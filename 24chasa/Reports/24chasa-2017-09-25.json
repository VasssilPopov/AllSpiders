{"url": "https://www.24chasa.bg/novini/article/6465276", "text": "Експерти препоръчват да спим с чорапи в студените сезони, защото така ще заспиваме много по-бързо, съобщават БТА и в. \"Дейли мирър\". Когато студените крака се затоплят, кръвоносните съдове се разширяват и топлината тръгва по тялото. Така мозъкът получава сигнал, че е време за сън и човек заспива 15 минути по-рано, твърдят учени от университетската психиатрична клиника в Базел. Чорапите помагат и при горещи вълни, напукани пети, и дори засилват оргазмите. Китайската медицина също препоръчва да се носят чорапи в леглото, защото те подобряват кръвообращението. \"Студените крака източват жизнената енергия \"ци\" от тялото и могат да попречат на потока на виталната енергия и на захранването на тялото с кръв. Затова искаме \"ци\" и кръвта да циркулират\", казва д-р Елизабет Търнър, която е специалист по китайска медицина.", "date": "2017.09.25", "title": "5 причини да спим с чорапи през зимните месеци"}
{"url": "https://www.24chasa.bg/novini/article/6465018", "text": "Иракските кюрди гласуваха в исторически референдум за независимост в понеделник, вбесявайки Багдад и съседите, особено Турция, която прати войски на границата и заплаши с нападение. Вотът в автономния регион Иракски Кюрдистан, даден от повечето избиратели с отпечатък от пръст, подпали региона и заплашва да прерасне в голям конфликт, съобщи Ройтерс. Върховният съд на Ирак обяви допитването за незаконно. Противопоставиха се също Турция, САЩ, Иран, Саудитска Арабия и Сирия. Право на глас имаха 5,6 милиона души. Гласоподавателите отговаряха на въпроса: “Искате ли районът Кюрдистан и кюрдските зони около него да станат независима страна?”. Гласувало се е в 2065 избирателни секции, отворени до 8 ч вечерта местно време. Резултатите от референдума ще станат известни едно денонощие след като приключи вотът, съобщиха местни медии. Гласуване бе планирано да има не само в Иракски Кюрдистан, обхващащ трите иракски провинции Ербил, Сулеймания и Дахук, но и в други райони, в това число и богатата на петрол провинция Киркук. Кюрдското население е около 30 млн. души и живее в държави няколко в региона. Кюрдският премиер Масуд Барзани обяви, че народът му има право да се самоопредели. Според организаторите след референдума независим Кюрдистан ще бъде федерална държава с 5 официални езика, ще се гарантират правата на всички религиозни и етнически общности. Турската армия е на границата с Ирак и е готова да предприеме необходимите мерки, предупреди президентът Реджеп Ердоган и заплаши да спре износа на петрол от Иракски Кюрдистан. Иран затвори своята граница с Иракски Кюрдистан. Москва обяви, че подкрепя териториалната цялост на Ирак, но ще изчака да види дали резултатите от вота ще се признаят, за да коментира. От държавите в региона само Израел обяви подкрепа за независим Кюрдистан. ", "date": "2017.09.25", "title": "Кюрдите в Ирак на исторически вот за независимост (Обзор)"}
{"url": "https://www.24chasa.bg/novini/article/6465193", "text": "Орязване на администрацията между 10 и 20%, по-висок контрол върху работата на чиновниците и местене на сградата на Националната здравноосигурителна каса. Това ще залегне в устройствен правилник на касата, който ще е готов след месец. “Контролът така не става. Това е братовчедска история. Тук съм чувал лично аз как шефът на РЗОК от даден град се обажда да пита нашите контрольори – кога ще дойдете, чакам ви. Тоест всичко е вързано.” Това каза управителят на НЗОК проф. Камен Плочев на заседанието на Надзорния съвет на 13 септември, става ясно от стенограмата. Шефът на касата предлага на надзорниците два варианта – първият е външна структура - фирма или агенция да поеме контрола, което щяло да бъде революционно, но ефективно. Другият подход бил смяна на кадрите. Управителят на касата обаче уточнява, че много трудно се намират служители и предлага да им се изплащат стимули спрямо приноса, за да може да намерят повече хора. Проф. Плочев вече е водил разговори НЗОК да се премести в друга сграда, защото сега администрацията се разхожда в три блока, в шест апартамента, обяснил още той. “Да се премести касата на едно място и да видим кой какво работи и какво не работи. Аз сега не знам кой е на работа и кой не е. Няма как да го открия. Просто е безумие това”, казал той според стенограмата. Председателят на Надзорния съвет на касата и зам. финансов министър Кирил Ананиев е бил още по-краен: “Между 10 и 20% от хората, които работят в НЗОК, не знаят защо са там. Казал съм го няколко пъти – направете ефективно съкращение на персонал, никой няма да вземе парите за разходи за персонал и вдигнете заплатите на тези, които работят, защото при нас идват най-некадърните, които не са си намерили място при изпълнителите на медицинска помощ”. “Абсолютно съм съгласен. На първия дирекционен съвет казах – напишете ми какви проблеми имате. 100 на 100 – малко хора и малки заплати, което не е вярно, защото аз минах по блоковете и гледам как по прозорците стоят 2 – 3-ма и пушат непрекъснато. Уверявам ви, колеги, това просто е безумие”, допълва проф. Камен Плочев.", "date": "2017.09.25", "title": "Шефът на здравната каса ще я чисти от братовчеди"}
{"url": "https://www.24chasa.bg/novini/article/6465013", "text": "Капиталът на “Петрол” да бъде намален от 109 млн. на 27 млн. лева. Това предвижда дневния ред на извънредно общо събрание, насрочено за 27 октомври. Посочено е, че операцията се прави с цел покриване на загуби, за да може дистрибуторът на горива да продължи да е работещо предприятие. До намаляване на капитал на фирма се стига, когато заради неизгодни сделки или други задължения активите са се свили. Целта е капиталът да е съпоставим с тяхната стойност, поясниха финансисти. Това означава, че активи на “Петрол” за 82 млн. лева вече не същестуват или са били прехвърлени извън компанията. “Целта на тази операция е пределно ясна, а именно дружествата, свързани с групата “Петрол” АД, да не си платят задълженията към КТБ, заявиха синдиците на банката, попитани от “24 часа”. Чрез серия от цесии и прихващания дългът на компанията към банката, който е над 200 млн. лв., бе заличен. След това контролът над “Петрол” бе поет от няколко компании, свързани с бизнесмена Гриша Ганчев. Сега те ще гласуват и за намаляване на капитала на дружеството. През февруари т.г. синдиците на КТБ публикуваха анализ за големите длъжници на банката. В него фигурира и “Петрол”. Част от неговите акции са заложени или се притежават от КТБ заради невърнати кредити общо 153 млн. лв., става ясно от него. Проследено е и прехвърлянето на заложените 10 търговски марки от дружеството. В анализа си синдиците изрично подчертават, че предприемат всички разрешени от закона действия, за да попречат на заличаване на активи на длъжници. Според информирани за действията на “Петрол” вече е сезирана прокуратурата. ", "date": "2017.09.25", "title": "Гриша Ганчев свива активите на “Петрол” с 82 млн. лева"}
{"url": "https://www.24chasa.bg/novini/article/6465022", "text": "Руски генерал е бил убит при бомбардировка на джихадистката групировка “Ислямска държава” близо до източния сирийски град Дейр аз Зур, съобщи РИА Новости. Генерал-лейтенант Валерий Асапов е загинал на 16 септември при експлозия на снаряд по време на внезапна бомбардировка с минохвъргачка в командния пункт на сирийските сили. Според руското министерство на отбраната руският висш командир, близък до Кремъл, бил военен съветник на сирийските правителствени войски. При атаката са загинали и двама руски полковници и преводач.", "date": "2017.09.25", "title": "Виден руски генерал убит в Сирия (Обзор)"}
{"url": "https://www.24chasa.bg/novini/article/6465052", "text": "        Фолкзвездата Софи Маринова поиска да защитава любимия си Гринго в съда, но районните магистрати в Айтос отказаха да я конституират като защитник по делото. Причината - Софка и Тодор Давидов-Гринго нямали сключен граждански брак. 32-годишното гадже на Софи Маринова е обвинено в изнудване, придружено със закана за убийство на айтоски бизнесмен. Асен Атанасов бил рекетиран за 50 000 лв. Гринго бил подбудител и помагач, а реален извършител е Стефан Сливков от Сандански, твърди прокуратурата. На 25 септември Сливков и Давидов се явиха с белезници пред районния съд в Айтос, след като прокуратурата поиска постоянен арест и за двамата. Преди това те бяха задържани с прокурорско постановление за 72 ч. “Невинен съм. Умолявам съда да платим парична гаранция, за да продължа с ангажиментите си”, каза Тодор пред съдия Мария Джанкова. След като съдията не допусна Софи Маринова като защитник на Гринго, адвокатът му Красимир Кацарски поиска фолкпевицата да бъде разпитана като свидетел. “С Гринго живеем заедно от 2 г., по 24 часа сме заедно, даже се задушаваме. Почти всеки ден сме на работа с него, даже и днес трябваше да пеем, имахме ангажимент в София. Аз постъпих в болница в Бургас на 18 септември заради женски проблеми, оперираха ме, защото искаме да си имаме детенце Гринго беше мой придружител, непрекъснато беше с мен в болницата. Изписаха ме в четвъртък на обед (22 септември - б.а.) и се върнахме в Айтос. После при нас дойдоха много от роднините ми”, разказа Софи. Маринова разказа, че Гринго е певец също като нея, имал десетина самостоятелни песни и много дуети. Бил на трудов договор към музикалната компания “Диапазон рекърдс”. “Да, Гринго е певец като мен, на договора му пише артист изпълнител”, отвърна Софка на въпрос на съдийката с какво точно се занимава Тодор Давидов. Притеснена, Софи Маринова обясни, че двамата имат поети много ангажименти напред във времето, а неустойките били големи. “За тях не ми се говори”, каза певицата. На 9 декември заедно с Гринго тя подготвяла мегаконцерт “20 години Софи Маринова” в зала “Арена-Армеец”. Още преди да започне делото, в кулоарите на съда певицата разказа, че на 23 септември двамата с Гринго отишли до болницата, в която била оперирана. В този момент нейни близки ѝ се обадили, че полицаи проверяват къщата на бабата на Гринго в Айтос. “И майка, и татко бяха в къщата. Обадиха ни се да кажат, че полицията прави някаква проверка. И така дойдоха и го взеха и аз не разбрах защо. За изнудване не знам. Според мен не е възможно, той има много приятели, но има хора с лоши очи. Ние парички си изкарваме с Гринго, затова не ми се вярва да го е направил. Хора сме на земята и правим грешки, Господ е за това - да ги прощава.” Пред съда Маринова, облечена в елегантен черен костюм, бе попитана как определя доходите си с Гринго - като малки, средни или високи, при което фолкдивата каза “по-скоро средни”. Но заяви, че е възможно да плати гаранция от 10 000-15 000 лв. за свободата на любимия си мъж. Защитата на Гринго поиска той да излезе под гаранция в размер на 3000 лв. Щом чу, че остава зад решетките, младият певец, който през цялото време в залата демонстрираше добро възпитание, изригна. Той започна да псува магистратите и заяви, че в Айтос искат да го съсипят. Шокирана от факта, че гаджето ѝ отново се връща в ареста, Софи проплака: “Те на убийци ни направиха, а ние сме музиканти.” Съдът не пусна и съучастника на Гринго Стефан Сливков от Сандански. Той е обвинен, че като директен извършител на изнудването е отправял заплахи към бизнесмена и семейството му. Сливков е задържан първи в района на ресторант “Хепи” в Бургас през нощта на 23 септември. Той пада в полицейски капан - отива да прибере 5000 лв., оставени близо до заведението от изнудвания Асен Атанасов, без да знае, че преди да даде първия транш, предприемачът се е оплакал в полицията. Започват разпити, при които Сливков намесва името на Гринго. Твърди, че той го е наел за изнудването на айтоския бизнесмен, дал му указания какво и как точно да говори, отправяйки закани за убийство, дал му и симкарти. Според прокурор Милена Ганчева освен свидетелските показания на Сливков има достатъчно и други доказателства, които уличават Гринго в рекет. Той дори осигурил квартира на Сливков в бургаския кв. “Ветрен”. Тя била на метри от болницата, в която оперирали Софка. “Клиентът ми иска да бъде разпитан наново. Не ми е ясно защо му е повдигнато обвинение 20 часа след задържането”, каза защитникът му адвокат Стоян Петров. Самият Сливов отрече да е замесен и настоя за парична гаранция. И двамата с Давидов са с чисто съдебно минало, нямат и регистрации в полицията. “Нито в делото, нито в изявлението на прокуратурата има данни, че клиентът ми е помагач и подбудител. Самият изнудван твърди в обясненията си, че непознато лице му е поискало 50 000 лв. по непознат телефон”, заяви адвокат Красимир Кацарски за своя подзащитен Тодор Давидов. От циганската махала, където живее бабата на Гринго и където той и Софи често отсядали, са единодушни, че Тодор бил добро момче. Пред сградата на Съдебната палата обаче група мургави мъже изчакваха съдебния конвой и при идването на Гринго един от тях започна да крещи “боклук”. Непознатият не пожела да каже пред наш репортер какво е провокирало поведението му. “Защо се криеш Гринго, махни качулката”, впусна се Софи Маринова при пристигането на автомобила на Съдебна охрана. “Полицаите така ми казаха”, промърмори Тодор и веднага свали качулката, а минавайки пред репортерите, каза, че случаят е една “обърквация”. Изнудваният предприемач има бизнес с контейнери за смет и през последната година получил солидни поръчки, казаха осведомени. На 19 септември - дни преди ареста на Гринго, неизвестни стреляли по оградата на семейния му дом в Айтос. Най-вероятно между стрелбата и отправяните закани има връзка, смятат разследващи.", "date": "2017.09.25", "title": "Софи Маринова брани гаджето си в съда: Не сме убийци, музиканти сме (Обзор)"}
{"url": "https://www.24chasa.bg/novini/article/6465269", "text": "„Идеята на поредицата срещи е да се създаде среда за подготовка и реализация на предстоящите местни избори. Преди тях ще се проведат изборите за европейски парламент, така че те могат да бъдат добър старт на предстоящия местен вот. Този избор ще бъде доста атрактивен, с местен акцент. Още от сега общинските съветници, кметовете на населените места и кметовете на общините трябва да започнат да мислят и да работят за следващият избор. Практиката показва, а това е и немският модел – местната власт е гръбнакът на една партия. Местната власт е една армия от хора, които работят и са в постоянна комуникация с хората и и избирателите”. Това каза във Враца председателят на ПГ на ГЕРБ и зам.-председател на партията Цветан Цветанов. Той участва в областно събрание на структурата в града. Цветанов акцентира върху усилията, които полага правителството за развитието на региона. „Северозапада е особен приоритет, което гарантира растеж. Но това не може да стане с магическа пръчка. В момента е приоритетно да се направи четирилентовия път между Ботевград и Мездра. Има още много какво да се желае, но всичко това са процедури, които трябва да се изпълнят. Страната сега е стабилна. Средствата, които сега се влагат и по ОП „Региони в растеж“- 624 млн. лева, и по Програмата за селските райони общо 1,5 млрд. лева, гарантират тази стабилност.  В момента приоритет е образованието, като всяка следваща година парите в сектора ще се увеличават. От 1 октомври се повишава и минималната пенсия на 200 лв. Тези две мерки възлизат на повече от 500 млн. лева. Това променя живота на всички ни“, категоричен бе Цветан Цветанов. На срещата присъстваха народните представители от ГЕРБ Петя Аврамова и Красен Кръстев, общинският ръководител на партията Малина Николова, кметове на общини от ГЕРБ, общински ръководители и организационни секретари от областта.", "date": "2017.09.25", "title": "Цветанов във Враца: Северозападът е приоритет на правителството"}
{"url": "https://www.24chasa.bg/novini/article/6465120", "text": "Руското министерство на отбраната потвърди в понеделник, че генерал-лейтенант Валери Асапов е убит в Сирия, пише електронното издание на вестник Haaretz, цитирано от БТА. Според информацията, Асапов се е намирал в „команден център на сирийските сили, оказвайки помощ на сирийските командващи за операцията по освобождението на град Деир ез-Зор“. Причина за смъртта е бомбардиране от страна на „Ислямска държава“. От изданието припомнят, че Асапов бе командващ на руската пета армия в източния военен район на Русия.", "date": "2017.09.25", "title": "Москва потвърди смъртта на висш руски генерал в Сирия"}
{"url": "https://www.24chasa.bg/novini/article/6465145", "text": "Повече от 200 души са намерили смъртта си на пътя през миналата година, след като са самокатастрофирали, предаде  Една от най-честите причини за разсейване зад волана е говоренето по телефона. За да намали тази статистика столичният КАТ започна да подарява „hands free“ устройства. ", "date": "2017.09.25", "title": "Десетки загинали за година заради разсейване зад волана (Видео)"}
{"url": "https://www.24chasa.bg/novini/article/6465003", "text": "Външният министър на Северна Корея заяви днес, че президентът на САЩ Доналд Тръмп е обявил война на страната му и че Пхенян си запазва правото да предприеме контрамерки, в това число и сваляне на американски стратегически бомбардировачи, предаде Ройтерс, цитирана от БТА.  \"Целият свят трябва ясно да помни, че САЩ първи обявиха война на нашата страна\", заяви дипломат номер едно на Пхенян И Йон-хо пред репортери в Ню Йорк. \"Тъй като САЩ обявиха война на нашата страна, ние ще имаме пълното право да вземем контрамерки, в това число и свалянето на стратегически бомбардировачи на САЩ, дори когато те не са в границите на въздушното пространство на нашата страна\", предупреди министърът. \"В светлината на обявената от Тръмп война всички опции ще бъдат на масата за подготовка на операциите на върховното ръководство на Корейската народнодемократична република\", заяви министърът, преди да напусне Ню Йорк, където беше за годишната сесия на Общото събрание на ООН. Думите на дипломат номер едно на Пхенян бяха в отговор на предупрежденията от администрацията на Тръмп, че на масата са всички опции за справяне с развитието на севернокорейската ракетна и ядрена програма и със заплахите на Пхенян да се сдобие с оръжие, способно да достигне територията на САЩ.", "date": "2017.09.25", "title": "Северна Корея: Тръмп ни обяви война (Обновена)"}
{"url": "https://www.24chasa.bg/novini/article/6465184", "text": "Вярваме и подкрепяме идеята за повече фондове и добавената стойност от тях, както и че е необходимо да има баланс между безвъзмездното финансиране и финансовите инструменти. Това каза министърът за Българското председателство на Съвета на ЕС Лиляна Павлова, по време на конференцията \"Бъдещето на финансите на ЕС\", която се проведе в Брюксел. Дискусията се излъчваше на живо на сайта на Европейската комисия, предават от пресцентъра на Министерство за Българското председателство на Съвета на ЕС. През онлайн платформа министър Павлова отговаря и на въпроси, постъпили в реално време. Като човек с опит смятам, че държави като България имат нужда от фондове в съчетание с финансово инженерство. Защото финансовото инжинерство не е приложимо във всички области – например има области и проекти, които не генерират приходи – като водния сектор, заяви министър Павлова. В тези случаи са необходими директни грантове или грантове в рамките на 50 процента, другите 50 процента да са инструменти на финансов инженеринг. И друг пример – инфраструктури като българската вътрешна пътна инфраструктура имат нужда от подкрепа, но Европейският съюз също има нужда от тях – за да преминат стоките и услугите от една държава към друга. Затова трябва да се помисли за балансиран подход. Подкрепяме идеята, че регионите не трябва да се разделят на бедни и богати, на Изток и Запад, смятаме че Многодишната финансова рамка трябва да е рамка за солидарност и подкрепа. Някои райони като нашия имат нужда от подкрепа и солидарност – при проблема с емиграцията например. Трябва да се допълваме, а не да си съперничим в тези области. Надявям се до постигнем констуктивно решение за Многогодишната финансова рамка преди май 2019, в рамките на настоящия мандат на Европейския парламент, за да не загубим инерция, допълни Павлова.", "date": "2017.09.25", "title": "Павлова: Нужен е баланс между безвъзмездната помощ и финансовите инструменти"}
{"url": "https://www.24chasa.bg/novini/article/6465152", "text": "Пациентите, които са проявявали агресия и са нападали лекари, да бъдат включени в черен списък, който да е на разположение на всички болници. Това предложи Българският лекарски съюз на кръгла маса за набелязване на мерки за спиране на насилието срещу медици. Лекарите започват и национална кампания “Да спасяваш, е призвание, не заслужавам наказание!”. Тя е под патронажа на омбудсмана Мая Манолова и с медийното партньорство на “24 часа”. Черният списък ще ограничи нападенията срещу лекари, а самите медици ще бъдат подготвени за евентуално насилие от човек, попаднал в него. Обмисля се още на тези пациенти да бъдат отказвани домашни посещения, каза Галинка Павлова зам.-шеф на лекарския съюз. 52 случая на нападение над лекари е регистрирало здравното министерство от началото на годината. 25 от тях са срещу медици от Бърза помощ, които най-често посещават агресивни пациенти по домовете. В същото време за последните 2 г. няма нито една ефективна присъда. Най-често случаите на агресия са над медици в спешната помощ и спешните кабинети на болниците. Почти половината от пострадалите пък са били обект на вербална или физическа дейност повече от веднъж, сочат резултати от анкета на БЛС. Сред основните причини за проява на агресия са ниското ниво на култура, употребата на алкохол и наркотици и на трето място недоволството от здравната система, показва анкетата. Онлайн мониторингова система, която да регистрира случаите на агресия и да ги анализира, допълнителни обучения върху комуникационните умения на лекарите, повече информация не само за правата, но и за задълженията на пациентите, прилагане на бързо производство и поддържане на единната система за приемане на сигналите за нападение са останалите предложения на БЛС за намаляне на агресията. “Актовете на насилие излязоха извън контрол. В последните месеци придобиха измерения, неприемливи за една правова държава”, отсъди шефът на БЛС д-р Венцислав Грозев. Кампанията на лекарския съюз е подкрепена от БЧК, Световната здравна организация, Арафарм и пациентски организации “Заедно с теб”.", "date": "2017.09.25", "title": "Лекарите правят черен списък на пациенти побойници, ще им отказват посещения у дома (Обзор)"}
{"url": "https://www.24chasa.bg/novini/article/6465190", "text": "Направихме една много усилена и сериозна подготовка. Гмуркането тръгна перфектно, достигнахме дълбочината, плувахме нагоре, даже с известен консерватизъм и нещастието се случи на 40-ия метър, вече в крайната фаза на дайва, каза пред  съпругът на удавилата се Теодора Балабанова - Михаил. Проблеми с ухото предизвикаха \"вертиго\" у Теодора, а по-късно и у мен. \"Вертигото\" е такова състояние, в което изпадаш в пълна дезориентация - всичко ти се върти, ти започваш да се въртиш в кръг и не знаеш къде е горе и къде е долу, все едно са ви качили на въртележки и ви въртят със 100 км/ч, допълни Михаил. Теодора се държа абсолютно геройски до последно. Тя просто беше изненадана, както и аз, от ситуацията, не изпадна в паника. По време на този дайв аз загубих най-милото същество, не знам как ще живея без нея, завърши той. ", "date": "2017.09.25", "title": "Съпругът на удавената Теодора: Тя се държа геройски до последно (Видео)"}
{"url": "https://www.24chasa.bg/novini/article/6464895", "text": "Мурсалският чай се е появил преди много години по планинския рид Мурсалица над родопското село Мугла. Счита се за едно от чудесата на Родопите. Легендата разказва, че бог Дионис сам е избрал мястото, където да расте билката. Но Милен Петков не е съгласен, че мурсалският чай е запазена марка само за Родопите. И така се превръща в един от малкото българи, които отглеждат лековитата билка, при това на няколко километра от Тутракан. Заедно със съпругата му Цонка Владимирова преди повече от 15 години основават фирма \"Тилиа Алба\" и оттогава се занимават с прекупваческа дейност и култивиране на диворастящи билки. \"Тогава беше незаета ниша, а и все още няма голям интерес. Намерихме място и започнахме да отглеждаме мурсалски чай. Имаме самочувствието на едни от най-добрите\", казва Милен Петков. Фирмата стартира с няколко декара мурсалски чай край Триград. Растението е защитено в Червената книга и е забранено да се бере в природата. За това и предприемачите се насочват към култивирането му. Тъй като със съпругата му са от село Осен край Главиница, решават да се върнат в родния край. Така стигат до 25 дка насаждения близо до Тутракан и Главиница. Мурсалският чай изисква специфични условия, но успява да вирее в този край заради плодородната почва. Местните гледат с недоумение на двамата стопани. Те самите признават, че бизнесът им отскоро е на печалба, макар и минимална. \"Идва ни отвътре. Надяваме се, че скоро ще се развием още, има какво да се работи в сферата\", казват Петков и съпругата му. Ентусиазмът им помага в работата с диворастящи билки, тъй като трудно се намира работна ръка и събирането им на практика не се осъществява. Има и много забрани за бране на билки, което също създава риск. \"Преди години държавата е имала по-различно отношение – берачите на билки са стимулирани да работят, а дейностите им са били почти лишени от данъци. Сега обаче може да бъдеш санкциониран. В горските стопанства например липата не може да се бере, а според Петков, това не е правилно. \"Колкото се режат липите, толкова по-хубава корона развиват. Природата така е решила да ги направи. Както лозата се реже всяка година, за да даде по-добър плод. Ограниченията обаче не позволиха на липата да стигне до пазара тази година. Цената започна от 9 лв. за килограм, вече минава 15\", обяснява фермерът. Мурсалският чай се събира през юни или в края на май, но много трудно и само на ръка. Използват се малки сърпчета, а работата е изключително бавна, тъй като се използва целият стрък, а той трябва да се запази в добър вид. \"Той е слабопопулярен на българския пазар. Световният пазар пък нищо не знае за мурсалския чай. А това е билка, която по показатели е по-силна от женшена. Той обаче е познат навсякъде“, разказва Петков. Освен с култивацията на мурсалски чай, той и съпругата му изкупуват и билки. Но европейските търговци са готови да купуват, единствено ако има голям недостиг на някоя от суровините, тогава и цените са добри. Макар че звучи лесно да си прекупвач, се оказва, че не е съвсем така. Когато получат плод шипка например, стопаните трябва да се погрижат да го почистят от попаднали треви. След това да го оформят на бали или чували, за да може да стигне от търговците. Петков казва, че в България повечето фирми от този бранш се занимават с износ. Малко били тези, които приготвят билкови продукти, няма вече и берачи. \"За да сме директен продавач, трябват много средства. За да приготвиш един тир, са нужни десетки хиляди евро. Плащанията обаче са след период от един или два месеца. През това време трябват пари, за да подготвиш другата партида\", обяснява фермерът. За да развият бизнеса си Петков и съпругата му намерили подкрепа и финансиране от Микрофинансираща институция ДЖОБС, част от Групата на Българската банка за развитие. С отпуснатия кредит купуват сушилни. Така успяват да увеличат обемите на продукцията. Имат назначени четирима човека, а когато се нуждаят от работна ръка, им помагат хора, които наемат на еднодневни договори. \"Работим от около две години с банката. Помогнаха ни да направим съоръженията, които са малко по-нетрадиционни\", пояснява фермерът. Оказва се, че Петков, който е бивш горски служител, сам проектира съоръженията. И понеже трудно се намира кой да изработи тези съоръжения, това им създало спънки при намирането на банка-партньор, докато не отишли в МФИ ДЖОБС. Петков и съпругата му имат намерение да развият още бизнеса и да направят казани за масло от мурсалски чай. Смятат, че им трябват поне още пет години, за да завършат напълно цикъла – до готов и опакован продукт. Мурсалският чай съдържа голямо количество антиоксиданти, има тонизиращо, укрепващо и антианемично действие. Поради високото съдържание на дъбилните вещества, танини и етерични масла, той е използван за лечение на болести на дихателната и отделителната система. Много лекари го препоръчват срещу чернодробни и бъбречни заболявания, тъй като съдържа желязо, мед, кобалт, цинк, калий, магнезий, натрий. \"Аз съм астматичка и като го приемам редовно не пия лекарства. Преди да започна, два пъти в месеца се обръщах към хапчетата. Вече вкъщи пием много мурсалски чай. С него обаче не трябва да се прекалява, както с всяка силна билка\", обяснява Владимирова. И добавя, че растението е тотален антиоксидант, за това се надява да се върне позабравената у нас традиция да се пият чайове. \"У нас това се случва само през зимата. Съжалявам, че не е като в Полша например - на лягане и ставане пият чай, в Китай е същото\", обясняват стопаните. Пазарът в азиатската държава е мечта за тях, но все още много далечна, защото са необходими стотици тирове и голяма продукция, които да се извозят до там. \"Пазарът там е много труден, но успеем ли да излезем, сигурно работата ни ще върви много\" Според него хората трябва да се информират повече за напитките, които консумират. Така например има такива, на чиито етикети пише, че се влагат билки, но заедно с това и много консерванти. У нас са правени опити да се произведат студени чайове и подобни продукти, но не много успешно. Според него мурсалският чай се продава по-скоро като сувенир, отколкото като билка. \"Това не е начинът за продаване. Излиза много скъпо, а и не може да се използва пълноценно\", казва той. И обяснява, че мурсалският чай не може да се вкара във филтър. Никой все още не е успял, тъй като може да се нареже на максимум половин или един сантиметър, а така e невъзможно да се вкара във филтър. Петков е опитвал с преса или чрез термична обработка да пресова и да направи чаят в капсули като кафето, но така качествата на растението се губели. Категоричен е, че няма да се откаже да опитва различни методи докато растението не стане в завършен вид. \"Ще остареем с чая\", шегува се той.", "date": "2017.09.25", "title": "Мурсалски чай се гледа и до Тутракан"}
{"url": "https://www.24chasa.bg/novini/article/6464914", "text": "Председателят на Софийски градски съд Калоян Топалов промени със заповед правилата за административно обслужване на граждани и юридически лица, съобщиха от пресцентъра на съда, цитирани от БТА. Страните и техните адвокати вече ще имат право да заснемат или фотографират с технически средства съдържащите се в делата им документи. Освен това те ще могат да получават копия от книжа по делата им още в деня на поискването, но след заплатена държавна такса за издаване на незаверен препис. Промените са съобразени с новия Правилник за администрацията на съдилищата.", "date": "2017.09.25", "title": "Страните по дела в СГС ще получават копия на документи и ще ги заснемат"}
{"url": "https://www.24chasa.bg/novini/article/6464940", "text": "Австралия ще създаде национална космическа агенция и ще се присъедини към растящата световна космическа промишленост, предава БТА. Съобщението беше направено по време на годишен конгрес на федерацията на международните астронавти в Аделейд. Австралия е единствената държава, членка на Организацията за икономическо сътрудничество и развитие и една от малкото развити страни, която няма космическа агенция. \"Световната космическа индустрия се разраства бързо и е от решаващо значение Австралия да бъде част от този растеж\", каза Микаелия Каш, изпълняваща функциите на министър на науката и иновациите. \"Националната космическа агенция ще ни гарантира стратегически дългосрочен план, който подкрепя развитието и приложението на космически технологии и увеличава космическата ни промишленост\", добави тя. Не стана ясно къде ще бъде построена агенцията в бъдеще.", "date": "2017.09.25", "title": "Австралия ще има собствена космическа \nагенция"}
{"url": "https://www.24chasa.bg/novini/article/6464835", "text": "Министърът на земеделието, храните и горите Румен Порожанов и Роланд Хаузер, извънреден и пълномощен посланик на Република Австрия обсъдиха предстоящото председателство на Съвета на Европейския съюз от триото – България, Австрия и Естония. Двамата се договориха за сътрудничество при организиране на общи събития и срещи в рамките на председателството, съобщават от пресцентъра на МЗХГ. Министър Порожанов и посланик Хаузер дискутираха възможности за реализация на инвестиции у нас в областта на дървопреработвателната промишленост.", "date": "2017.09.25", "title": "Порожанов се срещна с извънредния посланик на Австрия Роланд Хаузер"}
{"url": "https://www.24chasa.bg/novini/article/6464833", "text": "Министърът на здравеопазването проф. Николай Петров е разпоредил спешни паралелни проверки в Центъра за спешна медицинска помощ - София, в болницата \"Пирогов\" и в Александровската болница. Това съобщиха от пресслужбата на Министерството на здравеопазването. Причината за проверките е изпратено до него отворено писмо от съпругата на починал пациент. По-рано днес министър Петров се е срещнал с жената, която подробно го е запознала с обстоятелствата около случая. Министър Петров очаква в началото на следващата седмица доклада от паралелните проверки, за да бъдат предприети всички законови действия в случай на установена вина.", "date": "2017.09.25", "title": "Спешни проверки в 2 болници и Центъра за спешна медицинска помощ в София"}
{"url": "https://www.24chasa.bg/novini/article/6464855", "text": "Лазар Лазаров за пети път  е зам.-министър на труда и социалната политика. В понеделник той беше назначен на поста от премиера Бойко Борисов. Лазаров заема мястото на Ивайло Иванов, който през миналата седмица беше избран за управител на Националния осигурителен институт. За първи път заема поста по времето на Тройната коалиция, когато е в политическото ръководство на министерството, оглавявано от Емилия Масларова. Той беше разпитван като свидетел по неприключилото още дело срещу нея за присвояване на 11 млн. лв. при ремонт на социален дом в Стара Загора. После беше заместник-министър в кабинета на Пламен Орешарски, а след това влезе и във второто правителство на Бойко Борисов. На същия пост бе назначен и в служебния кабинет на Огнян Герджиков. През годините е бил и съветник в парламента, член на Съвета към изпълнителния директор на Агенцията по заетостта.", "date": "2017.09.25", "title": "Лазар Лазаров отново е зам.-министър на труда"}
{"url": "https://www.24chasa.bg/novini/article/6463370", "text": "Светът малко по малко започва да излиза от финансовата криза и все повече икономически показатели говорят за този подем. Тези факти за валидни и за България. Един от признаците е раздвижването на пазара на луксозни имоти. От началото на 2017 г. в България се наблюдава 21% ръст на продажбите. Наемите пък са нараснали с 4%. Това показват данните на консултантската компания “Юник Естейтс”, специализирана в продажбата на такъв тип недвижимо имущество. Ръстът от 4 на сто при наемането се счита за нормален, тъй като хората в момента предпочитат да купуват. Пазарът е изключително активен и се диктува от купувачите. Техният брой е много повече от този на продаващите. Процентът на регистрираните купувачи се е увеличил с 10 на сто от началото на годината. Основната причина са рекордно ниските цени на имотите у нас, които са следствие на ограниченото предлагане на качествени продукти. Тази тенденция би трябвало да се запази и цените да останат стабилни до края на годината. От друга страна обаче, в най-скоро време се очаква появата на нови проекти и към средата на 2018 г. строителството трябва да започне да отговаря на изискванията на клиентите. Прогнозите са към края на следващата година да има дори пренасищане на луксозното строителство. Най-скъпият регион в София е около Докторската градина. Цените там варират около 2200 евро. Следващите най-скъпо струващи имоти са във Витошката яка и квартали като “Лозенец”, “Изток”, “Иван Вазов”, “Изгрев”. Българите купуват имоти не само в страната, но и в чужбина. Те са ориентирани предимно към Европа - градове като Лондон, Виена. Гърция е популярна дестинация, когато става въпрос за ваканционно място, както и Испания, Италия, Френската ривиера. Причина за покупката на имот може да бъде и изпращането на детето да следва в друг град - например в Рим или Париж. Но и много чужденци се ориентират към пазара у нас. България е привлекателна дестинация, най-вече защото е в Европа. Много от тях идват в държавата ни, за да се сдобият с лична карта или да спасят семействата си. Но има и чуждестранни купувачи, които търсят наистина скъпи имоти, струващи над 1 млн. евро. Сградите, предлагани на пазара в момента, по-скоро се разминават с критериите на съвременния купувач. Той обикновено е млад - около 30-35-годишен. В същото време повечето от сгради са строени около 2000 г., което ги прави стари за модерния млад човек. Интересът на активния купувач е насочен към къщи с модерна архитектура в затворени комплекси, пентхаус апартаментите - с голяма площ, над 400 кв. м, и високи тавани - над 3 м. Търсят се жилища с просторна основна спалня, към която да има не една, а две стаи гардероби и повече от една баня. Хубаво е да има отделно помещение, където да са събрани всички джаджи, технологии, развлечения. Престижният адрес и красивата гледка са задължителни. На българския пазар вече се търсят и “трофейни имоти” - емблематични жилища на много високи цени. Това може да са паметници на културата, имения или сграда, за която никой не е чувал. Такива трофейни имоти са характерни, когато пазарът е в подем. Обикновено клиентите, решили да се сдобият с такъв, са готови да чакат за нещо специално, за което биха дали много по-висока от пазарната цена. Завръщат се и клиентите с покупки над 600 хил. евро. Увеличават се инвестиционните сделки - най-вече за апартаменти в града, които да се дават под наем или да се препродават. Вече 36% от купуващите сключват инвестиционни сделки, като се има предвид, че доскоро тази категория изобщо не съществуваше в България. “Луксури портфолио” - една от най-големите световни мрежи за луксозни имоти, от която “Юник Естейтс” стана част преди година, представя данни и за световния купувач. Неговият профил до голяма степен се припокрива и с този на българския. Правилото в световен мащаб е, чe богатите хора стават по-богати, дори може да се каже, че са се замогнали още повече благодарение на кризата. А богатият човек обича имотите - има средно по 4 по света. И иска да купува все повече, освен това обича да пътува и да се храни навън. В същото време обаче цени дома си и няма против да прекарва време вкъщи. За него е удоволствие да посреща гости или просто да е със семейството си. В момента се наблюдават три основни тенденции, които обуславят съвременния купувач, обясняват консултантите. Първата е демографската промяна. От една страна, поколението на бейби буумърите (родените през 50-те години на миналия век) малко по малко си отива и продава по-големите си имоти, за да купи по-малки. То дава път на новата генерация Y - това са родените между 80-те години на XIX век и 2000 г. Представителите на това поколение имат нови потребности, с които да подобрят начина си на живот. Една от тях е купуването именно на свое собствено жилище. Второто основно нещо е дигитализацията на света през последните години. А тя доведе до засилена и улеснена свързаност между хората и технологичните постижения. Тези особености влияят и върху пазара на имоти, правейки глобалните трансакции по-безопасни и по-бързи във всеки един етап - при записа, извършването и проследяването на сделката. Новите технологии дадоха живот и на интелигентните градове, които подобряват качеството на живот. Прогнозите са, че до 2025 г. 66% от населението на света ще живее в градски условия, а 8 на сто от градовете ще са станали интелигентни, осигурявайки с 30% по-добра енергийна ефективност спрямо създаването им. Освен на пазара дигитализацията се отразява и на потребителя. Той вече иска да използва интелигентни технологии и смартсистеми вкъщи. Дигитализацията позволи създаването на така наречената виртуална реалност. Тя променя ролята на агента на недвижимо имущество. Той ще изпълнява по-скоро длъжността на консултант, давайки съвети не само по отношение на самия имот, а и на условията за живот, подробностите около сделката, технологиите. Потребителите също ще имат възможността да усетят по-лично разглеждания от тях имот. Виртуалната реалност ще спомогне за това клиентът да купува по-уверено и от всяка една точка на света. Интересно е, че “Луксури портфолио”, чието главно седалище е в Чикаго, но разполага с офиси и в Лондон и Сингапур, планира да се разширява най-вече в Азиатския тихоокеански регион и Югоизточна Азия. Компанията се е насочила към държави като Китай, Япония, Тайван. Тези страни имат брутен вътрешен продукт, който се увеличава много по-бързо от държавите в Европа например, а дори и от САЩ. БВП на Филипините например расте по-бързо дори от този на Китай. Средната класа в тези държави се увеличава с високи темпове, което означава, че хората там имат пари и продължават да увеличават доходите си. А това ще доведе до купуване на имоти. Пазарите в Азия се развиват изключително бързо, така че скоро се очаква и те да започнат да се оглеждат за покупки в Европа.", "date": "2017.09.25", "title": "Подем на пазара за луксозни имоти"}
{"url": "https://www.24chasa.bg/novini/article/6464934", "text": "Стотици жени получиха правото да проследят тържествата по случай националния празник на Саудитска Арабия на стадиона, носещ името на крал Фахд в столицата Рияд, съобщава  Условието бе – те да са придружени от семействата си. За тази цел на стадиона беше отделена специална част само за тях. Много от посетителките на стадиона изразиха радостта си от това, че могат да присъстват на подобна публична проява. По повод националния празник на страната навсякъде се организира тържествена заря, провеждат се концерти и танцови представления. Досега на жените в Саудитска Арабия бе забранено да влизат в стадиони дори и по повод националния празник. Консервативното мюсюлманско кралство следва изключително строга политика за разделяне на половете. Това е и единствената страна в света, в която на жените е забранено да шофират. Забраните всъщност са многобройни. Така например момичетата и жените нямат право да пътуват или да започват следване, ако не разполагат с изричното разрешение на бащите, съпрузите или братята си. В последно време обаче бяха частично либерализирани някои от рестриктивните наредби. През юли 2017 например Министерството на образованието за пръв път разреши на момичетата да участват в часовете по физкултура на държавните училища.", "date": "2017.09.25", "title": "Разрешиха на жените в Саудитска Арабия да стъпят на стадион"}
{"url": "https://www.24chasa.bg/novini/article/6464952", "text": "Своеобразен римейк на първата в най-новата ни история публичната демонстрация – протестът срещу обгазяванията на града от комбината „Верахим“ ще има в Русе. Събитието ще бъде на 27 септември, в навечерието на 30-годишнината от събитието, предава  Това съобщиха Цонка Букурова, Дора Бобева, Стефка Монова и Албена Велкова – част от организаторките на протеста, състоял се в Русе на 28 септември 1987 г. В 17,30 ч. в катедралния храм „Света Троица“ ще бъде отслужена заупокойна литургия, след което участниците в събитието ще преминат през централния градски площад по маршрута, по който вървяха преди 30 години. След това в Зала 1 на областната управа ще има среша с русенци. Протестът се проведе в ранния следобед на 28 септември. На пръв поглед площадът изглеждаше пуст, впечатление правеше само необичайно големият брой милиционери в уличките, водещи към площада. Пред съдебната палата имаше десетина жени. Преодолели страха, те извадиха приготвените плакати и тръгнаха през площада. Към тях постепенно се присъединяваха все повече и повече хора и пред сградата на Общината, където тогава се помещаваха Окръжният и Градският комитети на БКП колоната наброяваше няколко хиляди души. Най-отпред бяха група майки с детски колички и те дадоха името му – „Протеста на майките с количките”. Точно по това време в града беше членът на Държавния съвет и бивш министър-председател Гриша Филипов. Той остава изненадан, впечатлен и разтревожен от нерегламентираното внушително събиране на хората. Заедно с тогавашния първи секретар на ОК на БКП Петър Петров той излезе пред протестиращите и с типичните за партийната риторика клишета се опита да ги успокои, че партията и правителството правят всичко за решаване на проблема.", "date": "2017.09.25", "title": "Русенци правят римейк на първия протест за чист въздух в града преди 30 г."}
{"url": "https://www.24chasa.bg/novini/article/6464957", "text": "Българският лекарски съюз предлага нова мярка за борба с нападенията – черен списък за пациенти, проявили агресия към медик, съобщи  . От 2015 г досега са регистрирани 100 случая на агресия над екипи на спешната помощ. 25 от тях са от тази година. Анкета, проведена сред медици, показва че 58% от тях са били обект на агресия. Половината – повече от веднъж. На този фон – през 2015 година има един осъден, а през 2016 – те са четирима. „В момента на посещение на лечебно заведение – било в болнична или извънболнична помощ – светва една лампичка до името на пациента – просто внимавайте този пациент е изявил или е осъществил агресивен акт\", обясни председателят на БЛС д-р Венцислав Грозев.", "date": "2017.09.25", "title": "Лекарският съюз предлага: Черен списък за пациенти, проявили агресия към медик (Видео)"}
{"url": "https://www.24chasa.bg/novini/article/6464987", "text": "Сърбия и България имат доста общи теми, проекти и възможности за сътрудничество, заяви днес сръбският министър на труда Зоран Джорджевич след среща с българска делегация начело с министъра на труда и социалната политика Бисер Петков, предаде Танюг, цитирана от БТА. Джорджевич каза, че за пръв път се среща с българския си колега, и изтъкна, че двете страни в момента са свързани и с проблемите на миграционната криза. Той посочи, че сега напливът от мигранти е намалял, но може да се очаква отново да се увеличи и затова Сърбия и България трябва да решат как да преодолеят този проблем. Джорджевич и Петков договориха да подпишат меморандум за сътрудничество на двете министерства.", "date": "2017.09.25", "title": "Сръбският външен министър: С България имаме много общи теми за сътрудничество"}
{"url": "https://www.24chasa.bg/novini/article/6465050", "text": "Ако говорим за редуциране на брой на администрацията - това е интелигентният подход. Не е задължително освободените служители да останат на улицата - особено счетоводители, ай ти специалисти - не вярвам да останат без работа. Разбира се, ще има служители от администрацията, които ще трябва да си търсят работа в друга сфера. Така вицепремиерът Томислав Дончев коментира пред   реформата в администрацията, която може да намали чиновниците с 1/3.  Целта е, ако може изобщо да не се ходи на гише. До 2020 г. ще наложим планираните реформи в администрацията. Когато ползваме административна услуга, ще харчим по-малко време, респективно по-малко пари. ", "date": "2017.09.25", "title": "Томислав Дончев: Ще има служители от администрацията, които ще търсят работа в друга сфера"}
{"url": "https://www.24chasa.bg/novini/article/6465085", "text": "До края на годината ще бъде одобрен формулярът за кандидатстване за финансирането на лот 3.1 и 3.3 от АМ „Струма“ от Европейската комисия. Това бе съобщено на провелата се днес в Брюксел среща с европейските комисари по регионална политика Корина Крецу и по околна среда, морско дело и рибарство Кармену Вела и министрите на транспорта, информационните технологии и съобщенията Ивайло Московски, на регионалното развитие и благоустройството Николай Нанков, на околната среда и водите Нено Димов и на туризма Николина Ангелкова. В рамките, на която бе представено процедурното изпълнение на проекта. „Управляващият орган на ОП „Транспорт и транспортна инфраструктура“ поема ангажимент да прегледа и съгласува апликационната форма за лот 3.2, участъкът между Крупник и Кресна, в максимално кратки срокове и да я изпрати своевременно за одобрение от ЕК“. Това заяви пред журналисти министър Московски след края на разговорите с двамата еврокомисари. Той уточни, че за да се спазят всички срокове експертите от Агенция „Пътна инфраструктура“ трябва да подготвят формуляра за кандидатстване за финансирането до края на януари 2018 г. Ивайло Московски коментира, че изборът на вариант за изпълнението на най-сложния участък на магистралата, дава увереност, че няма да бъдат загубени осигурените средства по приоритетна ос 2 на ОПТТИ. В края на годината се очаква европейските комисари Корина Крецу и Кармену Вела да посетят България, за да се запознаят на място с напредъка по проекта за изграждане на АМ „Струма“.", "date": "2017.09.25", "title": "До края на годината ще бъде одобрена апликационната форма за лот 3.1 и лот 3.3 на АМ „Струма“ от ЕК"}
{"url": "https://www.24chasa.bg/novini/article/6465080", "text": "В   се появи сериозно предупреждение от Франция, че е открит забраненият отдавна и силно отровен инсектицид ДДТ в корен от репей, изнесен от България. Рискът от него се определя като сериозен. Употребата на ДДТ е забранена преди повече от 30 години поради вредното действие върху човешкия организъм – уврежда черния дроб, сърдечно-съдовата система, централната нервна система, спомага за появяването на тумори и предизвиква много мутации, освен това се акумулира в почвата, където може да се задържи десетки години. Сигналът от Франция по повода е получен на 15 септември. Оттам съобщават, че във внесения от нас корен от репей са открити олово (11 мг/кг) и ДДТ (0.027 мг/кг). 6 дни по-късно България отвръща в отговор до Системата за бързо предупреждение за храни и фуражи на ЕС, че са предприети мерки и се води разследване по случая. В Гърция пък се разпространяват български яйца с шест пъти по-високо съдържание на фипронил от откритото у нас. Заплахата в Гърция не се счита за сериозна.", "date": "2017.09.25", "title": "Франция откри забранения отровен ДДТ в корен от репей - внос от България"}
{"url": "https://www.24chasa.bg/novini/article/6465095", "text": "Речта на британския премиер Тереза Мей във Флоренция показа гъвкавост, необходима за успеха на преговорите с ЕС. Това заяви пред журналисти ръководителят на британския преговорен екип Дейвид Дейвис преди началото на днешната поредна среща, посветена на въпроса с напускането на Великобритания, предава БТА.  Очакваме седмицата да бъде натоварена, добави той по повод четвъртия кръг от преговори с Брюксел. Даваме конкретни предложения и няма извинения за липса на напредък, добави Дейвис. Той посочи, че по въпроса за правата на гражданите Лондон ще приложи изцяло споразумението (когато бъде постигнато - бел. кор.) съобразно британското право. По темата за Ирландия той очерта единодушие в стремежа за запазване на Белфасткото споразумение. Дейвис повтори думите на Мей, че Лондон не желае европейските му партньори да се тревожат, че ще получат по-малко или ще дадат повече в общностния бюджет заради британското решение за напускане. Той изрази отново очакването за установяването на \"ново дълбоко специално сътрудничество с ЕС\". Речта на Мей във Флоренция показа конструктивен дух, но ЕС желае да разбере по-добре как британското правителство ще претвори в преговорни позиции изявленията на британския премиер, коментира главният преговарящ на ЕС Мишел Барние. По неговите думи, ако това се разбере, тази седмица може да се очаква напредък в преговорите. Барние отбеляза необходимостта от истински напредък по трите въпроса - за правата на гражданите, за Ирландия и за финансовите задължения на Лондон, за да последва договарянето на преходния период и бъдещите отношения Великобритания-ЕС. Приближаваме се до датата за напускане, затова е дошъл моментът на яснотата, допълни Барние.", "date": "2017.09.25", "title": "Дейвид Дейвис: Великобритания показа гъвкавост в преговорите с ЕС"}
{"url": "https://www.24chasa.bg/novini/article/6464583", "text": "„За пет години има над 400 случая на насилие над медицински лица, които са завършили само с три ефективни присъди, а в 15 случая само с условна или друга присъда.“ Това каза омбудсманът Мая Манолова на кръгла маса „Мерки за превенция на агресията срещу медицински лица“, с която се постави началото на националната кампания „Да спасяваш е призвание, не заслужава наказание!“. Инициативата се провежда под патронажа на националния обществен защитник и е организирана от Българския лекарски съюз (БЛС) за превенция на насилието над медицински лица у нас. Манолова подчерта, че е приела без колебание да стане патрон на кампанията, защото като омбудсман, юрист и гражданин не приема насилието, винаги се е отнасяла с внимание към проблемите на здравеопазването и изпитва огромно уважение към лекарското съсловие и БЛС. „За мен това не е нов проблем. През 2013 г. в качеството си на зам.-председател на 42-рия парламент бях автор и внесох заедно с други колеги предложения за промени в Наказателния кодекс, с които да бъдат криминализирани посегателствата върху лекари и върху медицински лица по време на тяхната работа. Тези посегателства да бъдат приравнени като посегателствата срещу полицаи, срещу съдии, прокурори, срещу магистрати. Тогава отчетохме приемането на този законопроект, между другото с пълно единодушие, като огромен успах, защото по този начин смятахме, че даваме знак към обществото, че лекарите, медицинските лица имат зад гърба си институциите, че всички тези, които 24 часа в денонощието, 7 дни в седмицата се посвещават на здравето и проблемите на хората ще имат необходимата закрила, а всички които посягат върху тях ще получат справедливо наказание“, каза Манолова и допълни, че законодателството не работи, правоприлагането не е ефективно и трябва да се търсят други решения. Общественият посредник подчерта, че насилието над медици е проява преди всичко на засилващата се агресия в българското общество, която се дължи на липсата на справедливост и съпътстващото чувство за безнаказаност. „Хората са свидетели на огромни неправди, които остават на практика без последствия и без наказание. Те са свидетели на престъпления, за които няма възмездие и оттам у тях остава усещането, че при лошо работеща правоохранителна система е по-лесно да търсят саморазправа и сами да се справят с неправдите, с несправедливостите, които виждат“, аргументира се Манолова. Тя посочи, че хроничното недофинансиране в сферата на здравеопазването е другата причина за нарастващата агресия над медици у нас. „Според данни на пациентски организации хората вече доплащат над 50 %, или близо 50% от лечението от джоба си. Това, според мен, е причина и за напрежението между пациенти и между лекари. Мога да си представя как се чувства един лекар, който трябва да обясни на пациента, че за да му бъде осигурено най-доброто лечение, най-добрите импланти, консумативи, или нещо друго, което е важно, е необходимо да си доплати. В същото време, това е на фона на мизерното заплащане, особено за някои специалисти, особено за средния медицински персонал, срещу което има 24-часови ангажименти, труд на няколко смени, поради недостигащи кадри, обобщи омбудсманът. Като друга причина за агресията срещу медиците Манолова посочи и конфронтацията, която политиците насаждат в обществото. „В близкото минало много честно сме били свидетели на това, как едни политици оправдават собствената си отговорност за лошото състояние на здравната ни система – с лекарите, с лекарските организации, с лечебните завадения. Подклаждането на недоверие и на противопоставяне и противоборство в системата на здравеопазването дава краткотраен положителен резултат за въпросните политици, но в дългосрочен план наистина е катастрофален за доверието в системата, за доверието между пациенти и лекари“, каза още омбудсманът. Манолова призова цялото общество и политиците за повече толерантност, добронамереност и доверие в системата на здравеопазването между лекари и пациенти. „Всеки има проблеми, всеки има неблагополучия, всеки може да сгреши, нека при най-малкият повод да не се хващаме за пистолетите, ако следваме този път, в крайна сметка няма да се налага да криминализираме всичко и всеки“, завърши Манолова. На форума бяха изнесени данни, от които става ясно, че само за първите 6 месеца на т.г. случаите на посегателство над медицински лица у нас са 26, като за сравнение за цялата 2016 г. те са били 28, а за 2015 г. - 47. Над 100 пък са регистрираните нападения само над екипи на спешната помощ за последните две години и половина. По информация на лечебните заведения в страната от 2013 г. досега случаите на насилие над медици са 70-80 средно годишно, а ефективните присъди за същия период са едва 3, като условните, пробацията и глобата са общо 15. Сред 1400 анкетирани медицински лица, всеки втори е заявил, че е бил обект на агресия. На този фон - 91.2% от медицинските специалисти у нас не подават жалби в полицията и 96.3% не сигнализират прокуратурата. Проучване на БЛС отчита, че едва 5% от пациентите одобряват здравната система, а необходимостта от доплащане за здравни услуги е сред основните причини за недоволство на пациентите.", "date": "2017.09.25", "title": "Мая Манолова:  Недофинансирането на здравеопазването ражда агресията над лекарите (Видео)"}
{"url": "https://www.24chasa.bg/novini/article/6464611", "text": "\"Невинен съм. Умолявам съда да си платя гаранцията, за да мога да продължа с ангажиментите си.\" Това заяви в айтоския районен съд 32-годишният Тодор Давидов- Гринго, гадже на фолк певицата Софи Маринова.  Давидов е обвинен в изнудване с отправяне на заплаха за убийство, за което се предвиждат от 2 до 8 години затвор и глоба от 3 до 5 хиляди лева. След като съда отказа на Софи Маринова да я конституира като защитник на любимия, тъй като нямат сключен граждански брак, Маринова бе разпитана като свидетел в съдебната зала по искане на защитата на Давидов.  Тя разказа, че двамата с Гринго са неотлъчно заедно от 2 години, имали съвместни ангажименти като певци у нас и в чужбина. Маринова изтъкна, че приятелят й имал сключен договор с \"Диапазон Рекърдс\" като артист-музикант. Вторият обвиняем за изнудването Стефан Сливков, който се счита за реалния извършител, също отрече да е замесен и поиска да излезе на свобода под парична гаранция. Според разследването той пръв е задържан до рнесторант \"Хепи\" в Бургас, откъдето трябвало да вземе 5000 лв. - първата пратка от рекетирания айтозлия Асен Атанасов. Той обаче сигнализирал в полицията и на рекетьора била направена клопка. Съдът ще се произнесе в 15:40.", "date": "2017.09.25", "title": "Гринго в съда: Невинен съм, искам да си изпълнявам ангажиментите (Видео)"}
{"url": "https://www.24chasa.bg/novini/article/6464630", "text": "Турският президент Реджеп Тайип Ердоган разговаря по телефона с руския президент Владимир Путин за референдума за независимост на кюрдите в Северен Ирак, като поставиха акцент на териториалната цялост на Ирак и на Сирия, предаде Ройтерс, като се позова на източници от кабинета на Ердоган. Двамата лидери са разговаряли и за преговорите за Сирия в Астана и са се съгласили да обсъдят по-подробно ситуацията в региона, когато се срещнат в Анкара в четвъртък.", "date": "2017.09.25", "title": "Ердоган и Путин обсъдиха референдума в Северен Ирак"}
{"url": "https://www.24chasa.bg/novini/article/6464651", "text": "Германският канцлер Ангела Меркел заяви днес, че планира да остане на поста още един пълен четиригодишен мандат, предаде Ройтерс, цитирана от БТА. Влязох в предизборната кампания без илюзии, че моят евентуален четвърти мандат може да бъде лесен, подчерта Меркел. Тя отбеляза, че избирателите са произнесли своята присъда, и призова партиите да приемат резултатите, като се опитат да съставят правителство и да избегнат нови избори. \"Ние имаме ясен мандат да формираме кабинет\", подчерта Меркел, цитирана от ДПА. Агенцията отбелязва, че християндемократическият блок на канцлера е останал най-голямата политическа сила в Германия със солидна преднина на произведените вчера в страната парламентарни избори, но е загубил електорална подкрепа. Меркел обяви днес, че ще води преговори за съставяне на управляваща коалиция с три партии - социалдемократите, Зелените и либералите, предаде ДПА. Християндемократите на Меркел спечелиха най-много гласове на произведените вчера парламентарни избори в Германия, но сами нямат мнозинство. Преговорите за съставяне на правителство се очертават сложни поради разпределението на местата в Бундестага, но и заради позициите на политическите сили, които ще бъдат представени в новия състав на долната камара на германския парламент. Социалдемократите, които досега управляваха в \"голяма коалиция\" като по-малък партньор на християндемократите на Меркел, обявиха, че ще преминат в опозиция. \"Чух изявлението на Германската социалдемократическа партия. Ще останем обаче в контакт и с нея\", каза Меркел, цитирана от ТАСС. След отказа на социалдемократите най-вероятен остава сценарият за т. нар. коалиция \"Ямайка\", която да включва Християндемократическия съюз на канцлера и нейната сестринска баварска партия Християнсоциален съюз плюс либералите и Зелените. Последните две формации вече дадоха да се разбере, че са готови да управляват заедно с християндемократическия блок. Канцлерът, който ще остане на поста за рекорден, четвърти мандат, отбеляза, че християндемократите са загубили един милион избиратели в полза на националистическата антиимигрантска партия \"Алтернатива за Германия\", предаде ДПА. Ще се опитам да ги спечеля обратно \"с добра политика\", обеща Меркел. Тя увери, че \"Алтернатива за Германия\" няма да има влияние в германската политика след изборите, тъй като ще бъде изолирана, предаде Асошиейтед прес.", "date": "2017.09.25", "title": "Меркел: Ще остана канцлер на Германия още един пълен мандат"}
{"url": "https://www.24chasa.bg/novini/article/6464401", "text": "Районната прокуратура във Велико Търново внесе в съда обвинителен акт срещу 29-годишен мъж за нанасяне на телесна повреда на съгражданин.  На 3 март т. г. Ангел П. отишъл до квартален хранителен магазин, купил си бутилка бира и седнал при останалите посетители, като разговаряли и слушали музика. Няколко пъти собственикът на магазина му правил забележка да намали музиката, но под въздействие на изпития алкохол обвиняемият отново я усилвал. Около 19.40 ч. в магазина дошли пострадалият мъж и негов познат, с когото през деня монтирали кухненско обзавеждане. След като приключили работа решили да отидат до магазина и да изпият по едно питие. Докато пиели кротко, без конкретна причина обвиняемият си внушил, че С.С. го гледа лошо и затова му казал да не го гледа така накриво. Всъщност лявото око на пострадалия било изкуствено и той не виждал с него, но не отвърнал нищо на обвиняемия. Малко след това, без да казва нищо, Ангел П. ударил силно С. С. с юмрук в лицето, като от удара пострадалият паднал от пейката. Мъжете се намесели и хванали обвиняемия, за да не продължи да нанася удари. Предстои насрочване на делото за разглеждане от съда.", "date": "2017.09.25", "title": "Съдят мъж, забил юмрук в лицето на \nсъгражданин, гледал го лошо"}
{"url": "https://www.24chasa.bg/novini/article/6464468", "text": "Слави Трифонов изпрати писмо до медиите, в които призовава образовани професионалисти, които желаят да променят бъдещето на България, да се покажат. Ето пълния текст: \"Вълнува ли ви това, което се случва в България? Знаете ли че, за да се подобри начинът ни на живот, трябва да реагираме като общност, а не като отделни индивиди? Харесва ли ви това, което виждате в българските политици? Знаете ли, че те всъщност ни представляват постоянно и нашият ангажимент да ги следим и контролираме е ежедневен, а не се изчерпва само с изборния ден? И въобще, пука ли ви за това, което се случва в България? През всичките тези години задавах въпроса “Защо не се включиш в политиката?” на всеки свестен, талантлив и морален човек, когото срещах. И отговорът винаги, ама винаги, беше един и същ – “Политиката е мръсна работа, не искам да се занимавам с тази гнусотия”. Колко логично и страшно. Мисля, че критерият, с който избираме хората, които ни представляват в Парламента, трябва тотално да се промени. А, освен че аз мисля така, така мислят и два милиона и половина българи, които безапелационно казаха на законен референдум, че искат мажоритарен избор. Уважаеми българи, които сте в България и по света, вие имате историческата възможност да участвате в една безпрецедентна промяна, която да направи България прекрасно и желано място за живеене. Нормално място за нас, за децата ни, за родителите ни. Ако искате да бъде така, ако наистина искате - сега е моментът. Ако сте добър професионалист във вашата област, ако сте образовани и наистина искате да промените страната, без да сте зависими от някого, покажете се. Изпратете ни подробна информация за себе си и контакт за обратна връзка на имейл: slavi@referendumbg.com В крайна сметка думата „република“ идва от “res publica” и означава “общи дела”. Защото политиката не е мръсна работа, а мръсните хора в нея я правят такава\", завършва писмото. Преди появата си в шоуто след операцията този месец, ", "date": "2017.09.25", "title": "Слави Трифонов обяви кастинг за нови политици"}
{"url": "https://www.24chasa.bg/novini/article/6464452", "text": "27-годишен работник е загинал при трудова злополука в ТЕЦ \"Девен\" в Девня, съобщава  . Мъжът е паднал от голяма височина при ремонтни дейности и е загинал на място. Инцидентът се разследва от Окръжната прокуратура във Варна. Очаквайте подробности!                                                                                                                                                                                                                                                                                                                       ", "date": "2017.09.25", "title": "Работник загина при трудова злополука в Девня"}
{"url": "https://www.24chasa.bg/novini/article/6464441", "text": "По искане на Районна прокуратурата – Велико Търново съдът взе мярка за неотклонение „задържане под стража“ по отношение на 53-годишен рецидивист за извършена поредна кражба. Това съобщиха от държавното обвинение. Младен П. е привлечен в качеството на обвиняем за това, че на 19.09.2017 г. в гр. Велико Търново, ул. „Освобождение“, от гараж към жилищна кооперация, направил опит да отнеме от владението на собственика чужди движими вещи – дрелка, ъглошлайф, различни кабели, като опитът останал недовършен по независещи от дееца причини – престъпление по чл. 194, вр. чл. 18, от НК. Съдът прие доводите на прокуратурата, че от събраните по делото доказателства може да се направи обосновано предположение за авторството на деянието. Младен П. е осъждан многократно за тежки умишлени престъпления на лишаване от свобода и е действал при условията на опасен рецидив. Води скитнически начин на живот, няма постоянна работа и доходи. Съществува реална опасност да извърши други престъпления и да се укрие, поради което съдът взе мярка за неотклонение „задържане под стража“. Определението подлежи на обжалване пред Окръжен съд- В. Търново", "date": "2017.09.25", "title": "Рецидивист, извършил поредна кражба в Търново, остава в ареста"}
{"url": "https://www.24chasa.bg/novini/article/6464466", "text": "„Усилията ни за решителни мерки за справяне с идентифицираните от Комитета против изтезанията проблеми в местата за лишаване от свобода продължават с пълна приемственост на действията, предприети от кабинета „Борисов 2“. Това каза днес министърът на правосъдието Цецка Цачева на работна среща с председателя на Европейския комитет за предотвратяване на изтезанията и нечовешко и унизително отнасяне или наказание /КПИ/ Микола Гнатовский. На срещата присъстваха още Далиа Закаускиене от секретариата на КПИ и ръководството на Главна дирекция „Изпълнение на наказанията“ /ГДИН/, съобщиха от пресцентъра на правосъдното министерство. По време на разговора министър Цачева заяви, че мерките, които българската държава предприема, са от разнообразно естество. За пример тя даде законодателните промени в Наказателния кодекс, Наказателно-процесуалния кодекс и Закона за изпълнение на наказанията и задържането под стража, регулярните посещения на неправителствени организации в местата за лишаване от свобода, както и аналитичните и концептуални дейности. „След последния доклад на КПИ през 2015 г. въведохме ефективни компенсаторни и превантивни средства за защита, изготвихме анализ на финансовите потребности на затворническата администрация и подобряваме ролята на социалните работници, фокусирайки се върху поправителната функция на наказанието“, отбеляза правосъдният министър. Тя допълни, че имаме конкретни резултати в добра посока, но предстои още много работа. От своя страна г-н Гнатовский отбеляза, че КПИ следи много внимателно случващото се в българската пенитенциарна система след публичното изявление на Комитета през 2015 г. и е в течение на многото позитивни промени оттогава. „Надявам се съвместните усилия между Министерство на правосъдието и КПИ да доведат до успех, който ще бъде даван за пример на държави от региона“, посочи председателят на КПИ. Свилен Цветанов, временно изпълняващ длъжността главен директор на ГДИН изтъкна, че се предприемат редица мерки срещу пренаселеността в затворите и се следи за стриктното изпълнение на изискването за най-малко 4 кв. м. жилищна площ на лишен от свобода. На срещата се представиха още мерките срещу лошите материални условия в затворите, предприемани с помощта на Норвежкия финансов механизъм и с бюджетни средства. Сред останалите акценти в разговора бяха осигуряването на качествени медицински услуги, обучението и преквалификацията на затворническия персонал и алтернативните санкции и мерки. Застъпена бе и темата за подобряване на ресоциализационните дейности с лишените от свобода. Делегацията от Съвета на Европа е у нас на седмото си редовно посещение, което ще продължи до 6 октомври.", "date": "2017.09.25", "title": "Цачева се срещна с шефа на Комитета против наказанията"}
{"url": "https://www.24chasa.bg/novini/article/6464433", "text": "Пловдивският панаир е толкова традиционен, от толкова години се прави. Тук има огромна численост от български компании, иновации от цял свят. Така премиерът Бойко Борисов обясни присъствието си на пловдивския панаир. \"Не вярвам да има такъв идиот в държавата\" - така той отговори на репортерски въпрос дали не е дошъл да открива изложението, за да затопли отношенията с БСП и Георги Гергов. \"Никога не съм говорил с Георги Гергов за коалиция между ГЕРБ и БСП. Нито те са искали, нито ние. Обсъждали сме единствено социалистите да излъчат председател на парламента. Моята партия беше против, защото шефът на народното събрание определя дневния ред. Преговаряли сме ясно и публично\", посочи Борисов. \"Според мен ще е глупаво, няма да е европейски, ако дойда в панаира и кажа - Гергов да не е до мен или да не идва на откриването\", добави министър-председателят. От своя страна Гергов се похвали със 73-ия технически панаир. \"Това е огледалото на държавата. Никой не може да каже обратното - трябва да си черноглед или тапигьоз, за да отречеш, че в България има напредък\", коментира Гергов. кажеш че в българия няма напредък.", "date": "2017.09.25", "title": "Борисов: Не съм говорил с Гергов за коалиция"}
{"url": "https://www.24chasa.bg/novini/article/6464444", "text": "„Алтернатива за Германия от 2013 имаше за цел до края на 2015 година да стане партия с потенциал за управление. Тя се превърна в анархична партия, която може да бъде успешна опозиция, но не и да поеме отговорността за управление. Затова и взех решение да не принадлежа към парламентарната фракция на „Алтернатива за Германия“. Тя се яви на пресконференция за първи реакции след нощта на изборите заедно с колегите си от партията Александер Гауланд, Алис Вайдел и Йорг Мойтен. Изявлението на Петри ги свари неподготвени и те не можаха да отговорят на въпросите разцепва ли се партията и как ще изглежда фракцията им Бундестага. АФД взе 12,6% от гласовете на изборите, като за нея са гласували най-вече в Източна Германия. В провинция Саксония-Анхалт АФД е дори първа партия с цели 27% от гласовете, именно благодарение на кампанията на Фрауке Петри. Засега е ясно само, че тя ще бъде свободен депутат в Бундестага и как това ще се отрази на партията още предстои да се види. Петри е в остър конфликт с Гауланд и Вайдел от месеци. Тя застъпва умерената линия в крайнодясната партия и след обявяването на резултатите заяви, че иска да предложи на германските граждани традиционно консервативна политика. Петри остро критикува изявленията на Гауланд, които често бяха преднамерено скандални. Последно той разбуни духовете, като обяви, че войниците от Вермахта заслужават уважение. Преди това пък бе критикуван от всички партии за препоръката си към министърката на интеграцията Айдън Йозогус да бъде „изхвърлена в Анадола“. Веднага, след като стана ясно, че АФД е трета сила в Бундестага, той заяви пред камерите, че ще тръгне на лов за Меркел и всички стари партии, които „заслужават ритник в задника“. 12,6% или 5,7 милиона избиратели са пуснали бюлетина за АФД. Според разбивката за нея са гласували масово в бившата ГДР – 22%. В старите провинции тя взима 11%. Най-добре в бившата ФРГ тя се е представила в Бавария – 12%. Това постави под въпрос бъдещата политика на традиционно управляващият ХСС там. АФД е взела значителна чат избиратели от християндемократите на Меркел – 980 000 поддръжници на ХДС този път са гласували за крайнодесните. 470 000 избиратели на социалдемократите също са се влели в техните редици. Най-много гласували за тях обаче има от традиционно негласуващите – 1,2 милиона. За АФД гласуват хора на възраст предимно между 30 и 44 г. Основният им електорат са работници, източногерманци, мъже, хора с по-ниско образование или безработни, макар и АФД да има симпатизанти и сред всички останали слоеве на обществото.", "date": "2017.09.25", "title": "Крайнодесните се разцепиха още с влизането в Бундестага"}
{"url": "https://www.24chasa.bg/novini/article/6464473", "text": "В районния съд в Айтос започна делото за мерките на Тодор Давидов - Гринго и Стефан Сливков, обвинени в изнудване. Приятелката на Гринго Софи Маринова поиска да бъде конституирана като защитник на Давидов, но съдът отказа.  Срещу него имало сигнал, че притежава незаконно оръжие и съмнително много сим-карти.", "date": "2017.09.25", "title": "Софи Маринова иска да брани Гринго в съда (Видео, снимки)"}
{"url": "https://www.24chasa.bg/novini/article/6464504", "text": "Постигнатите от вас успехи са доказателство, че българите могат и успяват дори в една силно конкурентна среда. Благодаря ви за създадените училища и църква и за сплотеността на тази голяма българска общност. С тези думи президентът Румен Радев се обърна към сънародниците ни в Чикаго, с които проведе среща в рамките на работното си посещение в САЩ, съобщи прессекретариатът на президента. Държавният глава коментира резултатите от участието си в 72-ата сесия на ОС на ООН и отговори на редица въпроси на българската общност. Това съобщиха от президентството. Румен Радев поздрави сънародниците ни в Чикаго с признаването на българския език като официален в образователната система на щата Илинойс и увери, че ще продължи да подкрепя тази кауза на българите в САЩ да се осъществи и в други щати. По време на визитата си в Ню Йорк президентът Радев е посетил местния Департамент по образованието и е получил уверение, че въпросът за признаването на българския език в образователната система на щата предстои да бъде поставен за обсъждане. Президентът призова българската общност да не допуска децата да забравят своя роден език и да не се завърнат в България, защото на свой ред техните деца няма да имат вече българско самосъзнание. \"Това е обща борба за всички нас\", заяви държавният глава. \"Мисля, че на този етап ще бъде излишно да ви агитирам да се върнете в България. Всички го искаме, но всеки решава сам кога ще бъдат удовлетворени неговите критерии за доходи, среда за бизнес, престъпност, корупция, върховенство на закона и доверие в институциите, заяви още Румен Радев. Президентът беше категоричен, че в негово лице отстъпление по отношение на борбата с корупцията в България няма да има. Пред държавния глава сънародниците ни поставиха редица въпроси, свързани с провеждането на референдума за въвеждането на мажоритарно гласуване в България, за възможностите за въвеждането на дистанционно електронно гласуване, за електронното управление, за премахването на визовите ограничения за пътуващите до САЩ български граждани, за сключването на споразумение между България и САЩ за осигурителните права на българските граждани и много други.", "date": "2017.09.25", "title": "Радев към българската общност в Чикаго: Не допускайте децата да забравят родния език"}
{"url": "https://www.24chasa.bg/novini/article/6464559", "text": "Стреснат от внезапна проверка, 28-годишен мъж опитал да се отърве от дрогата, която пренасял и я разпръснал върху патрулката, съобщиха oт областната дирекция на МВР в Монтана. Срещу Александър И. е образувано досъдебно производство. Ако бъде изправен пред съда и признат за виновен го грозят от 1 до 6 години затвор и глоба от 2000 до 10 000 лева. В неделя полицаи спрели на булевард \"Трети март\" в Монтана \"Фолксваген Пасат\". Зад волана бил 30-годишния Румен Ю., а с него пътувал Александър И. Но ченгетата набелязали спътника на водача и му заповядали да слезе от автомобила. При излизането Александър извадил от джоба си метална кутия и опитал да изсипе съдържанието й на пътя. Прахообразното вещество обаче се разпиляло и покрило капака на патрулката. След сконфузната сценка полицаите събрали и конфискували 3 грама канабис и 1,6 грама амфетамин. Същият ден служители на участъка в град Вълчедръм са засекли 19-годишен , пътуващ в Ауди А4 с монтанска регистрация . При извършения обиск на М.Б. в дясната обувка са намерени и иззети 3 пакетчета, съдържащи суха маса с тегло 1,90 грама амфетамин. По случая е образувано досъдебно производство.", "date": "2017.09.25", "title": "Пласьор на дрога посипал канабис по полицейска патрулка в Монтана"}
{"url": "https://www.24chasa.bg/novini/article/6464562", "text": "Взрив отекна тази сутрин в кипърския град Скарину, но при инцидента няма пострадали, предаде ТАСС, предаде БТА. Според в. \"Сайпръс мейл\", който се позовава на източници от полицията, взривът е бил причинен от самоделно устройство, чиято мощност още се уточнява. Устройството е било поставено на входа на жилището на местен горски пазач. Предполага се, че инцидентът може да е свързан с професионалната дейност на собственика на дома.", "date": "2017.09.25", "title": "Експлозия отекна в кипърския град Скарину"}
{"url": "https://www.24chasa.bg/novini/article/6464579", "text": "19-годишен младеж от село Есеница е загинал при катастрофа в района на село Момчилово, община Ветрино. Това съобщиха от ОДМВР – Варна. Инцидентът е станал около 12.40 часа днес. По първоначална информация 19-годишният младеж е управлявал лек автомобил, но в десен завой е изгубил контрол над превозното средство, излязъл е от платното за движение и се е блъснал в отводнителна канавка. Вследствие на катастрофата водачът е загинал на място, 16-годишен пътник в автомобила е откаран в болница, контактен, с болки в главата. По случая е образувано досъдебно производство.", "date": "2017.09.25", "title": "19-годишен загина при катастрофа във Варненско"}
{"url": "https://www.24chasa.bg/novini/article/6464574", "text": "Турският президент Реджеп Тайип Ердоган, вбесен от референдума за независимост в Иракски Кюрдистан, обяви днес предстоящо затваряне на сухопътната граница с този район на Ирак и заплаши да спре износа на петрол от района през Турция, предаде АФП, цитира БТА. Тази седмица ще бъдат взети мерки. Влизанията и излизанията /през границата/ ще бъдат прекратени, заяви Ердоган на форум в Истанбул. Да видим по какви канали и къде /Иракски Кюрдистан/ ще продава своя петрол. Ваните са при нас. След като веднъж затворим ваните, тази работа е приключена, добави той в смисъл на заплаха за спиране на износа на петрол от Иракски Кюрдистан - мярка, която може да задуши икономиката на този район. Около 550 000 барела петрол от 600 000 барела дневно, произвеждани от Иракски Кюрдистан, се изнасят по петролопровод, стигащ до турското пристанище Джейхан на Средиземно море в Южна Турция. Ние взимаме всички необходими мерки на политическо, икономическо равнище и на ниво сигурност. Няма да има компромис по този въпрос, каза Ердоган. По-рано днес премиерът Бинали Йълдъръм заяви, че турското правителство разглежда различни възможни санкции в отговор на референдума за независимост на Иракски Кюрдистан, като отхвърли евентуални военни действия.", "date": "2017.09.25", "title": "Ердоган иска да санкционира иракските кюрди"}
{"url": "https://www.24chasa.bg/novini/article/6464652", "text": "Председателят на ПГ на ГЕРБ Цветан Цветанов се включи в откриването на Европейската седмица на спорта във Враца. Близо 150 ученици в три отделни възрастови групи премериха сили в организираните щафетни игри. Откриването се състоя на спортен комплекс „Христо Ботев“ – Враца и на него присъстваха още Ваня Колева, заместник-министър на младежта и спорта, кметът на община Враца Калин Каменов, областният координатор и народен представител инж. Петя Аврамова и общинският ръководител и областен управител Малина Николова. Това съобщиха от ГЕРБ. „Правителството пое ангажимент да изгради образователна спортна инфраструктура, която ще даде допълнителна сила и масовост на спорта. В изградените физкултурни съоръжения децата ще могат да тренират спорт професионално. Закритата лекоатлетическа писта във Враца е изключително подходяща за подготовка. Разбира се, всяка една нова придобивка е добре приета. Затова приветствам кмета и народните представители за техните усилия във Враца да се случват подобни добри неща“, заяви Цветанов пред деца, родители и гости на събитието. Той посочи, че всички могат да се възползват както от Европейската солидарност, така и от новите 624 милиона, които ще бъдат вложени в образователната инфраструктура и спортните съоръжения. Цветанов поздрави треньорите и участниците в щафетните ученически игри и изрази увереност, че съвременните треньорски програми ще изградят бъдещите световни и олимпийски шампиони. „България се гордее със своите шампиони и те са пример за идващите след тях“, допълни още той.", "date": "2017.09.25", "title": "Цветанов: Кабинетът помага за популяризирането на спорта"}
{"url": "https://www.24chasa.bg/novini/article/6464658", "text": "Сенаторът от САЩ Джон Маккейн съобщи, че лекарите са дали \"много песимистична прогноза\" за заболяването му от рак на мозъка, предаде Асошиейтед прес. През юли Маккейн бе опериран от мозъчен тумор, който впоследствие се оказа форма на глиобластома - същия вид рак, от който почина сенаторът Едуард Кенеди през 2009 г., цитира БТА. В излъчено снощи интервю за Си Би Ес Маккейн казва, че мисли често за Кенеди. Той заявява, че Кенеди е продължил да работи въпреки тежката си диагноза и никога не се е предал, защото е обичал работата си. \"Понякога се страхувам от ставащото, но съм благодарен за чудесния си живот\", казва Маккейн. \"Въпросът не е, че си отиваш, а че си бил тук\", добавя той.", "date": "2017.09.25", "title": "Сенатор Джон Маккейн с песимистична прогноза за борбата му с рака"}
{"url": "https://www.24chasa.bg/novini/article/6464707", "text": "Врачанинът Иван Трендафилов е загиналия в жестоката катастрофа на пътя между Бургас и Варна в неделя рано сутринта. По неизвестни до момента причини мотор „Хонда“, управляван от 29-годишния Иван, се отклонил от пътя и се забил с висока скорост в мантинелата. Мотористът загинал на място, тежко ранен е возилият се отзад 28-годишния Марио Маринов от Бяла Слатина. Спътникът, с откъсната дясна ръка и с опасност за живота бил приет в бургаската болница. По-късно пострадалият бил транспортиран за столичния институт „Пирогов“. Причините за инцидента все още се изясняват, но съдейки по травмите на младите мъже и щетите по мотоциклета, който е напълно унищожен, става въпрос за несъобразена скорост и загуба на контрол при остър ляв завой. Младите мъже се връщали към родния си край, след като работели през лятото по морето. Японския мотор пък според полицията бил собственост на Петър Стойчев от Несебър и още не е ясно как е попаднал в ръцете на врачани. Погребението на живеещият в кооперация на врачанската ул. „Трайко Китанчев” загинал мъж ще бъде утре в родното му с. Фурен.", "date": "2017.09.25", "title": "Погребват утре загиналия с мотор край Бургас врачанин"}
{"url": "https://www.24chasa.bg/novini/article/6464042", "text": "Мъж бе жестоко пребит в събота вечерта в Угърчин. В 22.35 часа на тел. 112 бил получен сигнал, че на ул. \"Хан Аспарух\" лежи човек в безпомощно състояние. Установено било, че пострадалият е 63-годишен и е от града. Той бил транспортиран в ловешката болница с черепно-мозъчна травма. В резултат на проведени издирвателни мероприятия полицаи от РУ-Угърчин за задържали за срок от 24 часа 19-годишен младеж, който е заподозрян за побоя. Работата по случая продължава.", "date": "2017.09.25", "title": "Младеж преби 63-годишен в Угърчин"}
{"url": "https://www.24chasa.bg/novini/article/6464051", "text": "Руските държавни агенти са отговорни за извършването на „тежки нарушения“ в Крим, които включват изтезания, съобщиха от ООН в понеделник, предупреждавайки, че ситуацията със спазването на човешките права на полуострова се е „влошила значително“ след анексирането му от Москва, предава Франс прес, цитирана от Фокус. В нов доклад Върховния комисариат на ООН за правата на човека се казва, че са документирани „тежки нарушения на човешките права като произволни арести и задържания, изчезвания, малтретиране и изтезания и поне една извънсъдебна екзекуция\".", "date": "2017.09.25", "title": "ООН: Руски държавни агенти са отговорни за „тежки нарушения“ в Крим"}
{"url": "https://www.24chasa.bg/novini/article/6464056", "text": "Близо 50 000 жители на индонезийския остров Бали са евакуирани през последните дни заради сеизмична дейност на вулкан, която поражда опасения, че той може да изригне за пръв път от повече от половин век, съобщи говорител на местните власти, цитиран от Франс прес. \"Евакуирани са вече 48 450 души\", съобщи говорителят на службата за реакция на природни бедствия Суторо Пуруо Нугрохо на пресконференция в Джакарта. В неделя бе обявено, че са евакуирани около 34 000 души. Вулканът Агунг, който е на около 75 км от туристическия град Кута, клокочи от месец август. В петък на острова бе обявена максимална степен на тревога, а индонезийските власти препоръчаха на хората да стоят най-малко на 9 км от кратера. Евакуираните местни жители са настанени във временни подслони или са приети от роднини. Има обаче хора, които продължават да отказват да се евакуират, отбеляза представителят на властите. \"Първата причина е, че още не е имало изригване. Втората е, че се тревожат за добитъка си\", каза той. Близо 2000 крави от околностите на връх Агунг също са преместени. Международното летище на столицата на Бали Денпасар, където ежегодно кацат милиони туристи, засега продължава да работи нормално. Летищното ръководство обаче следи ситуацията отблизо и допуска, че е възможно то да бъде затворено. През ноември 2015 г. летището временно спря работа заради изригване на вулкан на съседния остров Ломбок, който изхвърли облаци сажди, създаващи опасност за въздушния транспорт. Вулканът Агунг е изригвал за последен път през 1963 г. Тогава загинаха над 1000 души. Индонезия е разположена върху Тихоокеанския \"огнен пръстен\", където сблъсъкът на тектонични плочи предизвиква чести земетресения и значителна вулканична дейност.", "date": "2017.09.25", "title": "Вече близо 50 000 души евакуирани заради опасност от изригване на вулкан на Бали"}
{"url": "https://www.24chasa.bg/novini/article/6464030", "text": "Служители на полицейското управление в Стражица, разследват смъртта на куче. В петък сутринта на тел. 112 е получен сигнал за простреляно куче в с. Бряговица, собственост на местна жителка. На адреса е изпратен полицейски екип и ветеринарен лекар. При извършения оглед е установено, че животното не е простреляно, а е ударено с тъп предмет. По случая е започнато досъдебно производство за престъпление по чл.325Б, ал.1 от НК.", "date": "2017.09.25", "title": "Издирват убиец на домашно куче в Стражишко"}
{"url": "https://www.24chasa.bg/novini/article/6464043", "text": "Служители на полицейското управление в Павликени разследват скандал, прераснал в сбиване. В неделя сутринта в управлението е получен сигнал от Спешна помощ – Павликени за приет 24-годишен мъж, пострадал след побой. В хода на разследването е установено, че призори в жилище в града, в което се вихрел купон, е възникнал скандал между потърпевшия и негов 20-годишен съгражданин, при който по-младият мъж е ударил с ръка в областта на гърдите опонента си. Пострадалият е настанен във великотърновската болница. Той имал белодробно заболяване, което се усложнило след боя, но животът му е извън опасност. По случая е започнато досъдебно производство за престъпление по чл.129, ал.1 от НК.", "date": "2017.09.25", "title": "Младеж е в болница след сбиване в Павликени"}
{"url": "https://www.24chasa.bg/novini/article/6464062", "text": "28-годишен мъж от Ружници е задържан късно снощи в полицейския арест за причиняване на телесна повреда, съобщават от пресцентъра на ОД МВР- Видин, цитирани от  . В 23.15 часа, 43-годишен жител на селото сигнализирал на телефон 112, че съпругата му е пострадала при битов инцидент пред дома им. 28-годишният нападател ударил с брадва 36-годишната жена по главата. Пострадалата, след медецински преглед в спешнния център на областния град, била транспортирна за лечение в столична болница. Престъпникът е задържан за срок до 24 часа. Работата на разследващите по случая продължава, в РУ-Белоградчик е образувано досъдебно производство.", "date": "2017.09.25", "title": "Мъж удари с брадва жена по главата в Ружинци"}
{"url": "https://www.24chasa.bg/novini/article/6464079", "text": "Само часове след изборите в Германия новата партия в Бундестага –„Алтернатива за Германия“, която взе 12,6 % от гласовете, се разцепи. Лидерката на партията Фрауке Петри обяви изненадващо и за съпартийците си, че няма да е част от тях в Бундестага. Петри спечели директен мандат от Саксония-Анхалт, където АФД е първа сила и има рекорден процент гласове: 37. Съжалявам, че тя се оттегли. С Гауланд направихме всичко възможно да вдигнем партията от малко над 6 %. Явно имаме различия за това как се води кампания“, заяви водещата кандидатка на АФД Вайдел. По-рано Петри обяви, че не е съгласна с расистките и стряскащи изявления на свои колеги и че така партията ще загуби умерените избиратели.", "date": "2017.09.25", "title": "„Алтернатива за Германия“ се разцепи"}
{"url": "https://www.24chasa.bg/novini/article/6464121", "text": "Около 04:40 часа на 22 септември 2017 г. в 01 Районно управление на МВР-Благоевград е получен сигнал от 31-годишен мъж от Благоевград за това, че около 04:30 часа на същата дата в района на ул.“Цанко Церковски“ в града, неизвестно за него лице му е нанесъл побой, в резултат на което е получил фрактура на глезен на ляв крак и фрактура на носа. Това съобщиха от ОДМВР-Благоевград. Пострадалият е транспортиран за лечение в УМБАЛСМ „Пирогов“ - София, без опасност за живота.", "date": "2017.09.25", "title": "Благоевградчанин е в болница след нанесен побой"}
{"url": "https://www.24chasa.bg/novini/article/6463335", "text": "Истина ли е, че шефът на Софийския градски съд (СГС) Калоян Топалов си тръгва от ръководния пост и от системата, за да “не се превърне в съдебна номенклатура”?, питат се в последните дни негови колеги от най-големите съдилища в столицата. Изненадващият ход на Топалов предизвика лавина от слухове. Едни са свързани с версията, че той ще прави нова кариера, а други - че е бил принуден да се оттегли. “Изпълнил съм всичко, което съм обещал като председател, че и повече”, каза Топалов в първата си публична поява в предването “Лице в лице” по Би Ти Ви след подаването на оставката си на 12 септември. Тя ще бъде разгледана във вторник от Висшия съдебен съвет (ВСС). Оставката дойде изневиделица и учуди и съдии, и прокурори. Твърди се, че за решението на Топалов не е знаел дори шефът на Върховния касационен съд Лозан Панов. Заедно с Топалов се оттегля и заместничката му съдия Биляна Балинова, ръководител на Гражданско отделение “Първоинстанционни състави и брачни състави”. Според магистрати неофициалните мотиви за напускането на Топалов от системата са строго лични. В Съдебната палата разказват, че съдията щял да започне нова работа, която да му носи повече доходи. Причината - за жилище. От имуществената му декларация пред Инспектората към Висшия съдебен съвет става ясно, че Топалов има кредит за 498 хил. лв. Предполага се, че по същите причини го е последвала и Балинова, тъй като и тя имала дългове. Другата версия - че Топалов в бъдеще се кани да влезе в политиката, засега изглежда малко вероятна. Въпреки че съдията е засичан в компанията на бившия правосъден министър Христо Иванов. Топалов заяви, че не знае да е разследван, и отхвърли съмненията, че срещу него се готви дело във връзка с проверка на разрешения за използване на СРС, дадени от предишното ръководство. “Няма нищо мистериозно. Вероятно оттеглянето е необичайно, защото на нашите ширини сме свикнали Но ако аз и моят екип останем, бихме се превърнали в съдебна номенклатура”, каза Топалов и добави, че оставката му не е абдикация, въпреки че до края на мандата му има още 3 г. “Работихме в условия на безпрецедентни атаки, в повечето случаи бяхме съвсем сами. Но сме с гордо вдигнати глави, защото показахме, че и в такива условия може да се работи, да се отстоява независимост на съдии и съд, дори и от самата държава”, обясни Топалов. Той каза, че ще се занимава с друго, но се въздържа от подробности. “В тази държава има и други неща, които биха могли да бъдат оправяни. на което съм готов да откликна”, каза съдията. Отрече, че зад оставката му стои конфликт с главния прокурор Сотир Цацаров, и разпиля съмненията, че е бил притискан или заплашван от някого. “Конфликтът ми с главния прокурор винаги е бил свързан с правото, отношенията ни са принципни. Нямам информация някой да ме разследва, аз съм спазил закона - и като дух, и като норма. В тежките моменти в СГС показах, че не се поддавам на никакъв натиск. До този момент никой не си е позволил да ми се обажда и да ми оказва въздействие, защото ми се струва, че стана ясно, че това ще доведе до обратния момент”, каза още Топалов. Според него Софийският градски съд е бил най-проверяваният. “Преди 2 г. и половина огромен проблем за съда бяха забавените дела, актове се забавяха с години. В момента малцина съдии ги постановяват по-късно от 3 месеца. Отговорността е да застанеш с името и лицето си и да кажеш: това направих, това - не, отговорността поемам аз”, заяви Топалов. Топалов е съдия от 1999 г. Попада в Софийския градски съд през 2012 г. Решава граждански дела. Бил е преподавател по гражданско право и процес в Националния институт на правосъдието. Жена му Даяна Топалова също е съдия, тя правораздава в Софийския районен съд. Балинова е един от най-доверените му хора в съда. Засега не се предвижда преди гласуването на оставките ВСС да вика Топалов и Балинова за изслушване. Ако заседанието мине гладко, съдиите ще напуснат постовете си и системата от 2 октомври. Предполага се, че този състав на ВСС, чийто мандат изтича на 3 октомври, ще назначи и и.ф. шеф на СГС. Голяма е вероятността постът да бъде зает от един от останалите 4-ма заместници на Топалов - наказателните съдийки Даниела Борисова и Мина Мумджиева, шефката на Търговското отделение Радостина Данаилова или Десислава Попколева, която ръководи “Гражданско отделение - въззивни състави”. От ноември в градския съд вече няма да се разглеждат дела за корупция по високите етажи на властта. Те отиват в спецсъда. която го е мотивирала да напусне поста и системата. Иначе гадаенето е предпоставка за съмнение”, каза пред “24 часа” членът на Висшия съдебен съвет Галя Георгиева. Според нея, когато председател на съд неочаквано напусне поста, той трябва да отчете какво е свършил. “Когато административен ръководител на такъв голям съд вземе подобно решение, най-малкото той трябва да обясни човешки какво е изпълнил от концепцията си, по която е бил избран”, добави бившата съдийка от Пловдив. Георгиева иска да знае и дали Топалов е изпълнил препоръките на ВСС след проверката в Софийския градски съд през 2015 г., която визираше управлението на Владимира Янева. От ревизията лъснаха куп сериозни нарушения при разпределението на делата, командироването на съдии и администрирането на дела. Георгиева бе един от проверяващите съда членове на ВСС. “Може би само времето ще покаже истинската причина за оставката на Калоян Топалов и мисля, че това ще е скоро. Нека обаче да не го правим герой. Той може да търси оправдание не у другите, а само у себе си”, заключи Георгиева.  обяви пред “24 часа” членът на Висшия съдебен съвет Калин Калпакчиев. Съдебният кадровик е на мнение, че по време на управлението си Топалов не е бил подкрепян от ВСС. “Проверяваше се всяко негово действие, но въпреки това не му се помогна за наследения корупционен модел в съда”, каза още бившият столичен съдия. “Много е свършено - създадени са правила за разпределението и администрирането на делата, за командироването на съдии”, посочи Калпакчиев. Според него е най-важен въпросът кой ще наследи Калоян Топалов на шефския стол. “Важно е, за да не разруши създаденото, за да няма връщане назад”, допълни той. Процедурата за избор на нов шеф на Софийския градски съд ще бъде открита от новия ВСС, който ще встъпи в длъжност след 3 октомври. По ирония на съдбата и предишните 2-ма председатели на съда не останаха до края на мандатите си на поста. Георги Колев го напусна година след като го оглави, за да стане шеф на Върховния административен съд. А Владимира Янева подаде оставка след 4 г. престой заради образувано срещу нея дело, което вече приключи с условна присъда. ", "date": "2017.09.25", "title": "Защо Калоян Топалов напусна съдебната система"}
{"url": "https://www.24chasa.bg/novini/article/6464181", "text": "Турският премиер Бинали Йълдъръм заяви днес, че Турция обмисля затваряне на въздушното си пространство, както и на граничен пункт със Северен Ирак в отговор на състоящия се референдум за независимост на Иракски Кюрдистан, предаде Асошиейтед прес, цитирана от БТА. Турция силно се противопоставя на провеждането на референдума. В интервю за турски телевизии Йълдъръм посочи, че офицери и експерти от иракската армия ще се присъединят към военните учения, които Турция извършва по границата със Северен Ирак. Турският премиер подчерта, че от сега нататък Анкара ще започне сериозен диалог с Багдад, като посочи, че зачита централното правителство в иракската столица като легитимна власт, контролираща граничните пунктове, летищата и търговията с петрол в кюрдския регион. Той посочи, че Турция е получила официално искане от Багдад за затваряне на въздушното пространство (за Северен Ирак) и граничен пункт. Йълдъръм каза още, че Турция ще предприеме действия, ако тюркменското население бъде подложено на атака или турците имат някакви проблеми на граничния пункт. След референдума Турция може да прекрати транспортирането на петрол от Иракски Кюрдистан по искане на Багдад, посочи турският премиер, цитиран от ТАСС. Ако централното иракско правителство ни отправи искане, свързано с преустановяването на транспортирането на петрол, ще вземем мерки. Багдад трябва да контролира търговията с петрол, добави Йълдъръм.", "date": "2017.09.25", "title": "Йълдъръм: Турция обмисля затваряне на въздушното си пространство за Северен Ирак"}
{"url": "https://www.24chasa.bg/novini/article/6464190", "text": "Министърът на земеделието, храните и горите Румен Порожанов поздрави студентите и преподавателите от Лесотехническия университет по повод откриването на новата учебна година, съобщиха от пресцентъра на земеделското министерство. „Специалностите, които се изучават тук, са изключително актуални и важни както за българското земеделие и горите, така и за цялата икономика. Те са актуални и в политиките на Европейския съюз, които ще бъдат развивани в следващия програмен период“, посочи министърът. Той допълни, че предстоят важни предизвикателства пред горския сектор в контекста на управлението на горите, а също така и при борбата със заболяванията, които са актуални към момента. Министър Порожанов призова за усърдно и коректно отношение към учебния процес, защото е необходимо да има добре подготвени кадри.", "date": "2017.09.25", "title": "Порожанов откри академичната година в Лесотехническия университет"}
{"url": "https://www.24chasa.bg/novini/article/6464188", "text": "Българката Теодора Балабанова е загиналата при неуспешен опит за поставяне на рекорд за „Гинес“ по гмуркане със съпруга си в открити води на Халкидики. Гмуркането е осъществено с помощта на Atlantis Diving Center, Nikiti Sithonia Greece – първият официален български водолазен център в чужбина, на който Теодора и Михаил Балабанови са собственици.  , инцидентът стана в заливът Торонеос, който се намира между полуостровите Касандра и Ситония в Гърция, където Теодора и съпруга й Михаил не успяха да постигнат мечтата си. Целта на Теодора Балабанова е била да достигне дълбочина от 231 м в отрити води.", "date": "2017.09.25", "title": "Вижте загиналата на Халкидики Теодора (Снимки)"}
{"url": "https://www.24chasa.bg/novini/article/6464223", "text": "Иран затвори границата си с Иракски Кюрдистан, съобщи говорителят на иранското външно министерство на редовния си брифинг, предаде Франс прес, като цитира агенция Тасним. По молба на иракското правителство ние затворихме нашата сухопътна и въздушна граница с Иракски Кюрдистан, заяви Бахрам Гасеми, цитиран от БТА. Той определи като \"незаконен и нелегитимен\" референдума за независимост, организиран в автономния регион въпреки възраженията на Багдад и съседите на Ирак. \"Иран защитава териториална цялост, националния суверенитет и демократичната еволюция на Ирак и всяко действие против тези принципи би могло да причини вреда на всички, особено на кюрдите\", добави Гасеми.", "date": "2017.09.25", "title": "Иран затвори границата си с Иракски Кюрдистан"}
{"url": "https://www.24chasa.bg/novini/article/6464253", "text": "Група за производство на марихуана и разпространение на различни наркотици в Сливен е установена в хода на проведено разследване на ГДБОП и Специализираната прокуратура. Четиричленната група е задържана на територията на Сливен при операция, проведена на 23 септември т.г. Това съобщиха от пресцентъра на МВР. Спецакцията е реализирана от служители на ГД „Борба с организираната престъпност“, колегите им от Сливен и ОДМВР- Сливен. Действията са проведени под ръководството на Специализираната прокуратура. По първоначални данни четиримата мъже – Р.А., Р.А., С.И. и А.Г., са организирали производството на марихуана в стопанска постройка във вилната зона край града. Престъпната им дейност е започнала през юли 2016 г. Междувременно те са се занимавали и с разпространение на различни други видове наркотици в града и региона. В рамките на операцията по задържане и документиране на престъпната им дейност е извършено претърсване в използваното от тях специално оборудвано за целта помещение, в което са открити над 200 стръка канабис с най-високо качество. Тайната „оранжерия“ е била професионално оборудвана с изкуствено осветление, капково напояване, система за проветряване. С постановления на прокурор от Специализирана прокуратура е повдигнала обвинения на четиримата участници в групата е им е наложила задържане до 72 часа. На 26 септември 2017 г. в Специализирания наказателен съд ще бъде внесено искане за налагане на мярка за неотклонение „задържане под стража“ за всеки от тях.", "date": "2017.09.25", "title": "Разбиха престъпна група, произвеждала и разпространявала наркотици в Сливен"}
{"url": "https://www.24chasa.bg/novini/article/6464278", "text": "При извършена проверка за употреба на алкохол с техническо средство на водач на лек автомобил „Фолксваген” със старозагорска регистрация, на 23 септември, около 00,20 ч. в село Орляк, област Добрич, цифровата индикация отчита наличието на 1,96 промила алкохол в издишания въздух. При извършената справка в информационните масиви на МВР е установено, че водачът е неправоспособен. С полицейска мярка за срок от 24 часа е задържан А.С. (27 г.) от село Орляк.   На 24 септември, около 00,25 ч. в град Добрич, по ул. „Надежда” е спрян за проверка лек автомобил „Опел” с чужда регистрация. При извършената проверка за употреба на алкохол с техническо средство уредът отчита наличието на 1,70 промила в издишания от водача въздух. С полицейска мярка за срок от 24 часа е задържан С.В. (34 г.) от град Добрич.  На 24 септември, около 02:30 ч.в град Добрич е спрян за проверка лек автомобил „Опел” с добричка регистрация. При извършената проверка за употреба на алкохол с техническо средство, уреда отчита наличието на 2,82 промила в издишания от водача въздух. С полицейска мярка за срок от 24 часа е задържан криминално проявения С.Х. (22 г.) от село Телериг, област Добрич. При последвалата проверка е установено, че регистрационните табели на МПС са издадени за друг автомобил от същата марка. По случая е образувано бързо полицейско производство. От полицията съобщават за още проверки, които констатират, че шофьорите са употребили упойващи вещества.", "date": "2017.09.25", "title": "Заловиха в Добрич неправоспособен шофьор зад волана с 2,82 промила алкохол"}
{"url": "https://www.24chasa.bg/novini/article/6464236", "text": "Първо заседание по делото за стрелбата срещу небезизвестния в криминалните среди Айдън Хюсеинов насрочи Окръжният съд във Велико Търново. На подсъдимата скамейка ще бъдат изправени близнаците Илия и Станчо Славчеви от Павликени, по прякор Червеите. Според обвинителния акт на Окръжна прокуратура – Велико Търново, около 22.50-23.00 часа на 18 януари 2016 г. двамата се промъкнали да крадат в офис до Театъра в града, стопанисван от Айдън Хюсеинов. Айдън обаче, заедно с аверите си Карамфил Бижев и Альоша А., заварили братята в офиса. За да запазят откраднатите 250 лв., Червеите ударили с метална щанга по главата Карамфил и стреляли с пистолет срещу тримата мъже. Илия е обвинен и за незаконно държане на оръжие. Делото тръгва на 27 септември.", "date": "2017.09.25", "title": "Близнаците Червеите от Павликени на \nсъд за стрелба в центъра на Търново"}
{"url": "https://www.24chasa.bg/novini/article/6463769", "text": "Зоран Заев е докаран на власт, за да реши въпроса за името така както иска Гърция и се изчаква да приключат местните избори, за да започнат преговорите. Това заяви снощи в интервю за телевизия Сител лидерът на ВМРО-ДПМНЕ Никола Груевски, съобщава скопският вестник \"Вечер\", цитиран от БТА. Цялата операция за смяна на правителството в Македония е направена с цел решаване на въпроса за името по образец на Гърция. Това го знаят вече всички, не само в Македония, но и в цяла Европа. Чака се само да завършат местните избори и да започнат конкретни преговори, заявил Груевски, коментирайки изявлението на премиера Зоран Заев след завръщането му от Ню Йорк, че не е подготвен да преговаря по въпросите за идентичността. В контекста на местните избори, за които кампанията започва днес, Груевски заяви, че не очаква те да бъдат честни избори, че кандидатите на ВМРО-ДПМНЕ са заплашвани и полицията ще бъде поставена в служба на партията. Отношенията между Гърция и Македония се подобриха през изминалите няколко месеца и има добра воля на двете страни за намиране на решение по въпроса за името, заявил посредникът на ООН Матю Нимиц в интервю за независимата балканска агенция ИБНА, съобщава в. \"Вечер\". Посредникът в спора между Атина и Скопие се надява, че разговорите за решаване на въпроса за името може да се ускорят към края на годината след изборите в двете страни. Според Нимиц въпросът за името е трябвало да бъде решен преди много години, но за жалост това не се е случило. Нерешаването на този въпрос със сигурност влияе на стабилността в региона и затова е важно да той да бъде решен. Затварянето на проблема със сигурност ще допринесе за дългосрочна стабилност и приятелство в региона, смята Матю Нимиц. Интерес за решаване на дългогодишния спор има и в международната общност, особено в ЕС и САЩ, подчертал той.", "date": "2017.09.25", "title": "Груевски: Заев е на власт, за да реши въпроса с името така както Гърция иска"}
{"url": "https://www.24chasa.bg/novini/article/6463774", "text": "\"Новият Висш съдебен съвет ще бъде обект на натиск, като твърденията, че процедурата по избора му е опорочена са именно с цел нагнетяване на напрежението около кадровия орган\", каза пред БиТиВи председателят на етичната комисия в прокурорската колегия на ВСС Ясен Тодоров. За първи път парламентарната квота се избира с мнозинство от две трети, което предполага консенсус и разбирателство, подчерта той. „Тези кандидатури бяха представените преди 3 месеца. Всеки, който се е интересувал от тази процедура, е имал възможността да прецени”, посочи Тодоров, който обаче не отговори дали при изслушванията е имало възможност да се задават въпроси от гражданските организации, свързани с качествата на кандидатите – критика, която отправи Калин Калпакчиев от критичното малцинство в съвета. Той отбеляза, че този път квотата на НС в съвета отговаря на съотношението на парламентарните сили. Тодоров е на мнение, че по време на мандата, заедно с колегите си са успели да подобрят условията на труд на магистратите, като заплатите са се вдигнали с 24%. „Медийният натиск върху работата на ВСС беше огромен. ВСС беше критикуван заради определени кадрови решения, които не се харесват на определен кръг от медии\", каза той. Според него Калин Калпакчиев „лети на крилете на популизма” с твърдението, че мнозинството във ВСС си е гласувало огромни бонуси за след края на мандата. „Лично аз няма да получа. Подал съм си молба да се върна на работа там, където съм работил. Не съм излязъл да бия тъпана за това нещо. За разлика от Калпакчиев не съм взел нито лев от проекти, той ще вземе в рамите на 50 000”, заяви членът на ВСС.", "date": "2017.09.25", "title": "Ясен Тодоров: Новият Висш съдебен съвет ще бъде обект на натиск"}
{"url": "https://www.24chasa.bg/novini/article/6463778", "text": "Президентът Румен Радев изпрати поздравителен адрес до Ангела Меркел по случай изборната победа на коалицията Християндемократически съюз и Християнсоциален съюз на парламентарните избори в Германия, които се проведоха вчера, съобщиха от прессекретариата на държавния глава.  „Подкрепата на избирателите е най-красноречивият израз на високата оценка за успеха на държавническата Ви политика и визия за развитие на Германия и Европа“, пише в своя адрес президентът. В писмото си Румен Радев изразява желанието на българския народ за задълбочаване и укрепване на приятелските отношения между България и Германия, основани на дълбоки исторически връзки и конструктивно сътрудничество в рамките на ЕС и на НАТО. „Само с общи усилия можем успешно да се справим със съвременните предизвикателства и да допринесем за изграждането на силна и просперираща Европа в един по-справедлив и мирен свят“, пише още държавният глава до Ангела Меркел.", "date": "2017.09.25", "title": "Президентът Румен Радев поздрави Ангела Меркел за победата"}
{"url": "https://www.24chasa.bg/novini/article/6463784", "text": "Труп на мъж е открит в морето край Поморие на 24 септември, съобщават от Областната дирекция на МВР в Бургас. Около 13.20 ч. в Районно управление - Поморие е получено съобщение за това, че на около половин морска миля от брега в Поморийския залив, срещу комплекс \"Сънсет Резорт\", в морето е открит труп на мъж на видима възраст от около 55 години. При извършения оглед видими следи от насилие не са констатирани. Самоличността на мъжа е в процес на установяване. Тялото е изпратено за аутопсия в «Съдебна медицина» към УМБАЛ – Бургас. По случая е образувано досъдебно производство.", "date": "2017.09.25", "title": "Откриха удавник на половин миля в морето край Поморие"}
{"url": "https://www.24chasa.bg/novini/article/6463770", "text": "Още преди избора на новия Висш съдебен съвет (ВСС) бях убеден, че една от най-важните задачи на управляващата клика на Бойко Борисов бе да бъде избран такъв ВСС, който да гарантира избирането на нов Сотир Цацаров\", каза пред БиТиВи лидерът на ДСБ ген. Атанас Атанасов. „Това е изключително важна задача за тях, за да може да се гарантира безнаказаност, продължи той. – И виждате, още несвикан този ВСС, какво се случва около него, около персоните, които го представляват, начина, по който протече изборът в Народното събрание. Как може да говорят за консенсус и разбирателство, а на практика да има пазарлък. Разбирам да имаше търсене на консенсус, ако за всяко от тези места имаше по пет кандидатури, а всяка една от партиите, с изключение на БСП, предложи толкова кандидати, колкото ѝ се полага според това, което са се разбрали. Очевидно е, че става дума за пазарлък. А и вижте качествата на тази хора, вижте откъде идват, кой какъв път има. За една немалка част от тези магистрати имаше тежки съмнения за зависимости и нито един въпрос в правната комисия – пълно мълчание от депутатите“. Атанасов посочи, че новите членове на ВСС ще имат петгодишен мандат, а са били изслушвани по три минути.", "date": "2017.09.25", "title": "Атанас Атанасов: Новите членове на ВСС ще имат 5 годишен мандат, а са били изслушвани по три минути"}
{"url": "https://www.24chasa.bg/novini/article/6463816", "text": "10 години затвор получи рускинята с финландски паспорт Елизабет Елена вон Месинг. Подсъдима за пране на 1 млрд. евро. Същото наказание бе дадено и на сънародника й и неин съучастник Дмитрий Абрамкин. Двамата са и глобени с по 698 млн. лева. Присъдата бе прочетена преди минути в Софийски градски съд. Вон Месинг и Абрамкин бяха арестувани в съдебната зала. Рускинята прие тежко решението на съда. Притеснена започна да звъни на близки в Москва, тъй като има болно сърце, помоли и адвокатката й да й купи 3-4 стека цигари. Делото се води от 2012 г. и многократно бе отлагано поради влошеното здраве на двамата подсъдими, както и семейни проблеми. Разследването започна през 2008 година. Според обвинението, по сметката на фирмата \"Оптима - Ка\", която е собственост на Вон Месинг са идвали пари от Русия и с фалшиви документи били превеждани в чужбина. Вон Месинг и Абрамкин бяха задържани на 23 май 2008 г. като 8 месеца по-късно тя бе пусната под гаранция, а той - 2 месеца след нея.", "date": "2017.09.25", "title": "По 10 години решетки за двама руски граждани, подсъдими за пране на 1 млрд. евро"}
{"url": "https://www.24chasa.bg/novini/article/6463822", "text": "Пожар е избухнал в кораборемонтния завод в Бургас преди минути, научи \"24 часа\". Гори кораб, на който е извършван ремонт, казаха осведомеи. В момента на мястото на пожара са няколко екипа огнеборци, които опитват да овладеят пламъците. Все още не е ясна причината за запалването, но най-вероятно пожарът е причинен поради човешка грешка, смятат екперти.", "date": "2017.09.25", "title": "Първо в \"24 часа\": Кораб пламна при ремонт в бургаски завод"}
{"url": "https://www.24chasa.bg/novini/article/6463833", "text": "ЧЕЗ увеличи двойно паралелките, които подкрепя с дуална форма на обучение по професията Електротехник в рамките на проекта ДОМИНО на Швейцарското правителство. През миналата година ЧЕЗ бе една от първите компании в България, подкрепили дуалното обучение по електротехника - с една професионална паралелка в София и с друга в Плевен. От началото на настоящата учебна година ЧЕЗ е партньор на още една паралелка в двата града и вече съдейства за обучението на бъдещите електротехници в четири паралелки. ЧЕЗ е сред 170-те компании в България, които през тази учебна година подкрепят дуалното обучение заедно с партньорите си в проекта ДОМИНО - Нестле България, Фесто Производство, Лем България, Алфалифт и Райхле и Де-Масари България Пръдакшън. Дуалната форма на обучение позволява на учениците едновременно да учат и да работят в реална работна среда. Тя е привлекателна, защото дава възможност да се натрупа практически опит по време на обучението, а младежите взимат възнаграждение, докато се обучават. „Това ги задържа в образователната система по-дълго и предоставя по-добре обучени кадри за бизнеса“, коментира Евгения Накова, директор „Човешки ресурси“ в ЧЕЗ България. ЧЕЗ е разработила и следва дългосрочна стратегия в областта на образованието и подкрепата на младите таланти. Целта на компанията е да осигури подходяща среда и да даде възможности за професионално и личностно развитие на младите хора, за да останат да се развиват в България.", "date": "2017.09.25", "title": "ЧЕЗ увеличи двойно паралелките за дуално обучение по професията електротехник"}
{"url": "https://www.24chasa.bg/novini/article/6463817", "text": "Турция затвори днес ГКПП Хабур на границата с Ирак, съобщи турската телевизия НТВ. Все още е възможно да се преминава от Турция в Ирак, цитира БТА. Решението за блокирането на достъпа до Турция от Ирак през ГКПП Хабур бе взето, след като тази сутрин започна гласуването на референдума за независимост на Иракски Кюрдистан.", "date": "2017.09.25", "title": "Турция затвори ГКПП \"Хабур\" на границата с Ирак"}
{"url": "https://www.24chasa.bg/novini/article/6463839", "text": "Разлято машинно масло е станало причина за пожара в кораборемонтния завод \"Илия Бояджиев\" в Бургас, за който \"24 часа\" пръв съобщи. Сигнал за инцидента е получен в полицията минути след 10 ч. тази сутрин. Установено е,  че пожарът е избухнал при рязане на кораб за скраб. При една от искрите разлятото машинно масло се е подпалило, уточняват от полицията. От там заявиха, че няма пострадали хора, а нанесените материални щети не са големи. По сучая е образувано досъдебно производство.", "date": "2017.09.25", "title": "Разлято машинно масло подпалило кораба в Бургас"}
{"url": "https://www.24chasa.bg/novini/article/6463845", "text": "Министър-председателят Бойко Борисов изрази най-сърдечни поздравления за убедителната изборна победа на Християндемократичeския съюз в писмо до канцлера на Федерална република Германия Ангела Меркел, съобщиха от пресслужбата на Министерски съвет. „Резултатите от тези избори бяха от критична важност за бъдещето на обединена Европа и получената подкрепа на мнозинството от избирателите е най-високото признание за провежданата от Вас политика, която вече 12 последователни години е насочена към благополучието на германския народ и към изграждането на силна и просперираща Европа“, посочва премиерът. Той подчертава, че като лидер на най-силната политическа сила в Германия г-жа Меркел ще може и занапред да разчита на България като приятел и стратегически партньор в ЕС и НАТО. „Особено високо ценя личната Ви ангажираност за развитието на българо-германските отношения и за ценната подкрепа на Германия за България в рамките на ЕС, особено в контекста на предстоящото Българско председателство на Съвета на ЕС. Вярвам, че тясното българо-германско партньорство, основано на доверие, дълбоки исторически връзки и споделени ценности, ще придобива още по-динамични измерения както в интерес на страните ни, така и като принос в справянето с глобалните предизвикателства“, посочва Борисов като пожелава здраве и нови бъдещи успехи на Ангела Меркел в отговорната й мисия.", "date": "2017.09.25", "title": "Борисов към Меркел: Изборната победа е признание за водената от Вас политика"}
{"url": "https://www.24chasa.bg/novini/article/6463854", "text": "Баща уби сина си с чук в пазарджишкото село Добровница, съобщиха от полицията. Семейната драма се е разиграла в неделя сутринта. Първоначално в полицията е бил получен сигнал за намерен труп на 54-годишния Илия Присадов в дома му в селото. При първоначалният оглед станало ясно, че мъжът е починал от множество удари в главата с твърд предмет. От проведените оперативно-процесуални действия станало ясно, че починалия е убит от баща си Христо Присадов. 77-годишният мъж е задържан и е направил пълни самопризнания. Открит е и чук, с който е било извършено престъплението. Според първоначалните данни от разследването убитият е живеел с родителите си и е злоупотребявал с алкохол. Това е било повод за непрестанни скандали и тормоз от страна на сина върху възрастните хора. В неделя, след поредната пиянска изцепка на сина нервите на бащата не издържали, той взел чук и разбил главата на сина си. Проверява се и версията, че убийството е станало в условията на неизбежна самоотбрана.", "date": "2017.09.25", "title": "Баща уби сина си с чук в село до Пазарджик"}
{"url": "https://www.24chasa.bg/novini/article/6463862", "text": "Белгийският държавен секретар по убежището и миграцията Тео Франкен оспори твърдения на \"Амнести интернешънъл\", че страната му не изпълнява задълженията си по квотите на ЕС за разселване на мигранти, съобщиха местни медии, предаде БТА. Не можем да подслоним мигранти, които не са пристигнали в Европа, коментира Франкен. Той пояснява, че Съветът на ЕС е приел решение за разселването на 160 хиляди чужденци, които търсят убежище, но всъщност в Италия и Гърция не са дошли толкова много хора, които да отговарят на изискванията по квотите. По данните на международната правозащитна организация държавите от ЕС са изпълнили под 30 на сто от задълженията си. По данните на Европейската комисия до началото на септември в ЕС са били разселени близо 28 хиляди мигранти, пристигнали в Гърция и Италия. Очаква се още близо 10 хиляди да бъдат обхванати от квотите на ЕС. По оценка на Франкен, Белгия е поела своя дял в този процес. Медиите отбелязват, че досега Белгия е приела 976 разселени мигранти, а квотите предвиждат да подслони 3812 души. Пояснява се, че прилагането на квотния принцип няма краен срок на изпълнение и обхваща всички мигранти, пристигнали в Италия и Гърция до края на утрешния ден. \"Амнести\" посочва Малта, Финландия и Ирландия като \"отличниците\" в изпълнението на квотните задължения. Организацията отчита, че Унгария и Полша не са приели нито един мигрант по схемите, а Чехия и Словакия са взели едва по десетина души.", "date": "2017.09.25", "title": "Белгия оспорва задълженията си по миграционните квоти на ЕС"}
{"url": "https://www.24chasa.bg/novini/article/6463863", "text": "16-годишен младеж е нанесъл удари на 60-годишна жена в Центъра за настаняване от семеен тип на деца и младежи с увреждания в Смолян. Срещу него е започнато бързо производство, съобщи смолянската полиция. С ударите той е причинил телесна повреда на учителката в центъра. Проявата е извършена по хулигански подбуди. На пострадалата Пенка П. й е оказана медицинска помощ, а младежът е задържан за срок до 24 часа в РУ-Смолян. Той е участвал в побои и друг път, уточниха от ОДП-Смолян.", "date": "2017.09.25", "title": "16-годишен с увреждания преби учителка в Смолян"}
{"url": "https://www.24chasa.bg/novini/article/6463886", "text": "Председателят на Парламентарната група на ГЕРБ и заместник-председател на партията Цветан Цветанов днес ще посети област Враца. Той ще бъде придружаван от областния координатор на ГЕРБ във Враца и народен представител Петя Аврамова и депутата Красен Кръстев. В 14:15 часа Цветан Цветанов ще се включи в откриването на Европейската седмица на спорта в спортен комплекс „Хр. Ботев”. В събитието ще участват и зам.-министърът на младежта и спорта Ваня Колева, народните представители инж. Петя Аврамова и Красен Кръстев, областният управител Малина Николова и кметът на Община Враца Калин Каменов. В 15:30 часа Цветан Цветанов ще открие саниран жилищен блок на Бул. „2-ри юни“ № 70 във Враца. В 16:30 часа ще се проведе предизборна среща в Нивянин. Цветан Цветанов, народните представители от ГЕРБ инж. Петя Аврамова, Красен Кръстев и кандидатът за кмет на населеното място от партията Елка Николова ще разговарят с жителите на селото. В 18:00 часа заместник-председателят на ГЕРБ ще участва в областно събрание на структурата във Враца. На мероприятието ще присъстват народните представители от ГЕРБ Петя Аврамова и Красен Кръстев, общинският ръководител на партията Малина Николова, кметове на общини от ГЕРБ, общински ръководители и организационни секретари от областта.", "date": "2017.09.25", "title": "Цветан Цветанов ще посети област Враца"}
{"url": "https://www.24chasa.bg/novini/article/6463888", "text": "Полицията в Кърджали откри лек автомобил „Тойота“, обявен за международно издирване. Това съобщиха от ОДМВР-Кърджали. Колата била представена пред Пътна полиция от 43-годишен на 21 септември за издаване на транзитни табели и при извършена справка станало ясно, че тя се издирва в Шенгенската информационна система от 2013 година с инициатор Италия. Автомобилът е иззет и е на съхранение в ОДМВР-Кърджали. Работата по случая продължава сектор „Противодействие на криминалната престъпност“ в дирекцията.", "date": "2017.09.25", "title": "Откриха кола, обявена за международно издирване, в Кърджали"}
{"url": "https://www.24chasa.bg/novini/article/6463905", "text": "Три деца подпалиха нефункциониращо училище в кирковското село Шопци. Момчетата играли с кибрит край сградата на бившето школо, която в момента се ползва като сеновал. Запаления от децата огън обхванал изсъхналата трева около сградата и тя се подпалила. При пожара са изгорели 1080 бали фураж. Два екипа на службата в Подкова потушили огъня. По случая е образувано досъдебно производство в РУ-Кирково.", "date": "2017.09.25", "title": "Три деца подпалиха бивше училище в кирковско село"}
{"url": "https://www.24chasa.bg/novini/article/6463930", "text": "5 000 хендсфрита на шофьори раздадоха евродепутатите от ГЕРБ Андрей Новаков и Емил Радев. Слушалките са осигурени с лични средства на двамата.  \"Има 2 основни фактора за катастрофи - състоянието на пътната настилка и поведението на шофьора. Първото е приоритет на правителството, затова нашето усилие е насочено към второто\", каза Новаков.  \"Хендсфритата ще стигнат за 2 дни за дошлите шофьори в столичния КАТ\", изясни Радев. ", "date": "2017.09.25", "title": "Евродепутати от ГЕРБ дават 5 хиляди хендсфрита на шофьори"}
{"url": "https://www.24chasa.bg/novini/article/6463940", "text": "Делото срещу бившия областен управител на София Веселин Пенев, подсъдим заради сделката за тъй наречените царски конюшни, не тръгна в Софийски градски съд. Причината е, че областната управа не бе представена в процеса, защото адвокатът нямаше пълномощно за тази фаза на делото. Според обвинението, Пенев е сключил неизгодна сделка за царските конюшни, с което е ощетил управата с повече от 10 млн. лева. Второто му обвинение е безстопанственост. Това са неистини, а когато започне делото ще говорим, коментира Танев преди процеса и той съзря, че това вероятно е била политическа атака срещу него. Делото бе отложено за 13 декември.", "date": "2017.09.25", "title": "Фалстарт на делото за царските конюшни"}
{"url": "https://www.24chasa.bg/novini/article/6463959", "text": "Премиерът Бойко Борисов откри 73-тия международен панаир в Пловдив. В приветствието си той поздрави участниците в изложението- над 600 компании от 40 държави. \" Ръстът на икономиката, политическата стабилност у нас, строителството във всички посоки довежда до ръста на желаещите да инвестират в България\", посочи министър-председателят.  Той предостави възможността на министъра на икономиката Емил Караниколов, кмета на Пловдив Иван Тотев и областния управител Здравко Димитров да прережат лентата на изложението. Премиерът разглежда експонатите на панаира. Той прояви интерес към новите автомобили, които са включени в изложбата автосвят.", "date": "2017.09.25", "title": "Бойко Борисов откри Техническия панаир в Пловдив (Снимки)"}
{"url": "https://www.24chasa.bg/novini/article/6463948", "text": "32-годишният Тодор Давидов- Гринго, по-известен като гаджето на фолк дивата Софи Маринова, е изнудвал бизнесмен от Айтос за 50 000 лв., съобщиха от Апелативната прокуратура в Бургас. Гринго дори наел друг човек - 27-годишният Стефан С. от Сандански, който отправил закани за убийство към рекетирания айтозлия Асен Атанасов. Радследването е установило, че изнудването е осъществено между 19 и 22 септември. Тодор Давидов е обвинен като подбудител и помагач,  а Стефан С. като извършител. Гринго давал конкретни съвети на Стефан как да постъпи при среща с изнудвания бизнесмен, какво да му говори и как да се държи.  Осигурил му мобилен апарат и сим карти, намерил му и квартира в Айтос. Според запознати Асен Атанасов е заплашван, че ще бъде ликвидирано цялото му семейство, ако не изпълни исканията на бандитите. Двамата арестувани са задържани за 72 часа, очаква се днес районната прокуратура в Айтос да поиска постоянна мярка \"задръжане под стража\" за Гринго и съучастника му. Както \"24 часа\" писа, 32-годишният възлюбен на Софка бе арестуван в дома на баба си в циганската махала на Айтос през нощта срещу 23 септември. С него по това време била и фолк певицата. Софи Маринова не пожела да коментира пред \"24 часа\" и побърза да затвори мобилния си телефон.", "date": "2017.09.25", "title": "Гаджето на Софи Маринова изнудвал бизнемен от Айтос за 50 хил. лева"}
{"url": "https://www.24chasa.bg/novini/article/6463969", "text": "Математици от Масачузетския технологичен институт определиха критичен праг, свързан с поглъщането на въглероден газ от световния океан. Надхвърлянето на този праг ще доведе до шесто масово измиране на видове на Земята, съобщи Лайф, цитиран от БТА. Петото масово измиране на видове е било през епохата, свързана с изчезването на динозаврите. Учените прогнозират, че към 2100 г. в биосферата може да започне необратим процес, свързан с едновременно изчезване на много видове. Те са анализирали резултатите от няколкостотин изследвания, посветени на измиране на видове и биогеохимичния кръговрат на въглерода от 542 милиона години. След това са отделили онези моменти, при които измирането съвпадало с резки колебания в съотношението между изотопите на въглерод 12 и въглерод 13 в седиментни скали. Въпросните моменти били тълкувани като изхвърляне на големи количества въглероден газ в атмосферата. Както отбелязват учените, до масово измиране се стигало, когато естественият кръговрат на въглерода не успявал да компенсира подобно изхвърляне. Учените констатирали, че предизвиканото сега от човешката дейност изхвърляне на въглероден диоксид в атмосферата е много бързо. Те пресметнали какво количество въглероден газ трябва да бъде погълнато от океаните, за да може уязвими към него видове, като например мекотели, чиито раковини биха се разтворили в наситена с въглероден диоксид вода, да започнат да измират. Оказало се, че за целта е нужно в световния океан да попаднат 310 милиарда тона въглероден диоксид. При сегашните темпове на изхвърляне на въглероден диоксид в атмосферата към 2100 г. в световния океан ще има 500 милиарда тона въглероден диоксид. Изследването все пак е с някои слаби места. То е базирано върху схващането, че масовото измиране перм-триас е следствие от изхвърляне на въглероден диоксид в атмосферата и океаните. Скорошно проучване обаче показа, че това измиране се дължи на силно глобално застудяване. Освен това очакванията за измиране след попадането на големи количества въглероден диоксид в океаните са базирани върху прогнозата, че раковините на мекотели ще се разтворят в наситена с него вода. Това обаче не е така - мекотелите успешно се борят с въздействието на въглеродния диоксид, а раковините на редица организми дори растат по-бързо, когато количествата му са големи. Резултатите от изследването са публикувани в Science Advances.", "date": "2017.09.25", "title": "Учени предсказаха шесто голямо измиране на видове"}
{"url": "https://www.24chasa.bg/novini/article/6463972", "text": "Министърът на регионалното развитие и благоустройството Николай Нанков ще вземе участие в Седмия дискусионен форум „Строителството през 2018 г. - перспективи и предизвикателства“, организиран от Камарата на строителите в България и в. „Строител\", съобщиха от пресцентъра на Министерството на регионалното развитие и благоустройство.  Събитието ще се проведе във вторник, 26 септември 2017 г, от 10:00 часа, в зала „Средец“ на „София хотел Балкан“. В рамките на форума участие ще вземат и заместник-министрите на регионалното развитие и благоустройството Деница Николова и Малина Крумова.", "date": "2017.09.25", "title": "Министър Нанков ще участва в Седмия дискусионен форум „Строителството през 2018 г.\""}
{"url": "https://www.24chasa.bg/novini/article/6464005", "text": "Трима души са задържани за отглеждане и притежание на марихуана, оръжие и боеприпаси, съобщиха от пресцентъра на ОДМВР-Пазарджик, информира \"Фокус\". Това е станало при масирани полицейски акции на служителите от полицейските управления в Пещера и Септември. В края на миналата седмица екипи от Районно управление на МВР-Пещера извършили претърсване в къщата на 61-годишен мъж от пещерското село Радилово. В двора криминалистите се натъкнали на няколко растения марихуана с височина между 1.3 и 3 метра. Общото тегло на изкоренената маса е около 15 килограма. В къщата били открити близо 90 грама суха листна маса, който при направения полеви наркотест също реагирала положително на канабис. Освен това мъжът съхранявал в една от стаите едноцевна ловна пушка 12-ти калибър и 7 патрона за нея без да има разрешение за това. В същия ден колегите им от РУ-Септември провели полицейска акция на територията на село Голямо Белово. В местността „Пандово дере“ полицейските екипи засекли 68-годишен мъжот същото село да полива нива с канабис. От там криминалистите иззели 53 растения с височина между 1.5 и 2.5 метра, като общото им тегло е близо 55 килограма. Полицаите извършили претърсване и в къща, обитавана от 42-годишна жена от Пазарджик. Вътре била открита едноцевна ловна пушка 12-ти калибър и 11 боеприпаса за нея. Цялата дрога, огнестрелно оръжие и боеприпаси са иззети. Срещу двамата мъже и жената са образувани бързи полицейски производства.", "date": "2017.09.25", "title": "Задържаха трима за отглеждане на марихуана, оръжие и боеприпаси в Пазарджишко"}
{"url": "https://www.24chasa.bg/novini/article/6463990", "text": "Земетресение с магнитуд 4,1 по скалата на Рихтер разлюля Румъния в понеделник, съобщава Европейският сеизмологичен център, цитиран от  . Трусът е регистриран в 10.54 ч. местно време. Епицентърът му бил на 18 км западно от град Нережу, окръг Вранча, на 140 км северно от Букурещ, на дълбочина от 150 км.", "date": "2017.09.25", "title": "Земетресение разлюля Румъния"}
{"url": "https://www.24chasa.bg/novini/article/6464010", "text": "За първото полугодие на годината са регистрирани 25 нападения над медици, каза по време на кръгла маса председателят на Българския лекарски съюз Венцислав Грозев, цитиран от БТА.  По време на кръглата маса беше обявено началото на кампания за превенция на насилието над медици. Данните са предоставени от Министерството на здравеопазването, уточни Грозев. Броят на посегателствата над медици през 2016 год. е 28, а през 2015 - 47, допълни още Грозев. През последните две години и половина посегателствата над екипи от центровете за спешна медицинска помощ са над 100, допълни още той. Грозев добави, че след разпореждане на главния прокурор Сотир Цацаров във всяка районна прокуратура ще има дежурен прокурор за директна връзка с лечебните заведения. Проучване, извършено от съсловната организация сред 1409 медицински лица и 1373 пациенти, в периода юли - септември, показва, че всеки втори медик е бил обект на нападение, каза д-р Галинка Павлова, заместник-председател на БЛС. От тях половината са били обект на насилие повече от веднъж. Агресията за 81 на сто от лекарите е била вербална. Пациентите - 39 на сто, казват, че са недоволни от доплащането в системата, а 31 на сто изразяват недоволство от липсата на направления. Всеки втори пациент отговаря, че отчасти е доволен от здравните услуги в страната. Само 5 на сто от отговорилите изразяват удовлетворение от здравните услуги. Павлова каза още, че 88 на сто от медиците смятат, че причината за агресията е ниско ниво на култура, употреба на упойващи вещества, несъвършенства в здравната система, липса на доверие. Седем на сто от лекарите казват, че провокацията е била от страна на медика, докато два пъти повече от пациентите отговарят по този начин. Патрон на кампанията за превенция на насилието над медиците е омбудсманът Мая Манолова. По време на представянето на инициативата присъстваха депутати, представители на съсловните организации, директори на болници, лекари от центрове за спешна медицинска помощ.", "date": "2017.09.25", "title": "25 нападения над медици са регистрирани от началото на годината"}
{"url": "https://www.24chasa.bg/novini/article/6464031", "text": "Две малолетни момичета от Троян, са установени като извършителки на серия от кражби от търговски обекти в града. В петък децата, които са на 12 и 13 години, обрали четири магазина на ул. \"Васил Левски\". За отрицателно време те задигнали 28 опаковки с лак за нокти, 16 чифта чорапи, дънки, клин, две дамски колиета, два комплекта обеци от сребрист метал и козметика. За всяка от четирите кражби в РУ-Троян са образувани преписки.", "date": "2017.09.25", "title": "Разкриха две малолетни крадли в Троян"}
{"url": "https://www.24chasa.bg/novini/article/6463984", "text": "„ПОСОКИТЕ“ на осем български художници, „ПОСОКИТЕ“ на живота ни, нашите търсения в безкрайните превъплъщения на Духа и скиталчества намират своя пристан в столицата на Сърбия - Белград. Представени са творби на Любен Генов, Димитър Грозданов, Василка Монева, Николай Янакиев, Долорес Дилова. Румен Нечев и Станимир Желев. Сред участниците е и фотографът Иво Хаджимишев. В експозиционната зала на центъра за култура „Влада Дивлян“ (един от най- известните рок музиканти на Сърбия) в Белград, изпълнителният директор на фондация „Трейс за хората“ Десислава Любенова и Никола Никодиевич, председател на Общинския съвет на Белград, откриха изложбата „Посоки“. Председателят на СБХ Любо Генов сподели пред сръбската публика: „Случайно или не всички участници в изложбата сме заедно на една сцена за трети път. Благодарим на фондация „Трейс за хората“ и сдружение „България завинаги“ за възможността да сме в Белград. Всеки от нас е избрал свои творби, които го представят по най-добрия начин и в известен смисъл следваме пътя на онова магическо преживяване, което ни е събрало. Надяваме се, че това не само ще може да се види, но и да се почувства.“ Представителят на домакините Никола Никодиевич, председател на Общинския съвет на Белград поздрави българските гости с думите: „ Има народи, които са известни по света само чрез културата си. Тази изложба със сигурност допринася за по-доброто опознаване на българи и сърби. Той се обърна към проф. Николай Михайлов, председател на НС на „Трейс Груп Холд“ АД с думите; „ Критерий за успешността на една компания е нейната отговорност към обществото и не само подкрепата, но и създаването на културни събития. Благодарим на фондация „Трейс за хората“ за тази възможност.“ На откриването изпълнителният директор на фондация „Трейс за хората“ Десислава Любенова и директорът на Националния музей Бояна Брешкович подписаха меморандум за сътрудничество. Г-жа Любенова благодари на българските художници за прекрасните творби и сподели: „Дейностите и инициативите, които фондация „Трейс за хората“ подкрепя и реализира в България и Сърбия създават приятелства. С радост споделям, че 30% от всяка откупка на картина, от изложбата която откриваме днес, ще бъдат дарени на Музея по изкуствата в Белград. Пожелавам успех! Нека всяка картина намери своя нов дом!“ Само за час върху четири от платната на българските художници бе поставен знак „запазена“. За радост сръбските медии проявиха интерес към изложбата „Посоки“ на българските художници. Националната телевизия на Сърбия излъчи репортаж във вечерните новини, а г-жа Любенова заедно с г-жа Брешкович участва в телевизионното предаване „Добро утро“ на РТС1.", "date": "2017.09.25", "title": "Фондация „Трейс за хората“ , част от семейството на „Трейс Груп Холд“ АД представя български художници в Белград"}
{"url": "https://www.24chasa.bg/novini/article/6464267", "text": "Подкрепяните от САЩ Сирийски демократични сили (СДС) обвиниха в понеделник Русия в бомбардировки срещу силите им, предава Франс прес, цитирана от Фокус. „Руски бомбардировки и смъртоносни удари удариха газовото находище Коноко, където са стационирани голям брой от нашите сили, и предварителните данни са за най-малко шестима ранени“, заяви говорител на СДС. Членовете на „Ислямска държава“ бяха изтласкани от находището само преди два дни, припомня агенцията.", "date": "2017.09.25", "title": "Сирийските сили обвиниха Русия в бомбардировки срещу тях"}
{"url": "https://www.24chasa.bg/novini/article/6464302", "text": "За реализацията на проекти в краткосрочен план индийски компании ще инвестират у нас над 55 млн. долара. Това е каза заместник-министърът на икономиката Александър Манолев при откриването на българо-индийски бизнес форум в София, съобщиха от министерството. \"За нас Индия е важен икономически партньор в Азиатския регион. Показателно за потенциала и взаимния интерес е постоянният ръст на стокообмена и на българския износ. За последните десет години двустранният стокообмен се е увеличил близо 3 пъти - от 79 млн. долара през 2006 г. на 215 млн. долара през 2016 г.\", е казал зам.-министър Манолев. Като примери за успешно реализирани проекти в страната ни са били посочени такива в областта на земеделието, фармацевтичната промишленост, киноиндустрията. \"Предимствата на ИТ и аутсорсинг сектора у нас също са оценени от индийските инвеститори\", е допълнил Александър Манолев. \"Много български компании също имат потенциал да реализират проекти в Индия\", е подчертал заместник-министърът. По думите му поредно доказателство за това е успешното включване на България в кампанията \"Направи в Индия\", инициирана от индийското правителство. Нейната цел е привличане на преки чуждестранни инвестиции в производствения сектор на страната. Няколко български компании вече са реализирали инвестиционни проекти в Индия и оперират успешно на индийския пазар в областта на интернет технологиите, опаковането на битум, производството на ветеринарни фармацевтични продукти и др. Работи се и по мащабен проект в областта на възобновяемите източници на енергия. Индийската бизнес делегация, която е на посещение в страната ни, е сформирана от Индийския съвет за насърчаване износа на електроника и компютърен софтуер - структура, финансирана от Министерството на търговията и индустрията на Индия, и от индийския клон на регистрираната в София Балканско-индийска бизнес асоциация.", "date": "2017.09.25", "title": "Индийски компании инвестират 55 млн. долара в България"}
{"url": "https://www.24chasa.bg/novini/article/6464303", "text": "Уред на принципа на електронните цигари дава възможност човек да опита различни вкусове и същевременно потиска апетита, съобщи в. \"Дейли мирър\", цитиран от БТА. Вместо да помага за отвикване от никотина, този елегантен уред е предназначен да съдейства за отказа на храни със захар. Уредът е средство за потискане на апетита. То разпространява въздух с аромат на определени храни, който трябва да бъде вдишан през устата, като през сламка. Така нуждата от сладкиши е задоволена и човек отслабва. Сред наличните вкусове са бананов кекс, джинджифил, мента с шоколадови парченца и плодове. Цената на устройството е 28,40 евро.", "date": "2017.09.25", "title": "Нов уред дава възможност да опитваме различни вкусове, без да пълнеем"}
{"url": "https://www.24chasa.bg/novini/article/6464319", "text": "Ръстът на икономиката ни гони 4%, безработицата спадна на 5 на сто. Имаме огромен фискален резерв. Политическата и финансовата стабилност дават възможност на индустрията да се развива. Строи се от Пловдив до Варна, Бургас и Русе. Огромни пари се дават за образование. Това заяви в Пловдив премиерът Бойко Борисов, след като откри 73-ия международен технически панаир. \"Имаме 11 процента ръст на доходите от началото на годината по данни на евростат. И това си личи, като дойде празник - по 1 милион българи се изнасят да почиват. Медиите не могат да отразят вечерно време стотиците хиляди автомобили, кито се движат напред-назад\", добави Борисов.", "date": "2017.09.25", "title": "Борисов: Имаме 11% ръст на доходите, 1 млн. българи се изнасят по почивки на празниците (Снимки)"}
{"url": "https://www.24chasa.bg/novini/article/6464323", "text": "Съпругът на удавилата се в Гърция българка Михаил Балабанов е поставен в барокамера в болница в Солун. Това съобщиха от Министерство на външните работи, цитирани от \"Фокус\". Към момента болницата не се ангажира с оценка за състоянието на мъжа. , а съпругът ѝ е бил прехвърлен с хеликоптер в болница в Солун. От МВнР уточниха, че смъртта на жената е установена в 18.30 часа в неделя, след като двамата са участвали във водолазен експеримент за поставяне на нов световен рекорд. Двойката водолази от България са се спуснали във водата в присъствието на лекар, но той не е успял да помогне на жената и след изтеглянето ѝ на повърхността е обявена за мъртва. От българското консулство в Солун съобщиха, че поддържат връзка с гръцките власти и е оказано съдействие на роднините на водолазите.", "date": "2017.09.25", "title": "Съпругът на удавилата се в Гърция българка е в барокамера в Солун (Снимки)"}
{"url": "https://www.24chasa.bg/novini/article/6464330", "text": "Председателят на Европейската комисия Жан-Клод Юнкер е разговарял по телефона с германския канцлер Ангела Меркел, за да я поздрави с историческата й четвърта победа на изборите в Германия. Това съобщи на пресконференция говорител на комисията, цитиран от БТА. Юнкер е изразил убеждението си, че в светлината на световните предизвикателства Европа има нужда от силно германско правителство. Той е заявил, че при преговорите за съставянето на следващото федерално правителство в Берлин е необходимо да бъдат оставени настрана въпросите, които биха разрушили Европа. Според него е нужно да се обръща повече внимание на исканията на хората и \"Европа да бъде по-добре обяснявана на гражданите\". Председателят на ЕК е разговарял по телефона и с ръководителя на Германската социалдемократическа партия Мартин Шулц. Юнкер има много приятели и им е верен, поясни по този повод говорителят на ЕК. Шулц и Юнкер бяха кандидати за председател на ЕК, а след назначаването на Юнкер начело на комисията германският политик оглави за две и половина години Европейския парламент, преди да се върне в родината си за участие във вчерашните избори, които загуби.", "date": "2017.09.25", "title": "Юнкер очаква силно правителство в Германия"}
{"url": "https://www.24chasa.bg/novini/article/6464347", "text": "Британската полиция днес извърши нов арест във връзка с бомбеното нападение в метрото на Лондон, предаде Ройтерс, цитирана от БТА. Задържаният е на 20 години. Той е бил арестуван в къща в столицата на Уелс - Кардиф. Това е седмият арест във връзка с атентата, при който на 15 септември бяха ранени 30 души. Миналия петък тийнейджърът Ахмед Хасан се яви в съда, където му бе повдигнато обвинение в убийство, и ще остане в ареста до 13 октомври. От седемте задържани трима вече бяха освободени, а други двама все още са разпитвани.", "date": "2017.09.25", "title": "Британската полиция извърши седми арест заради взрива в лондонското метро"}
{"url": "https://www.24chasa.bg/novini/article/6464362", "text": "Клиентите на “Алианц България” вече могат да правят вноски по застрахователни полици и пенсионно осигурителни партиди, използвайки своите дебитни или кредитни карти. Това стана възможно с новото решение на Алианц Банк mPOS - мобилен ПОС терминал за приемане на картови плащания в движение. Първи от предимствата на mPOS се възползват застрахователните дружества и пенсионно-осигурителната компания на “Алианц България”. “Като част от световния лидер “Алианц” пред нас ежедневно стои предизвикателството да бъдем новатори и да задаваме посоката на развитие във финансовите услуги. В тази връзка нашите застрахователни агенти предлагат още едно допълнително удобство на своите клиенти – плащане на вноска по застраховка или осигурителна партида чрез дебитна или кредитна карта. Само по себе си плащането с карта не е новост, новото е, че плащането вече се случва на място при клиента”, коментира Пламен Ялъмов, председател на Изпълнителния комитет на “Алианц България Холдинг”. Основните предимства на mPOS са удобството и бързината, като целият процес на плащане е изцяло по електронен път. Информацията за извършената трансакция се изпраща на платеца чрез e-mail или SMS, без бележки на хартия. “Фокусът ни е насочен към внедряване на банкови услуги, които отговарят на потребностите на клиентите. С mPOS бизнесът получава удобно решение и по-голяма сигурност при обслужване на място при клиента, като в същото време намалява разходите за управление на парични средства”, обяснява Росен Станимиров, изпълнителен директор на Алианц Банк България. Вече 70 застрахователни агенти в цялата страна са оборудвани с mPOS. До края на 2018 г. агентите с mPOS ще достигнат над 400. “Живеем във време на голямо разнообразие от продукти и услуги. Клиентите отдават все по-голямо значение на добавената стойност към продукта. Ако вземем две застраховки с аналогични параметри, но предлагани от различни компании, и направим проучване как те се възприемат от потребителите, ще установим, че едната е предпочитана. Разликата е в качеството на обслужване. Ние в “Алианц” добре разбираме това и влагаме усилия нашата компания да бъде предпочитана от клиентите, предлагайки все по-добро обслужване. За клиентите е изключително важно да имат възможност да използват различни алтернативи за плащане. Именно mPOS e изборът, който им спестява най-много време”, допълва Пламен Ялъмов.", "date": "2017.09.25", "title": "“Алианц” предлага плащане на вноски \nпо застраховки на мобилен ПОС терминал"}
{"url": "https://www.24chasa.bg/novini/article/6464357", "text": "Европейската комисия днес потвърди съмненията, че квотите за разселване на мигранти в ЕС няма да бъдат изпълнени изцяло, предаде БТА. Въпреки че преди две години държавите от ЕС се споразумяха за разселването на 160 хиляди мигранти, по-късно числото бе намалено до 98 хиляди, уточни говорител на комисията. В последните две години близо 29 хиляди от пристигналите в Гърция и Италия бяха обхванати от квотите. Остават още около 10 хиляди души, които следва да бъдат разселени, посочи говорителят. По неговите думи разселените ще бъдат по-малко от първоначално предвиденото, защото мнозина от мигрантите не отговарят на условията. Важно е държавите от ЕС да продължат да изпълняват ангажиментите си и останалите да бъдат преместени, коментира говорителят. Според ЕК изпълнението на квотите е \"успех при тези трудни обстоятелства\".", "date": "2017.09.25", "title": "ЕК потвърди, че миграционните квоти\nняма да бъдат изпълнени изцяло"}
{"url": "https://www.24chasa.bg/novini/article/6464388", "text": "Египтянката Иман Ахмад Абдулати, смятана за най-дебелата жена в света, почина в болница в Абу Даби, Обединени арабски емирства, след като загуби битката с наднорменото тегло, предаде ТАСС. Жената, която беше на 37-годишна възраст, се лекуваше в медицинския център. Причината за смъртта й е спиране на редица вътрешни органи, включително остра бъбречна недостатъчност, цитира БТА. Миналата година светът узна за египтянката от Александрия, която тежеше 500 килограма и 25 години не беше излизала от вкъщи. Родителите й потърсиха помощ от президента на държавата, когато разбраха, че повече не могат да се грижат за дъщеря си. Иман се родила с тегло 5 килограма и винаги е имала проблем със затлъстяването. След няколко години лекарите й открили болестта елефантиаза, известна като \"слонска болест\". Още докато е било малко, момичето не можело да ходи и се придвижвало лазешком. На 11 години тя получила инсулт, след който била прикована завинаги към леглото. Жената била изцяло зависима от своите близки, които я хранели, преобличали, къпели. През април Иман успя да отслабне с 242 килограма, след двумесечно лечение в Индия. После беше преместена в клиниката в Абу Даби, където за нея се грижеха 20 лекари. Накрая обаче организмът на пациентката не издържа.", "date": "2017.09.25", "title": "Най-дебелата жена в света почина"}
{"url": "https://www.24chasa.bg/novini/article/6464354", "text": "Случаите на липсващи пари в касите на фирми, които според счетоводните данни би трябвало да са налични, се увеличават. Затова, вече са в ход възложените от две седмици 242 проверки на територията на ТД на НАП В.Търново, съобщиха от приходната администрация. Данните от счетоводните баланси на много юридически лица сочат, че имат голяма сума пари в брой. Инспекторите на НАП проверяват дали търговските дружества и нестопанските организации не са извършили скрито разпределение на печалба. Според данните, 242 са фирмите на територията на седемте области във великотърновската дирекция, които имат в касите си по над 1 милион лева в брой. Във В.Търново тези фирми са общо 73. Всички те собственоръчно са декларирали високата наличност.в касите си. До края на септември фирмите, които са извършили скрито разпределение на печалба, имат възможност законно да подадат НАП коригиращи декларации за 2016 г. В началото на октомври спрямо фирмите-нарушители ще бъдат възложени нови проверки и ревизии, посочват от НАП. Проверките на НАП показват, че в масовия случай става въпрос за чисто счетоводно изписване на средства от касата в полза на съдружници за разходи, които не са свързани с дейността на дружеството, например, скъпи командировки до екзотични държави, ползване на чужди активи за лични нужди на акционерите и други. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години с цялата строгост на закона, предупреждават от ТД на НАП В.Търново.", "date": "2017.09.25", "title": "НАП Велико Търново ще проверява 73 фирми за пари на каса"}
{"url": "https://www.24chasa.bg/novini/article/6464352", "text": "Конфликтът с Корея трябва да се реши бързо и дипломатически - на масата на преговорите. Това трябва да свърши или ще доведе до такава развръзка, която на пръв поглед на нас ни струва далечна, но веднага се отразява на Европа. Последната финансова криза най-тежко се почувства на Стария континент. Когато в една страна има съвместни учения на Русия и Китай, а в другата летят американски бомбордировачи изтребители с техните самолетоносачи, в такъв конфликт победител няма да има. Така премиерът Бойко Борисов коментира ситуацията със Северна Корея. Той призна, че е изключително разтревожен и по думите му всяка сутрин първо пускал CNN, за да види дали няма някакъв надпис за извънредна новина, свързана с Корея.", "date": "2017.09.25", "title": "Борисов: Корейската криза трябва да се реши бързо"}
{"url": "https://www.24chasa.bg/novini/article/6464698", "text": "Турция, чиито отношения с Германия се влошиха през последните месеци, ще предприеме две стъпки към нормализиране на отношенията, ако Германия предприеме една стъпка, заяви днес в телевизионно интервю турският външен министър Мевлют Чавушоглу, предаде Ройтерс, цитирана от БТА. Чавушоглу направи това изявление, след като изборите в Германия показаха спад в подкрепата за канцлера Ангела Меркел и значително засилване на крайно десните сили. \"Германия трябва да се поучи от грешките си\", каза Чавушоглу за телевизия А Хабер, попитан за отношенията между двете страни, които се влошиха заради разногласия по редица въпроси на политиката и сигурността.", "date": "2017.09.25", "title": "Чавушоглу: Ако Германия направи 1 стъпка към по-добри отношения, ние ще направим 2"}
{"url": "https://www.24chasa.bg/novini/article/6464770", "text": "Млад мъж на 22 години, от българска националност, е бил експулсиран от територията на Румъния, след като е изтърпял една година и пет месеца затвор за квалифицирана кражба, съобщи агенция Аджерпрес, предаде БТА. За период от пет години лицето не може да влиза на територията на Румъния, съобщи Главният имиграционен инспекторат. Мъжът е получил присъдата си през април 2016 година, а на 22 септември е освободен от затвора в Констанца. Той е бил транспортиран с ескорт по ГКПП Вама Веке на границата с България.", "date": "2017.09.25", "title": "Експулсираха 22-годишен българин от Румъния"}
{"url": "https://www.24chasa.bg/novini/article/6464769", "text": "Службата за охрана на президента на САЩ Сикрет сървис е задържала човек с огнестрелни оръжия близо до Белия дом вчера сутринта, съобщи днес службата, цитирана от Ройтерс. Човекът се е приближил към униформени служители на Сикрет сървис на пресечка близо до Белия дом, предава БТА. \"При срещата с лицето служителите на Сикрет сървис са предприели проверка. Лицето е задържано за притежание на няколко огнестрелни оръжия\", се казва в изявлението без повече подробности.", "date": "2017.09.25", "title": "Задържаха мъж с огнестрелни оръжия близо до Белия дом"}
{"url": "https://www.24chasa.bg/novini/article/6464772", "text": "Районният съд в Айтос остави зад решетките 32-годишния певец Тодор Давидов-Гринго.  Любимият на Софи Маринова, който първоначално бе много благ и любезен в залата, не се сдържа като чу съдийското решение и започна да псува. \"Нямам думи\", каза Софи Маринова, зашеметена от решението, което явно фолк дивата не бе очаквала. Зад решетките остава и вторият задържан Стефан Сливков от Сандански. Според обвинението двамата са изнудвали бизнесмен от Айтос за 50 000 лв., като Гринго бил подбудител и помагач, а Сливов - директен извършител. Ако бъдат признати за виновни, ги чака затвор от 2 до 8 г.  и глоба от 3000 до 5000 лв.", "date": "2017.09.25", "title": "Оставиха Гринго в ареста, той псува, а Софка в шок"}
{"url": "https://www.24chasa.bg/novini/article/6464793", "text": "„Подкрепата на Волен Сидеров и „Атака” за кабинета \"Борисов\", посещението на руския прокурор Чайка и кашата, която забърка президентът Румен Радев около закупуването на военен изтребител с действията на служебния кабинет, ни отдалечават от НАТ0 и Европейския съюз и аз съм силно разтревожен за това” – каза в Добрич председателят на БЗНС и бивш министър на отбраната Николай Ненчев. На въпрос как ще коментира изказването на премиера Бойко Борисов, че могат да се ремонтират МИГ-овете, Ненчев отговори така: „Каквито и ремонти да се направят, нашите самотели не могат да разпознават натовските, а те ги приемат като враждебни. Нужна е авионика, за да станат съвместими.” Това той го тълкува и като силно колебание от страна на Борисов дали трябва да се дават тези пари. „2,5 млрд. лева са заложени с мои усилия в тазгодишния бюджет, а сега, като няма сделка, те ще бъдат върнати обратно в бюджета. В края на миналата година трябваше да бъде сключен договорът” – коментира Ненчев. „Водят се разговори между десни формации, в последните месеци излизаме със съвместни декларации по проблеми в правосъдната система, някои кадрови назначения, ще продължим да следваме тази линия. За бъдещия десен формат има достатъчно време внимателно да бъде огледан и да бъде определен. Ще бъде направен нов проект с нова визия, с нови приоритети, с много ясна програма за развитието на страната. Аз лично съм много силно обезпокоен за евроатлантическото ни членство. Мисля, че то е под реална заплаха, заради поканата и приемането руския прокурор Чайка от първите мъже в държавата. Това застрашава приемането ни в Шенгенското пространство” – заяви още Ненчев.", "date": "2017.09.25", "title": "Николай Ненчев: Отдалечаваме се от Шенген\nзаради подкрепата на „Атака” за кабинета"}
{"url": "https://www.24chasa.bg/novini/article/6464831", "text": "Сръбските гранични власти заловиха на граничен пункт Прешево на границата с македония близо 2 килограма кокаин с изключителна чистота, чиято стойност на черния пазар се изчислява на около 300 хиляди евро, предаде Танюг, информира БТА. Наркотикът е открит в неделя в мерцедес с българска регистрация, който се движел от Белгия към Македония - един от главните маршрути за контрабанда на кокаин от Западна в Източна Европа. Заради подозрителния маршрут колата била подложена на допълнителна проверка, а шофьорът, 32-годишен македонски гражданин, успял да избяга. Наркотикът заедно с автомобила и личните документи на шофьора, останали вътре, са предадени на полицията.", "date": "2017.09.25", "title": "Заловиха кокаин за 300 000 евро в кола с българска регистрация в Сърбия"}
{"url": "https://www.24chasa.bg/novini/article/6464842", "text": "Комисията за енергийно и водно регулиране (КЕВР) разгледа на открито заседание предложението на \"Булгаргаз\" да намали със 7,29 на сто цената на природния газ за четвърто тримесечие на 2017 г., предаде БТА. Председателят на енергийния регулатор Иван Иванов заяви след заседанието, че дори да бъде утвърдено намалението, няма да има промяна в цената на тока и топлинната енергия. \"Тази цена, която ще влезе в сила от 1 октомври, се съпътства и от промяна в мрежовите услуги, защото влиза в сила нов входно-изходен тарифен модел. Тарифите, които вече бяха оповестени от \"Булгартрансгаз\", предвиждат известно увеличение на цените за достъп и пренос, като това увеличение е най-голямо именно към потребители, които имат неравномерно сезонно потребление на природен газ\", допълни Иванов. По думите му топлофикациите са най-силно засегнати, защото те имат потребление на природен газ преди всичко през есенно-зимния сезон. Иванов каза още, че изчисленията показвали, че това води до увеличение на разходите за мрежови услуги с повече от 2,5 на сто. \"Това означава, че сумарното изменение е под 5 на сто и няма основание КЕВР да коригира цените на топлинната и високоефективна електрическа енергия\", допълни Иванов. Председателят на КЕВР все пак отбеляза, че за индустриалните потребители в страната, които имат равномерно годишно потребление на природен газ, увеличението на цената за мрежови услуги ще бъде в рамките на 6 и 10 на сто, което в стойностно изражение е малко над 1 лев. \"Булгаргаз\" предлага цената на последното тримесечие на 2017 г. да стане 343,22 лв. на 1000 куб. м. или 32,26 лв. на MWh.(без цени за достъп, пренос, акциз и ДДС). Окончателното решение за новата цена на природния газ ще бъде взето на закрито заседание на КЕВР, което ще се проведе на 29 септември.", "date": "2017.09.25", "title": "Въпреки понижението на природния газ цената на тока остава без промяна"}
