{"url": "https://www.24chasa.bg/novini/article/6970491", "text": "САЩ не успяха да постигнат в ООН спиране на всякакъв нов износ на петрол за Северна Корея въпреки американски доклад, в който се твърди, че тази страна вече е превишила определените от санкции квоти за внос на тази суровина за 2018 г., предаде Франс прес. Русия и Китай поискаха от САЩ допълнителна информация по подадената им в края на миналата седмица молба, с което фактически блокираха задействаната от Вашингтон процедура за забрана на доставки на преработени петролни продукти за Пхенян, предава БТА. \"Русия проучва внимателно тази молба и се стреми да получи допълнителни сведения за всеки случай на \"незаконен\" транспорт на петрол към Северна Корея, за който сигнализират САЩ. Ще потърсим и обяснения за използваната методология за изчисляване на обемите \"незаконно\" внесен петрол\", каза пожелал анонимност дипломат. В края на миналата седмица САЩ казаха на другите 14 страни в Съвета за сигурност на ООН, че КНДР е нарушила определените миналата година от ООН квоти за внос на преработен петрол за 2018 г. чрез незаконни прехвърляния на товари в открито море. В подкрепа на молбата си САЩ предоставиха на Съвета за сигурност сателитни снимки, на които се виждат такива прехвърляния и публикуваха списък от 89 кораба, които към 30 май са хвърляли котва в Северна Корея от началото на тази година. Въз основа на тези сведения, които са събрани в доклад на американските разузнавателни служби, САЩ изказаха предположения за предполагаемите количества петрол на борда на всеки кораб и заключиха, че наложените от санкциите квоти за тази година са значително превишени. Поради това САЩ поискаха комисията за следене на санкциите срещу Северна Корея да нареди незабавното спиране на всички доставки на преработен петрол за Северна Корея. Китайските дипломати \"смятат, че легитимните искания на руските им колеги са разумни. Ние също искаме от американската страна да предостави допълнителни фактически сведения, за да улеснят всички държави в проучването на молбата им и да стигнат до становище\", каза друг пожелал анонимност дипломат. Съгласно действащите процедури в ООН САЩ имат шест месеца да отговорят на исканията на Русия и Китай.", "date": "2018.07.19", "title": "Русия и Китай не подкрепиха спирането на износа на петрол за Северна Корея"}
{"url": "https://www.24chasa.bg/novini/article/6970400", "text": "Нискотарифната компания “Райънеър” обяви, че отменя 600 полета за два дни през следващата седмица, предадоха световните агенции. Това ще засегне най-малко 100 000 пътници и ще причини хаос по летищата. Причината е стачка на кабинния персонал в Белгия, Испания и Португалия на 26 и 27 юли. Засега няма информация за отменени полети от и до България, но все още е рано за това. Ако авиокомпанията обяви в близките до стачката дни, че това засяга и полети от летище София, то аеропортът ще го обяви. Министерството на външните работи препоръча българските граждани, които имат планирани полети с “Райънеър” от и за Испания на 25 и 26 юли, да се информират за статуса на своя полет и при нужда да се свържат с превозвача за необходимото съдействие. Посолството ни в Мадрид информира още, че според публикации в испанските медии е възможно и започването на стачни действия от 29 юли 2018 г. на 60 000 работници, които осигуряват наземна помощ за самолети, пътници, поща и товари по всички испански летища, включително и на най-големите в Мадрид, Барселона, Валенсия, Малага и др. “До 200 всекидневни полета ще бъдат анулирани от и за Испания, 50 полета от и за Португалия и 50 полета от и за Белгия”, се посочва в комюнике на “Райънеър”. “Това прави 300 полета на ден и 600 полета за двата дни на стачката”, каза говорител на компанията. В Италия също е обявена стачка, но се смята, че тя няма да засегне графика на полетите. Базираната в Ирландия компания твърди, че се е свързала със засегнатите пътници и ако те вече не са получили имейл или есемес за отменените им полети, значи ще пътуват по план. На засегнатите 100 хил. пътници са предложени алтернативни полети 7 дни преди или след датите 25 и 26 юли. Клиентите биха могли също да получат пълно възстановяване на сумата за билетите, допълват от компанията. Профсъюзите искат служителите да бъдат наемани според законодателството в страните, в които авиокомпанията оперира, а не в Ирландия, както е в момента. ", "date": "2018.07.19", "title": "“Райънеър” отменя 600 полета, още не е ясно засягат ли България (Обзор)"}
{"url": "https://www.24chasa.bg/novini/article/6970462", "text": "Земетресение с магнитуд 6 беше регистрирано южно от полуостров Аляска, съобщи Геофизичният институт на САЩ, цитиран от Ройтерс и ТАСС. Епицентърът е бил на около 83 км югозападно от остров Унга, който е част от Аляска. Огнището на труса е било на дълбочина 17 км, предава БТА.  Няма данни за пострадали или за разрушения.", "date": "2018.07.19", "title": "Силно земетресение се е усетило южно от Аляска"}
{"url": "https://www.24chasa.bg/novini/article/6967711", "text": "Замърсяването на околната среда - от мръсния въздух до опасните разливи във водните басейни - убива повече хора всяка година, отколкото всяка война и проява на насилие по света. То взима повече жертви от тютюнопушенето, глада или природните бедствия. Повече от СПИН, туберкулоза и малария, взети заедно. Един от всеки шести преждевременен смъртен случай през 2015 г. - общо около 9 млн., е причинен от излагане на токсини, сочи проучване на медицинското сп. “Лансет”. Средствата, които се пръскат в международен мащаб за предотвратяване на смъртни случаи и болести, свързани със замърсяването, възлизат на $ 5,9 трилиона годишно, или около 6,2% от световната икономика. Смята се, че Докладът е първият опит да бъдат събрани всички данни за смъртни случаи, причинени от замърсяването на природата, която отвръща на удара. Повечето от нас неведнъж са влизали в конфликт с времето, независимо дали сме подгизвали до кости от неочаквана буря, или сме изгаряли от слънцето. Има обаче места по света, където майката природа наистина се опитва да ни убие, а методите ѝ варират от смъртоносни бури до вулканични изригвания. С тези средства майката природа не остава безучастна и яростно отвръща на атаката срещу себе си. Иронично, местата на Земята, където природата най-вероятно ще ви убие, са едни от най-често спиращите дъха ни.  Като започнем с нейния раздразнителен, понякога бурен нрав до местещите се тектонски плочи, Земята може да бъде опасно и непредсказуемо място. Земетресенията, наводненията и другите сочат данни на секретариата към ООН, изготвящ Международната стратегия за намаляване на бедствията. Още милиони хора са ранени или изселени от домовете си през първото десетилетие на XX век. Никой не знае как ще се развие следващото десетилетие, но някои области имат повече основания да се притесняват от други. От всички опасни зони на Земята, която е най-смъртоносната? Би Би Си разглежда четирите природни елементи, за да открие най-смъртоносните места на Земята. Редица езера “убийци” дебнат в Африка, но не водата, а въздухът там представлява истинска опасност. Причина за мълчаливия убиец е фактът, че езерата Ниос в Камерун и Киву, на границата между Демократична република Конго и Руанда, се намират на места с вулканична активност, заради което изпод земята изтича въглероден диоксид. Най-опасни в този случай са т.нар. линични изригвания, когато земетресение или кално свличане може да направи така, че въглеродният диоксид бързо да се издигне на повърхността на езерото. Образува се облак от газ, който е по-тежък от въздуха. Той се спуска, След две изригвания през 80-те години, които убиха над 1700 души и 3500 глави добитък в Камерун, експерти разработиха методи за безопасно и редовно обезгазяване на езерата, използвайки тръби и сифони. Друго потенциално бедствие бе предотвратено и обърнато с главата надолу край езерото Киву, където има изтичане на метан от земята. Създаден бе проект за използване на изсмукания газ за енергия и производство на електроенергия на милиони хора. Не само газовете могат да убиват. Самият въздух може да ни нанесе смъртоносно наказание, когато ветровете станат брутални. Кейп Денисън в Антарктида е най-ветровитото място на Земята, изчислено на средна годишна база. Не е изненадващо, че е необитаемо, но сезонните бури и ветрове причиняват опустошение и в редица населени места по света. Най-силните бури се оформят над топлите океани на север и на юг от екватора. Пасатите се подсилват от промяната на налягането и създават въртящи се климатични системи, известни като урагани, циклони и тайфуни. Никой не може да предвиди къде ще удари следващият ураган, но Южна Флорида винаги е разумно предположение. Според геоложки проучвания в САЩ град като Маями и околните населени места могат да очакват да бъдат ударени от над 60 урагана за период от 100 години. Опустошенията вследствие на урагани в Маями и близкия Флорида Кийс не са нищо ново. През 1926 г. бедствието унищожава или поврежда почти всяка сграда в центъра на Маями, убивайки най-малко 373 души. По-малко от 10 години по-късно ураган в Деня на труда от 1935 г. убива 408 души във Флорида Кийс. Когато става въпрос за такива бури, Хаити се счита за най-уязвимия остров в Карибите. Не само че но крайнобедната страна няма голяма възможност за защита. Селищата са изградени на заливни низини, природните защити във вид на гори са почти унищожени, а икономиката не е достатъчно стабилна, за да финансира предотвратяване на наводнения или предупредителни системи. Това обяснява защо най-силните бури не са непременно най-смъртоносните. Циклоните са смятани за едни от най-опасните бури, защото трудно могат да бъдат предвидени, обяснява Йорн Биркман, експерт по рисковете при природни бедствия в университета в Щутгарт, Германия. “Скоро те ще се появят на места, които никога или много рядко са ставали свидетели на такова бедствие, а общностите нямат никакви знания как да се подготвят”, предупреждава експертът. Биркман е част от екипа, който съставя годишния Световен доклад за риска, публикуван от Университета на ООН. Той посочва страните, които са най-уязвими на природни бедствия, като се вземат предвид както тяхното местоположение и устойчивост, така и намерението да бъдат съсредоточени усилия на свтовната общност в тяхна защита. През 2016 г. Вануату застана начело в списъка. Повече от една трета от населението на островната държава бива засегната от природни бедствия всяка година. Местни жители заобикалят унищожен след тайфун електрически стълб в централната част на Филипините през 2016 г. Водата крие очевидни опасности за хората, тъй като сме доста слабо адаптирани към водната среда. Въпреки значителния ни опит в корабоплаването Международната морска организация съобщава за над 2000 смъртни случая в морето всяка година. Само малка част обаче са пряк резултат от вълните. Някои води са по-опасни от други благодарение на уникалните географски особености, които повишават тяхната мощ. Проливът Салстраумен в Норвегия си е спечелил Домът на най-мощното джакузи в света обаче вече е толкова добре проучен, че с опитен капитан туристите могат да го прекосят дори в надуваема лодка. Водата на сушата вероятно е по-страховитата сила, с която наистина трябва да се съобразяваме. За живеещите в крайбрежни райони наводняването с морска вода е особено опасно. Малдивите, група от ниско разположени острови и атоли в Индийския океан, са наричани също “ефимерните острови”, защото са крайно уязвими и зависими от покачващото се морско ниво. Рискът се увеличава всяка година заради непрестанно променящия се климат. Истинската опасност възниква, когато нивото на водата се покачи внезапно по време на цунами или буря. Цунами е внезапното изместване на вода, причиняващо колосална вълна или поредица от вълни, и може да има опустошителни последици. Повечето цунами - 71% според Националната метеорологична служба на САЩ, са в Тихия океан. Генерираните от земетресения обаче могат да се появят във всяка зона на разместване на тектонските плочи, смята шефът на звеното за цунами в Междуправителствената океанографска комисия на ЮНЕСКО. За да се предпазят, хората са създадени системи за предупреждение и следене на появата на цунами по света. Понякога обаче времето за предупреждение е не повече от 20 минути, така че цунамито остава заплаха за много животи. През 2004 г. най-смъртоносното цунами в най-новата история ударило бреговете на Суматра, Индонезия. Смъртността бе толкова висока, че е трудно да се проумее, имайки предвид, че още стотици животи бяха загубени впоследствие в реките от кал и вода.  Твърди се, че преливането на китайската река Яндзъ през лятото на 1931 г. е убило милиони хора, въпреки че официалните документи посочват значително по-малък брой жертви. Огромният снеговалеж през въпросната година бе последван от топене и необичайно силни валежи, което в крайна сметка доведе до най-лошата природна катастрофа, регистрирана в региона. Днес милиарди хора все още живеят в непрестанно наводнявани равнини до най-големите реки в Китай, а непредсказуемостта на водата е все по-тревожна заради промяната в климатичните модели. Ако има едно нещо, което обединява най-смъртоносните дестинации в света, това е тектоничната активност. Земната кора е съставена от подвижни плочи и когато те се движат една срещу друга, се натрупва потенциална енергия. Когато тази енергия се освободи, земната повърхност се пука, освобождава се сеизмична вълна, разклащайки повърхността на Земята в силни трусове. Най-смъртоносното регистрирано земетресение е трусът от 1556 г. в китайската провинция Шънси, при което Тъй като земетресенията предизвикват и цунами, е справедливо да се каже, че те ожесточено се конкурират с наводненията за най-смъртоносните природни бедствия в света. Най-известната граница между плочите е разломът Сан Андреас в Калифорния, където Тихоокеанската тектонска плоча, която се движи на север, се плъзга успоредно на Северноамериканската, която се движи на юг. Заради близостта му до Холивуд голям трус би причинил значителни щети.  Но отново най-бедните части на света са най-уязвими на земетресения. Предразположените към земетресения градове като Лос Анджелис и Токио се възползват от най-новите архитектурни постижения, за да направят сградите си устойчиви на трусове и да защитят жителите си. но не всички страни в региона могат да направят това. Според Атласа за риска от природни бедствия от 2015 г. осем от десетте най-уязвими за природно бедствие града в света са във Филипините - не само че попадат в огнения пръстен, известен с рекордно честа сеизмична активност, но и са посещавани от над 20 тайфуна годишно. Гватемала не е единствената страна от Централна Америка в огнения пръстен, която оплаква жителите си, убити от природата, но няма да забрави 1976 г., когато земетресение със сила 7,5 отне живота на 23 000 души. Индонезийските острови Ява и Суматра са изправени пред повече природни бедствия, отколкото който и да било друг регион в света. Най-известното бедствие, удряло Индонезия, е цунамито в Индийския океан от 2004 г., което убива около 227 898 души след земетресение със сила от 9,1, предизвикало огромната вълна. Земята убива и чрез почвата си. Обилните дъждове се просмукват в почвата по хълмовете, което води до опустошителни свлачища. През 2005 г. водата след урагана Стан напои земята в части от Гватемала, Ел Салвадор и Южно Мексико, причинявайки повече от 900 свлачища. Цели селища бяха погребани. Село Панабай бе обявено за гробище, след като спасители се отказаха от надеждата да изкопаят телата на 300 изчезнали селяни. На обратната страна на тектонската монета е вулканичната активност. Когато плочите се отдалечават една от друга, гореща магма от недрата на земята се излива, за да запълни празнината. Често описвана като “най-жестокото място на Земята”, депресията Данакил в Етиопия е пресечната точка на три плочи. Смята се, че там е регистрирана най-вулканичната дейност в света. Средната годишна температура е 34,4°C, което прави депресията и една от най-горещите точки на Земята. С минимални годишни валежи и пейзаж, надупчен от вулканични разриви, хидротермални полета и солници, ще ви бъде простено, ако сметнете, че никой не може да оцелее тук. Но членовете на етническа група на Афарите, населяващи районите между Етиопия, Еритрея и Джибути, наричат това място дом. сред които експлодиращи планини, които изхвърлят реки от огън. Най-известният пример е Помпей, древният италиански град, погребан от лава след изригването на Везувий.  Редица модерни градове имат гледка към активни вулкани - Неапол е на по-малко от 6 км от Везувий, а Мексико Сити - на 43 км от Попокатепетъл. Според проучвания, публикувани от мрежата на Global Volcano Model през 2015 г., повече от 200 000 души са загинали като пряк резултат от вулканите през последните 400 години. Международният екип от експерти посочи и местата, които са най-застрашени от вулканична дейност. Индонезия беше на върха. На връх Тамбора на остров Сумбава са убити 70 000 души през 1815 г., което води до \"година без лято\" в северното полукълбо. Изригването временно променя климата, вследствие на което вулканът предизвиква още повече жертви заради глад и болести. През 2010 г. вулканът Мерапи на индонезийския остров Ява причини опустошение, убивайки над 350 души със своите експлозии и задушаващи облаци от пепел. И все пак десетки хиляди животи бяха спасени чрез навременна евакуация. Последните изригвания на вулкана Килауеа, намиращ се на най-големия остров на Хавай, и на вулкана Фуего в Гватемала отнеха живота на десетки и нанесоха материални щети за стотици долари. Значителна заплаха в бъдеще представлява не толкова разтопената лава, колкото топлината. Над 70 000 смъртни случая бяха регистрирани в Европа през 2003 г. в резултат на топлинен стрес, когато гореща вълна удари континента, а температурите рязко се покачиха. Градските зони са особено силно изложени на риск, а с разрастването на населените места, горещите вълни могат да станат природно възмездие за по-голяма част от човечеството от всякога. Везувий не е единственият активен вулкан, заплашващ този гъстонаселен район. Средиземно море и бреговете на Италия крият десетки вулкани. Най-тревожно би било изригване на курортния остров Иския, защото то би засегнало Неапол и може да бъде по-лошо дори от трагедията след Везувий.", "date": "2018.07.19", "title": "Отмъщението си майката природа крие в най-красивите си кътчета"}
{"url": "https://www.24chasa.bg/novini/article/6970375", "text": "БНБ засилва контрола над кредитите, които банките, работещи у нас, ще отпускат на свързани с тях лица - т.нар. вътрешни експозиции. Това става ясно от решение на управителния съвет на централната банка, който прие специална наредба за този вид заеми. На всеки 3 месеца трезорите задължително ще се отчитат пред БНБ за такива новоотпуснати заеми. Въвеждат се изисквания към вътрешните правила и процедури на банките, по които те ще се одобряват, следят и контролират. Така и собствениците на трезорите, и банковият надзор ще следят рисковете, свързани с този вид кредитиране. За целите на отчетността размерът им ще се определя по брутната им балансова стойност, предвижда наредбата. Целта на надзорната мярка е да не се допусне концентрация на кредитната дейност в определени свързани лица, както и да се пресекат практиките за източване на банки чрез раздаване на заеми на свързани с нея кредитор лица. Няма да се допуска договаряне на по-изгодни условия за отпускането на заема, отстъпки при гаранциите за него или при инструментите за погасяването му. Според правилата един заем се определя като “вътрешна експозиция”, когато получатели на вземането са администратори на банката, акционери с над 10% дял в нея, фирми, чиито представители са членове на управителния или надзорния съвет на банката, която отпуска заема. По специалния ред ще се кредитират и фирми, собственост на съпрузи, братя, сестри и роднини по права линия на собственици или мениджъри в банката. Изискванията ще се прилагат и към компании, в които банката кредитор участва в управлението или има мнозинство. Под лупа ще се контролират и заеми към посредници, които действат за сметка на свързаните лица.", "date": "2018.07.19", "title": "Затягане! БНБ следи под лупа “роднински” заеми"}
{"url": "https://www.24chasa.bg/novini/article/6970348", "text": "Комисията за защита на конкуренцията забрани придобиването на Нова тв и “Нетинфо” от компанията на чешкия магнат Петр Келнер. Със свое решение от 19 юли КЗК не позволява на ППФ ТМТ Бидко 2 Б.В., Нидерландия, да купи “Нова Броудкастинг Груп” АД и така да получи непряк контрол и върху дъщерните ѝ дружества “Нетинфо” АД и “Агенция Ева” ООД, съобщават от комисията. и ще го разгледа допълнително, преди да реши какви следващи стъпки да бъдат предприети”, заявиха официално от шведската компания. Срокът за обжалване пред КЗК е 14 дни. MTG обяви още през февруари, че продава своите 95% от “Нова Броудкастинг Груп” на управлявания от Келнер холдинг PPF Group за 185 млн. евро. С тези пари най-богатият чешки бизнесмен трябваше да изкупи и останалите 5% от медийната компания, които са притежание на сегашния ѝ изпълнителен директор Дидие Щосел и люксембургската фирма “Ийстърн юръпиън медиа холдингс”. На решението на КЗК реагираха и чешките медии. “Българският регулатор блокира продажбата на “Нова Броудкастинг” на чешкия инвестиционен фонд PPF”, написа електронното издание iDNES.cz. Сайтът цитира говорителката на PPF Зузана Мигдалова, според която компанията на чешкия милиардер Петр Келнер още не е получила решението на КЗК писмено и затова не може да го коментира. Пак според чешките медии въпреки решението на българския регулаторен орган говорителят на шведския концерн MTG е заявил пред агенция Ройтерс, че очаква споразумението за продажбата на “Нова Броудкастинг” да приключи във втората половина на тази година. Медийни експерти у нас са на мнение, че след решението на КЗК цената на “Нова” вероятно ще падне до 100 млн. евро. За това допринася и намаляването на печалбата на медийната група, която се очаква да е с около 15 млн. лева по-малка заради изтеглянето на рекламата на “Националната лотария”. В същото време рекламният пазар се е повишил с 3%, които са недостатъчни да покрият загубите. За миналата година чистата печалба на “Нова Броудкастинг” е била 34 млн. лева. предвиждат специалисти. При първоначалния търг, когато MTG избира за купувач фонда на Келнер, са се явили още три чуждестранни компании, казват запознати. Тогава цената на “Нова Броудкастинг” се вдигна до 185 млн. евро заради големия ръст на дигиталната компания “Нетинфо”. Преди това - през пролетта на 2017 г., “Нова” беше оценена на 100 млн. евро. При анализа на сделката сега КЗК я отказва с аргументите, че придобиваната група има водещи позиции на медийния пазар, припокриване на дейностите на участниците в концентрацията на пазара на онлайн търговия, разполага със значителен финансов и организационен ресурс, възможност за реализиране на икономии от мащаба и обхвата и утвърден имидж. КЗК смята, че значителният брой средства за масова информация, с които ще разполага обединената група, ще ѝ даде съществено предимство пред останалите участници, предоставящи медийни услуги. Както и че инвестиционните намерения на придобиващото дружество може да доведат до установяване или засилване на господстващо положение. “Такова поведение би ограничило и интересите на крайните потребители, предвид обществената значимост на медиите”, предполага комисията. Петр Келнер няма други медии у нас, но е изразил  - компанията, в която “Нова Броудкастинг” държи в момента 70%. Същевременно е възможно установеният мащаб на “Нова Броудкастинг груп” да се окаже пречка и за бъдещи сделки, казват медийни наблюдатели. Така че това решение на КЗК може да доведе до отделяне на някои дъщерни дружества от компанията майка при следващ опит за продажба от страна на MTG.", "date": "2018.07.19", "title": "Цената на Нова тв може да падне до 100 млн. евро (Обзор)"}
{"url": "https://www.24chasa.bg/novini/article/6970471", "text": "Неандерталците са можели да палят огън, като са удряли един в друг два камъка, твърдят учени, анализирали сечива от френски обекти на 50 000 години, съобщи АФП. Френски учени и специалисти от университета в Лайден са изследвали кремъци, използвани от нандерталците, за да палят огън. Те са подострени и от двете страни и според учените по тях има следи като от удар с богат на желязо материал, например пирит или маркасит. Ако кремък се удря в пирит, се получават много бързо големи искри. Попаднали върху суха трева или листа, те лесно ги запалват. Тези следи по кремъците са известни отдавна на френските археолози и палеонтолози. От какво са се получили обаче, беше определено чак сега, предава БТА.  Следите от удар са под форма на буквата С. Те дават възможност да бъде определен ъгълът и посоката на удара на кремъка върху пирита. Учените са открили също под микроскоп ивици и специфично полиране. И досега беше известно, че неандерталците са използвали огън, но се смяташе, че той е бил естествен и са го поддържали постоянно.", "date": "2018.07.19", "title": "Неандерталците са можели да палят огън"}
{"url": "https://www.24chasa.bg/novini/article/6970304", "text": "София въвежда нощен служебен абонамент за паркиране. Той ще влезе в сила още през август, ако на 26 юли СОС приеме промените в наредбата за организацията на движението. Засега право да си купят нощно паркомясто ще имат само обекти в синята зона. То ще струва 650 лв. на месец, колкото е цената и през деня. “Нощният абонамент ще важи от 19,30 ч, когато приключва работното време на синята зона. Ще е валиден и през уикендите. Контролът ще се осъществява от паяци, които ще работят през нощта. Запитвания от хотели и заведения, които искат да ползват паркоместа и през нощта, са поводът за новото платено паркиране. Освен това има случаи на нерегламентирани паркинги през нощта особено пред заведения, които събират неправомерно пари от хората”, обясни пред “24 часа” общинският съветник от ГЕРБ Зафир Зарков, който е сред вносителите на промените. Ако има интерес, е впоследствие. 456 места са запазени като служебен абонамент в синята зона за през деня, което било не повече от 5% от всички места за паркиране, уточни Румяна Милова от Центъра за градска мобилност. След промените контролът над паркирането вечер ще се прави от 2 дежурни екипа, с паяците ще има и общински полицаи. “И сега имаме дежурен екип, който отговаря основно на сигнали за нарушители, паркирали върху места за хора с увреждания. В зависимост от броя на желаещите да ползват нощен служебен абонамент ще определим и нужните екипи за контрол. Важно е да се знае, че ползвателят на съответното платено паркомясто трябва да подаде сигнал, че някой е паркирал на него без право”, обясни Милова. При нарушение на колата няма да се слагат скоби, а директно ще се вдига от паяка. Няма да има ограничение по колко места може да закупи за нощен абонамент едно заведение. За всеки случай ще се иска становище от дирекцията по транспортна инфраструктура, като се взимат предвид организацията на движението, броят паркоместа за обществено ползване, броят на стикерите за паркиране на живеещите в района и режимът на сградите. Отпада обаче идеята за социална зона за паркиране около болници, църкви и други обекти на общинския съветник Симеон Славчев. “Обсъждаме идеята още от 2012 г. Няма как да се контролира дали, като спрете пред болница, отивате на преглед, а не в близкото кафене. Обсъждахме вариант да се получават талони от регистратурата в болницата, но няма как да се организира”, обясни Зарков. Въвежда се и ограничение до 3 винетни стикера за паркиране на домакинство за живеещите в синята и зелената зона. които не са на улицата. Причината - сигнали на граждани, живеещи в зоните, че достъпът до жилищата им е блокиран от паркирани коли, защото спирането е безплатно. Винетни стикери вече ще се издават и за 24 месеца, за да не се налага всяка година хората да подават документи. Правото на електромобилите да паркират безплатно в зоните става безсрочно. Те ще имат право до 4 ч престой за зареждане на станция. Общината ще пусне процедура за изграждане на над 60 зарядни станции. Глобата за паркиране по пешеходни зони, тротоари и градинки става от 50 до 200 лв. Максималният ѝ размер досега беше 500 лв. Санкцията за неправомерно спиране върху място за хора с увреждания ще е 200 лв. Въвежда се и глоба от 150 лв. за спиране на трамвайни линии. От 1 ноември зелената зона ще се разшири с още 5500 места - горен “Лозенец”, част от “Красно село” - между булевардите “И. Гешов”, “П. Славейков”, “Тотлебен” и “Г. Софийски”, част от район “Възраждане” - между булевардите “К. Величков”, “Сливница”, “Ал. Стамболийски” и улиците “Д. Петков” и “Опълченска”, и в район “Оборище” - между булевардите “Христо и Евлоги Георгиеви”, “Ситняково”, “Д. Николаев” и ул. “Черковна”. Нови правила за рекламните елементи в София въвежда Столичната община. Те са част от наредбата за рекламата, която СОС трябва да гласува на 26 юли. С нея се ограничава партерната реклама. В центъра тя ще може да заема до 20% от витрините, а в останалата част на града - до 30%. Въвеждат се и по-големи отстояния между билбордовете, за да се намали броят им. Забранява се покривната реклама в историческия център. Досега там бяха разрешени само такъв тип рекламни послания. Въвежда се и забрана за поставяне на хладилни витрини върху тротоари, за да не пречат на пешеходците. LED реклама пък ще се поставя след одобрена схема от главния архитект само по пешеходни зони и площади. “Заради честите злоупотреби с мрежи, които се превръщат в огромни билбордове, те се приравняват към рекламните елементи. Въвеждаме регламент, при който с тях ще може да се опаковат сгради в ремонт до 1 г. След това ще може да се иска още 6 месеца удължаване на срока, но след обосноваване на причините за забавяне на ремонта. В центъра рекламните послания по мрежите ще заемат до 30% от тях и по тях трябва да има принт на сградата, която се ремонтира. За останалата част на града няма да има ограничение. Глобата за поставяне на незаконни мешове е до 50 000 лв. А при неспазване на срока те ще се премахват”, обясни общинският съветник от ГЕРБ Зафир Зарков, който е вносител на наредбата. До 4 месеца след приемане на наредбата главният архитект трябва да внесе технически указания за вида на летните градини към заведенията. Собствениците ще имат поне 1 г. гратисен период, за да отговорят на изискванията за материалите и визията на съоръженията. Целта на новите правила е да се въведе ред и да се намали визуалното замърсяване в града, посочи Зарков. Шумни домашни ремонтни дейности в часовете от 22 до 8 и от 14 до 16 в работни и почивни дни ще може да се правят само с разрешение на съседите. Това е една от забраните, заложени в проекта за нова наредба за обществения ред в София. Документът бе готов още в края на 2017 г., но бе отложен, след като текстове като забраната за пиене на алкохол в паркове и градини предизвикаха сериозни дебати. Той влезе за ново обсъждане в комисиите на СОС този месец и трябваше да бъде гласуван на сесията на 26 юли. Заради постъпилите над 15 нови предложения само тази седмица обаче наредбата беше оттеглена и ще влезе отново за обсъждане през септември. В редактирания вариант отпадна забраната за пиене на алкохол в паркове и градинки, което води до нарушаване на обществения ред. Целта на новата наредба е да се реши проблемът с шума в столицата. Затова се забранява извършването на строителни дейности, които предизвикват шум - като разбиване на бетон, къртене, взривни работи в жилищни зони в часовете от 14 до 16 ч и от 22 до 8, освен ако няма разрешение от районния кмет. Тази забрана обаче няма да важи за общински строителни обекти като метрото например, което има строг график. Глобата за нарушение е от 100 до 200 лв. за физически лица и 200–400 лв. за фирми. Изключение за фойерверки през зарята ще е разрешена до 1 ч на 1 януари. Спорове предизвика намерението на общинарите шофьорите, платили да им мият стъклата, докато чакат на кръстовище, да бъдат глобявани. Санкция от 100 до 300 лв. ще отнасят и миячите. Забраняват се каскадите с ролери или бордове на детски площадки и фонтани. Наредбата ще забрани разместването на пейките и всякаква друга паркова мебел. Регламентират се изявите на уличните музиканти. Разрешения за местата, на които ще може да се изявяват, ще издават районните кметове. Санкцията за свирещите на улицата без разрешение и с озвучителна уредба е между 50 и 100 лв.  70 000 лв. годишно ще пести от разходи за ток Столичната община от подмяната на уличното осветление с LED лампи. В момента годишните разходи на София за уличното осветление са 20 млн. лв. Тази година са сменени 200 стълба и са поставени 1000 осветителни тела с диоди вместо крушки. С подмяната ще се пестят около 300 000 мвтч енергия годишно. В момента се подменя осветлението по булевардите “Симеоновско шосе”, “Хр. Колумб”, “Възкресение”, “К. Величков”, квартални градинки, около училища и поликлиники, съобщи зам.-кметът по транспорта Евгени Крусев. Това лято ново осветление ще се монтира и на надлез “Надежда”. От четвъртък пък е затворен за движение бул. “Монтевидео” между ул. “Боряна” и бул. “Н. Петков” заради разширение на булеварда. В последния уикенд на юли или в първия на август ще се спре изцяло движението по бул. “В. Левски” между Ректората и ул. “Граф Игнатиев”, за да се положи износващият пласт асфалт, каза Крусев.", "date": "2018.07.19", "title": "Въвеждат нощен абонамент за паркиране в София, ще важи и уикенда"}
{"url": "https://www.24chasa.bg/novini/article/6970393", "text": "Учени регистрираха нова сеизмична активност в района на вулкана Етна на о-в Сицилия, съобщи ТАСС. В нощта срещу сряда е имало 80 труса с ниска интензивност. Те са започнали в 23 ч. местно време и са продължили до сутринта. Епицентърът е бил на югозападния склон на вулкана Етна. Огнището на трусовете е било на дълбочина 7 км. Според специалистите на тази дълбочина е част от дъното на вулкана и е напълно възможно трусовете да бъдат свързани с възможно възобновяване на активността на Етна, предава БТА.  Предишното изригване на вулкана Етна беше през март 2017 г. Тогава пострадаха 10 души, сред които бяха и сътрудници на снимачен екип на Би Би Си. Етна е най-големият действащ вулкан в Европа. Той е под постоянно наблюдение и обикновено активизирането му не е опасно за хората.", "date": "2018.07.19", "title": "Учени предупреждават: Вулканът Етна може да изригне"}
{"url": "https://www.24chasa.bg/novini/article/6970398", "text": "Преговорите между лидерите на политическите партии в Република Македония по въпроса за референдума и формирането на Държавната изборна комисия продължават в неделя вечерта или в понеделник сутринта, заяви премиерът и лидер на СДСМ Зоран Заев след края на днешната лидерска среща, предаде агенция МИА. \"Стратегическа цел на Република Македония е пълноправно членство в ЕС и НАТО и компромис за стратегическите цели няма. Амнистия - директна или индиректна няма. Ще дадем шанс на разговорите, доколкото това е възможно\", каза Заев след почти четиричасовата среща с лидера на Демократичния съюз за интеграция /ДСИ/ Али Ахмети, на ВМРО-ДПМНЕ Християн Мицкоски и Билал Касами от Беса, предава БТА.  Заев напомни, че целта е да се проведе успешен референдум /тази есен за името/, тъй като целият процес е определен във времето с оглед на това, че от успешния референдум зависят по-нататъшните конституционни промени, които пък са условие Гърция да ратифицира договора за името в своя парламент. Лидерът на ВМРО-ДПМНЕ Християн Мицкоски на свой ред каза, че по някои от темите управляващите и опозицията са успели да приближат позициите си, но по други това не е постигнато. \"Щом се стремим към европейските принципи, трябва да се държим така не само декларативно, трябва да зачитаме конституцията и законите, а не да поставяме многосмислени въпроси на гражданите\", каза Мицкосски. На срещата все още не е поставена темата за евентуалната формулировка на въпроса на референдума, която според Заев трябва да гласи: \"Дали сте за ЕС и НАТО с приемане на договора между Република Македония и Републрика Гърция\". По всички тези въпроси днес ще разговарят висшите партийни органи на ВМРО-ДПМНЕ, каза Мицкоски.", "date": "2018.07.19", "title": "Заев: Няма компромис за стратегическите цели на Република Македония"}
{"url": "https://www.24chasa.bg/novini/article/6970347", "text": "Валери Симеонов три пъти е казал “не” на въпрос на Волен Сидеров дали ще се явят заедно - като коалиция, на евроизборите догодина. Това е станало на заседанието на коалиционния съвет на “Обединени патриоти”, разказа лидерът на “Атака” в кулоарите на парламента. Коалицията на патриотите е на косъм от разпад, стана ясно от изявлението на Сидеров. Симеонов извършва разрушителни действия срещу коалицията ни, подлага на риск управляващата коалиция и ще върнат ДПС на власт, обяви председателят на ПГ на патриотите. Но се зарече да направи всичко възможното Поредното напрежение между партньорите от “Обединени патриоти” е заради приемането на промените в закона за приватизацията. Войната, която вицепремиерът води с определени бизнес кръгове, не е полезна за България, предупреди го Сидеров. Да докаже защо обвинява бизнеса, не може така да се слагат черни печати, и то само към българския бизнес. Защо не се занимава с т.нар. външни инвеститори, които дойдоха тук и ни грабят, допълни той. И посъветва Симеонов да не се прави на съдия, следовател или шериф. На коалиционен съвет във вторник той поставил остро въпроса за медийните изяви на вицепремиера, с които той атакува депутати от ОП. Симеонов като вицепремиер има толкова власт, каквато аз като председател на парламентарна група нямам, допълни Сидеров. “Да използваш възможностите си на вицепремиер да хулиш собствената си парламентарна група, която те е излъчила, като лоша, лобистка - ти режеш клона, на който седиш. И понеже не приемам, че Симеонов е самоубиец, значи тогава на който да се пренесе. Като патил човек само казвам - да не се окаже гнил този клон”, бе многозначителен той. Всеки депутат е в правото си да напусне коалицията. Минал съм през изпитания, за които те нямат представа. Трябва да се уважава моят опит, каза още Сидеров. И предупреди, че ако някой ги събори от власт, това ще са самите те. “Атака” и ВМРО действат безпринципно, държат се като малки деца, които не знаят какво правят, разкритикува ги обаче зам.-председателят на ПГ на “Обединени патриоти” Валентин Касабов от НФСБ, партията на вицето Симеонов. Безпринципните им позиции не търпим, отсече той. Запитан дали в такъв случай депутатите от НФСБ ще напуснат групата, отговори: “Нищо не сме мислили, това ще се реши допълнително, има най-различни варианти.” Голямата опасност в момента е, че опозицията я няма, а някой обслужва олигарсите и това са нашите партньори, говорим за милиони, каза още Касабов, “за 58 млн. лв., които се спестиха на държавата със съдействието на лицето Сидеров и партията му”. Нашата партия е “в основата на цялата опозиция”, каза той. Но се поправи на “коалицията”. Лидерът на ВМРО Красимир Каракачанов пък призова да се запазят като коалиция и за европейските, и за местните избори. “Ако има противоречия, е хубаво да си ги изясняваме. Промяната, когато си в коалиция, става чрез диалог, а не чрез пресконференции”, каза той. Вицепремиерът отдавна призовава партньорите си да разговарят лично, а не чрез медиите. В сряда Симеонов обяви, че е готов да жертва коалицията и да напусне заради поправките в приватизационния закон, тъй като спестявали на бизнесмени 58 млн. лв. дълг към хазната. На кафе при премиера Бойко Борисов следобеда обаче Каракачанов разбрал точно обратното. По-късно вечерта същия ден пред репортери във Военноисторическия музей отдаде нервността на Симеонов на умора преди отпуските. “Как ще напуска? Няма да напуска. Аз поне така чух вчера”, заяви вицепремиерът. Симеонов обаче не изключи варианта предсрочни избори. А по повод обяснението на Каракачанов за лятната умора се зарече пред “България он еър” да го скъса на гладко бягане.", "date": "2018.07.19", "title": "Валери Симеонов 3 пъти се отрекъл пред Волен от коалицията им (Обзор)"}
{"url": "https://www.24chasa.bg/novini/article/6970421", "text": "Европейската комисия предупреди страните от ЕС да се готвят за разрив с Великобритания, тъй като може да не бъде постигнато споразумение за Брекзит, съобщи “Скай нюз”. Възможни са дълги опашки по летищата и пристанищата заради граничен контрол, нарушения на въздушния трафик и трансфера на данни, големи затруднения за търговията заради митнически проверки, ако ЕС и Великобритания не се споразумеят за условията на излизането. Държавите и частните компании са предупредени да ускорят подготовката на всички нива за всички възможни сценарии. В документа се посочва, че ако споразумението не бъде постигнато до края на март 2019 г. или не бъде ратифицирано от Великобритания, Европарламента и Европейския съвет до тази дата, законите на ЕС ще престанат да действат на Острова на 30 март 2019 г. Документът все пак успокоява, че дори и без договор е възможно ЕС и Великобритания да влязат бързо в преговори, за да установят нови законови отношения помежду си. ", "date": "2018.07.19", "title": "ЕК: Гответе се за опашки по летищата заради Брекзит"}
{"url": "https://www.24chasa.bg/novini/article/6970439", "text": "\"Цяла България ме гледа. Вие и докторите казахте, че моите проби са отрицателни\", каза баба Дора при срещата на животновъди от Болярово с министъра на земеделието Румен Порожанов.  От видео, публикувано на сайта на \"Радио 999\" се вижда, че Порожанов повтаря няколко пъти, че в село Шарково има чума.  Но отбелязва, че пробите от стадото на баба Дора, са отрицателни. Присъстващи пускат видео от изявление на министъра, в което той казва, че в стадото на Дора има чума. Но изказването му продължава: \"В контекста на това, че има заболяване в населеното място\" \"Баба Дора е в съконтакт с животните. Те са били в контакт\", каза министърът. Част от мерките са, че там където има констатирани, обяснявали сме многократно, това са начините, по които се действа. Затова е режимът за движение, за дезинфекция е засилен и е такъв какъвто трябва да бъде.  \"Разбери ме правилно. В момента, в който се вдигне карантината, направи се дезинфекцията, няма положителни проби, това стадо от 100 кози, независимо дали има обезщетение, то ще има, ще ти бъде докарано тук\", обърна се Порожанов към Дора.  \"Г-н министър, при мен как долетя чумата\", обърна се друга присъстваща към министъра. Тя обясни, че предния ден е получила обаждане от доктори, които са й казали, че в стадото й в Болярово има съмнителни реакции.  - Нали не смятате, че някой би докарал чумата при вас?, каза Порожанов.  - Да, смятам, каза жената. ", "date": "2018.07.19", "title": "Порожанов: В стадото на баба Дора няма зараза"}
{"url": "https://www.24chasa.bg/novini/article/6970434", "text": "Турчин е получил присъда от 15 години затвор, защото целунал по устните дъщеря си, независимо че прокуратурата искаше той да бъде оправдан, съобщава \"Хюриет дейли нюз\". Мъжът е бил разведен със съпругата си от декември м.г. Понякога обаче посещавал 11-годишната си дъщеря, която живеела с майка си. Веднъж, когато бил при нея, за да й помогне с домашните, детето се оплакало на майка си, че той я целунал по устата. Момичето уточнило, че целувката била кратка и че баща й я е целувал по устните и друг път, когато той се е грижел за него. Пред полицията дъщерята казала, че смята, че той не е имал лоши намерения и че прегръдката му била \"като тази на майка й\", предава БТА.  В показанията си пред съда в Анкара мъжът казал, че не е злоупотребявал по никакъв начин с дъщеря си и че жалбата, предявена от майка й, може би е \"опит за отмъщение\" заради развода им. Прокурорът поиска оправдателна присъда с мотив, че няма доказателства срещу бащата. Съдът обаче произнесе 15-годишна присъда затвор.", "date": "2018.07.19", "title": "Турчин, целувал дъщеря си по устните, получи присъда от 15 г. затвор"}
{"url": "https://www.24chasa.bg/novini/article/6970390", "text": "България е на осмо място в ЕС по дял на млади фермери, като той е над средното за ЕС. Това показват данни на Евростат за възрастовите пропорции при земеделските мениджъри за 2016-а. 14% от земеделците у нас са под 40 г., а средното за ЕС е 10,9%. Хората между 40- и 54-годишна възраст, които работят в земеделския сектор, формират 25,6% от всички, а 23,9% са между 55 и 64 г. Най-голям дял имат земеделците, които са на възраст над 65 г. С 22,2% дял на младите фермери Австрия заема първото място в класацията. На второ и трето място се подреждат Полша и Словакия съответно с 20,3 и 19%. Кипър заема последното място с едва 3,3% дял на млади фермери. 44,6% от земеделците там са над 60 г.", "date": "2018.07.19", "title": "България 8-а в Европейския съюз по млади фермери"}
{"url": "https://www.24chasa.bg/novini/article/6970408", "text": "Влизането на Турция в ЕС в момента е невъзможно, заяви премиерът Бойко Борисов пред руския вестник “Известия”. Той допълва, че съюзът като цяло и България в частност са настроени към тясно и продуктивно сътрудничество с Анкара – и затова, че тя оказва подкрепа на Европа при решаването на миграционния проблем. “Въпросът за интеграцията на Анкара в ЕС не може да се разглежда с оглед на обстоятелствата - казва Борисов. - Турция е поела ангажимент към ЕС от повече от 50 години, но в настоящата ситуация и на съществуващите отношения дори не си струва да се говори за въвеждането на тази страна в Европейския съюз.” “С днешните отношения на Турция с лидерите на страни като Австрия, Германия, Холандия, Франция организирането на среща на високо равнище с участието на председателя на Европейския съвет Доналд Туск, на Европейската комисия Жан-Клод Юнкер и на президента на Турция Реджеп Тайип Ердоган бе трудно, но усилията на българската страна си струваха”, допълва Бойко Борисов по повод срещата във Варна ЕС - Турция от март тази година. Българският премиер посочва също, че благодарение на тясното сътрудничество с Анкара, София е в състояние да спре почти напълно притока на бежанци, които влизат в ЕС през балканския маршрут. ", "date": "2018.07.19", "title": "Бойко Борисов пред \"Известия\": Турция в Европейския съюз - невъзможно"}
{"url": "https://www.24chasa.bg/novini/article/6970314", "text": "Върховният представител на ЕС за външната политика и политиката по сигурността Федерика Могерини назначи днес Ставрос Ламбринидис за ръководител на делегацията на ЕС в САЩ, предадоха ТАСС и БТА, като се позовават на съобщение на европейската външнополитическа служба. В него се припомня, че Ламбринидис сега е специален представител на ЕС за човешките права.", "date": "2018.07.19", "title": "Ставрос Ламбринидис вече ще ръководи делегацията на ЕС в САЩ"}
{"url": "https://www.24chasa.bg/novini/article/6970331", "text": "Белгия затвори въздушното си пространство за два часа заради компютърен проблем, предадоха Франс прес и Асошиейтед прес, като се позоваха на съобщение на органа за контрол на въздушния трафик на страната Белгаконтрол. Самолети не можеха да прелитат над Белгия от малко след 16 ч. местно време (14 ч. по Гринуич) за 2 часа. \"Някои самолети остават на земята, а други са били принудени да се приземят\", казва Ален Ниебс, говорител на Белгаконтрол, цитиран от БТА. ", "date": "2018.07.19", "title": "Компютърен проблем спря самолетите над Белгия за 2 часа"}
{"url": "https://www.24chasa.bg/novini/article/6970336", "text": "Турската жандармерия е иззела 800 кг скънк, вид канабис, при операция в Истанбул, съобщава Анадолската агенция, позовавайки се на жандармерията. Силите са действали по сигнал, че дрогата е била внесена от чужбина и скрита в склад в индустриална зона в Истанбул. При извършената акция в склада са били открити 800 кг скънк и субстанция, използвана за направата на синтетичния наркотик бонзай, съобщиха източниците при условие за анонимност, защото не са били упълномощени да говорят публично. Задържан е един заподозрян. Разследването по случая продължава, предава БТА.  Т.нар. скънк е вид силен канабис, който съдържа по-голямо количество от психоактивното вещество тетрахидроканабинол. Наркотикът бонзай е синтетичен канабиноид, който през последните години стана много популярен в Турция.", "date": "2018.07.19", "title": "Иззеха 800 кг скънк при операция в Истанбул, има задържан"}
{"url": "https://www.24chasa.bg/novini/article/6970343", "text": "Британски съдебен лекар започна разследване на причините за смъртта на жената, изложена на действието на нервнопаралитичното вещество \"Новичок\" в град Еймсбъри, Югозападна Англия, предаде Асошиейтед прес. На кратко съдебно заседание днес старшият съдебен лекар Дейвид Ридли каза, че причините за смъртта на Доун Стърджис ще бъдат огласени след извършването на по-нататъшни тестове и анализи и каза, че ново заседание ще има през януари догодина. На 30 юни 44-годишната Стърджис и 45-годишният й партньор Чарли Роули бяха намерени в критично състояние в дома им в Еймсбъри, недалеч от Солсбъри, където през март с \"Новичок\" бяха отровени бившият руски шпионин Сергей Скрипал и дъщеря му. Стърджис почина на 8 юли, а Роули и двамата Скрипал оцеляха, припомня БТА. Великобритания обвинява руското правителство за нападението от март, но Москва категорично отхвърля обвиненията. Британската полиция смята, че случаите са свързани. Началникът на контраразузнаването Нийл Басу каза, че макар до момента да няма съдебно-медицински доказателства, че \"Новичок\"-ът, с който са били отровени Стърджис и Роули е от една и съща партида с използвания срещу баща и дъщеря Скрипал, всяко друго обяснение е изключително малко вероятно. В отговор на днешно съобщение на британската агенция Прес асошиейшън, че полицията е идентифицирала \"няколко руснаци\" като заподозрени за отравянето през март, руският посланик в Лондон Александър Яковенко каза: \"Ние, в крайна сметка, работим с официални данни, а не със съобщения в печата\". \"Бихме искали да получим официална информация от британските власти. Интересуват ни реалните резултати от разследването, каза посланикът и добави, че ще се опита да организира среща с британския външен министър, за да обсъдят това. Съдебният лекар Ридли посочи, че взетите както от Стърджис, така и от Роули проби, изследвани в британската военна лаборатория, са били положителни за \"Новичок\". Ридли отбеляза, че във вторник е била извършена аутопсия на Стърджис, но не разкри подробности. Този вид разследвания във Великобритания се извършват в случай на неестествена, внезапна или насилствена смърт. Те не водят до повдигане на обвинения, уточнява АП. Британският държавен министър по въпросите на сигурността Бен Уолъс окачестви като \"прибързано предположение\" твърденията, че полицията е идентифицирала няколко руснаци, заподозрени за отравянето на Скрипал, предаде Ройтерс.", "date": "2018.07.19", "title": "Британските власти разследват причините за смъртта на жената, отровена в Еймсбъри"}
{"url": "https://www.24chasa.bg/novini/article/6970351", "text": "Сръбският министър на търговията, туризма и телекомуникациите Расим Ляич съобщи днес, че ще поиска спешна среща с колегите си от Македония и Босна и Херцеговина по повод решението на Косово да увеличи с 30 процента митата за внос на определени видове плодове, зеленчуци и царевица, предаде агенция МИА. Ляич каза, че ще поиска и спешно заседание на смесения комитет на Централноевропейското споразумение за свободна търговия (ЦЕФТА), тъй като с мярката на косовските власти се нарушава пряко това споразумение, предава БТА. \"Косовските институции трябва ясно да кажат дали искат и занапред да бъдат част от ЦЕФТА или не\", каза Ляич, като посочи, че няма членка на ЦЕФТА, на която Прищина да не е поставила поне една търговска бариера, а най-новата се отнася за всички членки. В ЦЕФТА в момента членуват Албания, Босна и Херцеговина, Македония, Молдова, Черна гора, Сърбия и Косово. По-рано членки на споразумението за свободна търговия бяха и България, Чехия, Унгария, Полша, Румъния, Словакия, Словения и Хърватия, които излязоха от него след присъединяването си към Европейския съюз.", "date": "2018.07.19", "title": "Сърбия иска спешна среща с\nМакедония и Босна и Херцеговина\nзаради митата в Косово"}
{"url": "https://www.24chasa.bg/novini/article/6970357", "text": "Европейският съюз изрази днес безпокойство по повод приетия в израелския Кнесет закон, според който само евреите имат правото на самоопределение, като заяви, че това ще усложни създаването на палестинска държава съвместно с Израел, предаде Ройтерс. След месеци на политически спорове Израел прие по-рано днес спорния закон за \"националната държава\". Арабското малцинство в страната окачестви закона като расистки и близък до апартейда, предава БТА.  \"Ние сме обезпокоени, изразяваме това безпокойство и ще продължим да работим с израелските власти в този контекст\", каза Мая Кочиянчич, говорителка на върховния представител на ЕС по външните отношения. По думите й ЕС винаги е заемал много ясна позиция относно решението за две държави в израелско-палестинския конфликт и затова \"всяка стъпка, която допълнително би усложнила или осуетила това решение да стане действителност, трябва да бъде избягвана\". Законът предопределя, че \"Израел е историческата родина на евреите и те имат изключителното право за национално самоопределение\", добави Кочиянчич. Ройтерс отбеляза, че приетият закон на практика лишава арабския език от статута му на втори официален език наравно с иврит и му отрежда \"специален статут\" и правото да продължи да бъде използван в израелските институции. Израелските араби наброяват около 1,8 милиона, около 20 на сто от 9-милионното население на държавата, припомни Ройтерс. На въпрос дали спорният закон би бил спънка пред израелско-палестинския мирен процес Кочиянчич отговори, че той \"със сигурност може да усложни допълнително\" пътя към решението за две държави, допълни ДПА.", "date": "2018.07.19", "title": "Безпокойство в ЕС породи приетият в Израел закон за \"националната държава\""}
{"url": "https://www.24chasa.bg/novini/article/6968686", "text": "Двадесет и едно списания са спрели да излизат през 2017 г. Това показват данните на Националния статистически институт, преброил през същата година 171 списания за широката публика, издадени в годишен тираж 14 372 000. Година по-рано - през 2016 г., тези списания са били 192. Тъжната тенденция да спират медии продължава и този месец, когато ще излезе последният брой от лявото списание “Аспекто” (A-specto). “През всичкото време на своето съществуване списанието се ръководеше от една основна идея - да се противопоставя на господстващите неолиберални, глобалистки и американоцентрични възгледи на света”, написа радиожурналистът Петър Волгин във фейсбук преди 3 седмици и обяви спирането на списанието, в чийто екип е и той. По думите му най-голям интерес от края на “Аспекто” е имало американското посолство у нас заради критиките срещу американския хегемон, публикувани в изданието. Версията за спирането на “Аспекто” обаче не е само негова и не е само една. Почти веднага се появи и втората - заради критичните бележки към президента Румен Радев. Преди 4 години, когато списанието се роди (март 2014), пак имаше версия за неговото създаване и тя беше, че екипът, който го списва, Факт е, че Радев избра за началник на кабинета си журналиста Иво Христов, който беше един от създателите на “Аспекто”. Самият Христов обаче отрече преди време пред “24 часа” съществуването на подобни договорки. Напротив, той разказа, че съвсем случайно е срещнал Радев в едно кафене още преди издигането му за кандидат за президент и му е поискал интервю заради пилотската му кариера. Така или иначе Христов се премести в президентската администрация, а списанието публикува няколко критични статии по адрес на Радев. След което бе обявено спирането му, което накара медийните наблюдатели да съберат двата факта в едно действие. Тя дори още не е регистрирана, но вече се обсъждали имена за неин ръководител. Едно от тях е Калина Андролова, която беше главен редактор на “Аспекто”. Много е възможно издателят на списанието - “Урманов” ЕООД на бизнесмена Васил Александров, просто да започне да финансира друг проект. Същевременно статистиката показва, че пазарът е по-благосклонен към политическите издания (сред които и философски, религиозни и културни според методиката на преброяване на НСИ) за разлика от т.нар. семейни издания. Първите са запазили броя си от 2016 г. и на следващата пак са 53. Вторите обаче от 51 са паднали на 39. Едно от тях е сп. “Джой” (Joy) на медийната компания “Атика Ева медия груп”, което бе преустановено в края на 2017 г. В началото на годината се очакваше едва ли не спирането и на сп. “Форбс” на български, което също е нейно. Групата обаче успя да подпише Същевременно гръцките ѝ собственици смениха изпълнителния директор за България Танос Приоволос и назначиха на негово място Деница Димитрова. Дотогава тя е била търговски и изпълнителен директор на групата “Инвестор”. Тя, от своя страна, направи още една важна смяна в екипа - избра нов главен редактор на сп. “Форбс”, който е финансистът Бисер Манолов. “Лицензът е преподписан с “Атика Ева” за издаване на списанието, както и за неговия уебсайт. Ще продължим да пубикуваме изявени български предприемачи на корицата му, тъй като отчитаме, че това е наш социален ангажимент за популяризирането на българския бизнес. “Форбс” има категорични професионални стандарти и процедури по избор на лицата за корица, както и за публикуваните материали. Платени корици са в пълен разрез с етичните стандарти на компанията”, обясни Деница Димитрова пред “24 часа”. По думите ѝ екипът разработва в момента дигитална платформа на “Форбс”, която ще бъде политически неутрална и ще отразява всички страни на живота, включително и лайфстайл, но предимно финанси, икономика, предприемачество, високи технологии и иновации. каквито очаквания имаше. Най-известното мъжко списание е предвидено да издаде 3 редовни броя и два колекционерски тази година. Медийната група издава още месечните издания “Ева”, “Грация” (GRAZIA), “ОК!” и “Ескуайър” (Esquire). “Целта ми е дигиталното развитие на компанията, но не за сметка на принтизданията, а в хармония с тях”, казва Димитрова. Според нея в Европа се забелязва връщане към печатните издания и по-конкретно към списанията. Надеждите и очакванията на всички в този бизнес са, че това ще се случи и у нас. Засега обаче тенденцията е по-скоро отрицателна. Освен миналогодишния спад статистиката отчита и намаляване на списанията с 1,5% през 2016-а в сравнение с 2015 г.", "date": "2018.07.19", "title": "21 списания са спрели да излизат през 2017 г."}
{"url": "https://www.24chasa.bg/novini/article/6970367", "text": "Меглена Кунева е номинирана за нов посланик на Европейския съюз в Съвета на Европа в Страсбург. Това обяви върховната представителка на ЕС по външната политика и сигурността Федерика Могерини. Освен номинацията на Кунева Могерини обяви тези на още 23-ма души за нови ръководители на делегации на Евросъюза. Те ще заемат формално постовете си, когато получат агремани. В момента Кунева е член на органа, който контролира финансите на партиите в ЕС. Тя бе и първият български еврокомисар. Във второто правителство на Бойко Борисов бе вицепремиер без портфейл и отговаряше за европейските политики, а по-късно стана министър на образованието. Оттегли се от лидерския пост на създадената от нея партия “Движение България на гражданите”. Кунева ще наследи на поста в Страсбург финландския дипломат Яри Вилен. Вчера не бе открита за коментар. ", "date": "2018.07.19", "title": "Кунева става посланик на Европейския съюз"}
{"url": "https://www.24chasa.bg/novini/article/6970371", "text": "Новият британски министър за Брекзита Доминик Рааб заяви, че очаква с нетърпение възможността за по-интензивни преговори с ЕС с наближаването на краен срок през октомври, предадоха Франс прес и Ройтерс. \"Постигнахме голям напредък по споразумението за напускане, но има все още някои неуточнени неща, които трябва да изясним. Затова очаквам с нетърпение да водим по-интензивни преговори и да направим така, че да сме в най-добрата позиция за постигане на най-доброто споразумение\", заяви Рааб преди среща в Брюксел с главния преговарящ на ЕС Мишел Барние, предава БТА. В началото на срещата Мишел Барние заяви, че остава съвсем малко време за постигане на споразумение по условията на излизане на Великобритания от ЕС, предаде ТАСС. \"Остава ни твърде малко време и трябва да се направят две неща - да приключим споразумението по напускането и да подготвим политическа декларация за бъдещите ни отношения\", заяви Барние.", "date": "2018.07.19", "title": "Новият британски министър за Брекзита\nиска по-интензивни преговори с ЕС"}
{"url": "https://www.24chasa.bg/novini/article/6970373", "text": "САЩ трябва да бъдат подготвени за нов опит на Русия да се намеси на изборите във всичките 50 щата тази година, предупреди министърът на вътрешната сигурност Кирстен Нилсен, цитирана от Ройтерс. Вън от съмнение е, че Москва се е намесила в американската президентска надпревара през 2016 г., допълни тя, предаде БТА.  Президентът Доналд Тръмп се помъчи тази седмица да успокои критиките, че на срещата си с руския президент Владимир Путин в Хелзинки в понеделник не е изразил твърда позиция за намесата на Москва.", "date": "2018.07.19", "title": "Американски министър: САЩ трябва да са готови за още руски намеси"}
{"url": "https://www.24chasa.bg/novini/article/6970443", "text": "\"Сякаш да ме пратят в затвора не им беше достатъчно, искат да ме накарат да мълча\", заяви бившият бразилски президент Луиз Инасио Лула да Силва, който от април излежава присъда за корупция, предаде Франс прес. В рубрика за лично мнение на в. \"Фоля де Сао Пауло\" 72-годишният Лула изобличава заговор на \"влиятелните без гласове (в урните) и без идеи\", осъдили го без доказателства, предава БТА.  Признат за виновен, че е получил апартамент на брега на морето от строителна компания в замяна на възлагане на обществени поръчки, бившият работник в металургията излежава присъда от 12 години и един месец в затвор в Куритиба, Южна Бразилия. Макар и в затвора, той е начело в допитванията по процент на хората, които възнамеряват да гласуват за него на президентските избори през октомври, при все че има голяма вероятност кандидатурата му да бъде обявена за невалидна от електоралния съд. \"Кандидатирам се, тъй като не съм извършил никакво престъпление. Отправям предизвикателство към онези, които ме обвиниха, да дадат доказателства за онова, което съм направил, за да заслужа да бъда в тази килия\", заяви той. В публикацията си Лула се възмущава от съдийско решение да му се забрани да дава интервюта от затвора. \"След като години наред ме оклеветяваха, те не искат да ми дадат правото да говоря в своя защита\", отбелязва експрезидентът, който напусна властта с рекордно висока популярност след два мандата (от 2003 до 2010 г.), отличаващи се със силно социално ориентирана политика. Лула критикува остро сегашното правителство, което смята за нелегитимно, и подчертава, че бедността непрестанно расте, а икономическите перспективи се влошават.", "date": "2018.07.19", "title": "Бившият бразилски президент Лула да Силва: Искат да ме накарат да мълча"}
{"url": "https://www.24chasa.bg/novini/article/6970433", "text": "Британската полиция твърди, че е идентифицирала извършителите, опитали да отровят с новичок бившия руски агент Сергей Скрипал и дъщеря му Юлия, съобщи Ройтерс. Става дума за няколко руснаци, показали записи от камери, които били сравнени с данни от проверките на влизащите на летищата. Покушението срещу Скрипал и дъщеря му стана на 4 март в Солсбъри. По-късно още двама души - мъж и жена, станаха жертва на нервнопаралитичното вещество в близкия град Ейсбъри, като жената почина. Според нови данни двамата британци са намерили шишенце с парфюм вероятно в парка и тя се е напръскала с него на китките. Скотланд ярд смята, че случаите са свързани. Според в. “Дейли мейл” полицията е използвала технология за разпознаване на лицата, за да разкрие двама от убийците, които успели да се върнат в Русия. Смята се, че те са от руското военно разузнаване. Според британски агенти от базата в Кипър часове след припадането на Скрипал и дъщеря му било прехванато кодирано послание до Москва, че двамата извършители са напуснали Острова.", "date": "2018.07.19", "title": "Полицията в Лондон: Няколко руснаци са отровили Скрипал (Обзор)"}
{"url": "https://www.24chasa.bg/novini/article/6970319", "text": "Японска компания се готви да организира впечатляващ метеорен дъжд над Хирошима през 2020 г., надявайки се да привлече вниманието на клиенти от целия свят с услугата си и да предлага падащи звезди по поръчка, предаде Франс прес. Компанията ALE със седалище в Токио слага последни щрихи върху проектите си за два микроспътника, които след извеждането им в орбита ще могат да изхвърлят малки топки. Те ще се разграждат при проникването в атмосферата, излъчвайки много силна светлина при влизането си в контакт с молекули въздух. Спътниците ще могат да се използват отделно един от друг или заедно, предава БТА. Те ще бъдат изстреляни следващата година - единият с ракета на Японската агенция за изследванe на космическото пространство (ДЖАКСА), а другият с ракета на частна компания. На борда на всеки от тях ще има 400 топки, чийто химичен състав се пази в тайна и чийто цвят може да варира в зависимост от използваните съставки. Топките ще са достатъчни за 20-30 събития, увериха от компанията. Амбициите на компанията и ръководителката й Лена Окаджима обаче излизат далеч извън пределите на Япония. \"Вземаме за мишена целия свят, тъй като резервът ни от падащи звезди ще е в космоса и ще може да бъде разпространен навсякъде\", каза Окаджима.", "date": "2018.07.19", "title": "Японска компания предлага падащи звезди по поръчка през 2020 г."}
{"url": "https://www.24chasa.bg/novini/article/6968691", "text": "През 2012 г., когато цялата държава е разтърсена от изчезването на младата Мирослава Николова от Перник, кучето Гаро успява да открие тялото на убитото момиче. То е заровено на тридесетина сантиметра под земята и още толкова снежна покривка. През 2015 г. обаче Гаро почина от рак. Сега негов наследник е четириногият спасител Ектор. Той е част от отряда на Планнинската спасителна служба в Дупница. В отряда на ПСС - Дупница, плюс един стажант - жена от София, която в момента кара курсовете. Кучето Ектор вече ги придружава на акции, въпреки че още се обучава. От близо 2 г. той е новият помощник на инструктора на Гаро Иван Тушев. Доброволни планински спасители в отряда са прокурорът Емил Павлов, юристи, инженери, счетоводител, пожарникар. Началникът на отряда Кирил Чолаков пък работи в драматичния театър в Дупница. Всички са били запалени планинари, но след специализирани курсове и изпити вече помагат на бедстващи в планината. Най-възрастният е на 61 г., най-младите са двама - на по 25 г. Вече второ лято в активния сезон в района на езерата през уикендите дежурства дават по двама спасители. Пета година планинските спасители от Дупница водят битка, за да им осигурят една мъничка база в района на Седемте рилски езера. Искат там да имат изходен пункт, или скиор, когато бъдат повикани на помощ. Сега отрядът, в който само един човек е на щат, а останалите са доброволци, тръгва от Дупница при подаден сигнал за инцидент в Рила. След като се натоварят в джипа с цялата екипировка, те първо трябва да се изнесат от градския трафик в Дупница. След това имат път до подножието на планината. Оттам се отправят във високата част с лифта, пеша или пък с моторни шейни. Повече от 2 ч им отнема изнасянето от града до Рила и пренасянето на цялото оборудване, което е задължително при спасителна акция. Ако има изнесен пост, ще реагират много по-бързо, защото е ясно, че понякога дори и час закъснение може да бъде фатален за пострадал човек. Няма да се налага и да мъкнат екипировката, а тя ще стои в планинската база. знаещи и можещи. Даваме си сметка, че на територията право да изгражда каквито и да е съоръжения има само националният парк, но ние подехме инициативата преди години и се надяваме през 2019 г. да има резултат. Знаем, че процедурите за какъвто и да е строеж в защитената територия минават през много съгласувания и оценки”, каза шефът на ПСС -Дупница, Кирил Чолаков. Данните на Национален парк Рила сочат, че районът на хижите “Рилски езера” и “Седемте езера” за първите 9 месеца на м.г. е посетен от 45 300 планинари.", "date": "2018.07.19", "title": "Прокурор и инженер сред спасителите доброволци в Рила"}
{"url": "https://www.24chasa.bg/novini/article/6970289", "text": "Водещият на едно от най-известните американски телевизионни предавания - \"Дейли шоу\" предизвика остра реакция от френския посланик във Вашингтон, след като заяви, че Африка е спечелила Световното първенство по футбол след победата на Франция, предаде Франс прес. Южноафриканецът Тревър Ноа, който е един от най-известните водещи и хумористи в САЩ, поздрави \"Африка\" за победата заради имигрантския произход на много от \"петлите\". Посланикът на Франция във Вашингтон Жерар Аро остро му отвърна вчера в писмо, че \"нищо не би могло да е по-далеч от действителността\", предава БТА.  \"Разнообразният произход на тези играчи отразява разнообразието на Франция. За разлика от САЩ, Франция не се позовава на гражданите си по признак на раса, религия или произход\", пише Аро в писмото, което е пуснато от посолството и в Туитър. \"Като ги наричате африкански отбор, създавате впечатлението, че отричате френската им идентичност\", пише посланикът. \"Дори като шега това легитимира идеологията, според която да си бял е единствената дефиниция на френската идентичност\", добавя Аро. Отговорът на Тревър Ноа не закъсня. \"Като казвам, че са африканци, не го казвам, за да ги изключа от френската им идентичност, а за да ги включа в моята африканска същност\", заяви Ноа в предаването си. Той призна, че крайната десница във Франция и САЩ използва аргумента с произхода за нападки към имигрантите, но също заяви, че намира за странно някой да намеква, че играчите не могат да са едновременно французи и африканци. \"Защо да не могат да са и двете? Защо тази двойнственост се разрешава само на малка група хора?\", попита той под аплодисментите на публиката. \"Значи това, което ни се казва тук е, че за да сте французин, трябва да заличите всичко африканско?\", продължи Ноа и заяви, че е категорично против такова съждение. \"Ще продължа да ги хваля като африканци, защото смятам, че идват от Африка - родителите им са африканци - и същевременно могат да са французи. А ако французите казват, че те не могат да бъдат и двете, смятам, че проблемът е в тях, а не в мен\", добави водещият.", "date": "2018.07.19", "title": "Американски водещ поздрави \"Африка\" за победата на световното и разгневи Франция"}
{"url": "https://www.24chasa.bg/novini/article/6970310", "text": "По информация на българското посолство в Мадрид ирландската авиокомпания „Райънеър” е обявила, че планира да отмени общо 400 от своите полети от и за Испания, насрочени за 25 и 26 юли 2018 г., поради общи стачни действия на синдикатите на кабинните екипажи. Това съобщиха от Министерството на външните работи. От авиокомпанията съобщават, че засегнатите клиенти имат право да сменят датата на полета си и да си запазят място за друг, като такива полети ще се извършват 7 дни преди и след насрочените дати на стачката. Гражданите имат право и на възстановяване на разходите, платени за техните билети, но такива компенсации ще се изплащат единствено в размер от 250 до 400 евро, в зависимост от това дали полетът е бил за по-близка или по-далечна дестинация. Посолството ни в Мадрид информира още, че според публикации в испанските медии е възможно и започването на стачни действия от 29 юли 2018 г. на близо 60 000 работници, които осигуряват наземна помощ за самолети, пътници, поща и товари по всички испански летища, включително и на най-големите такива в Мадрид, Барселона, Валенсия, Малага и др.. Министерството на външните работи препоръча на българските граждани, които имат планирани полети с авиокомпания „Райънеър” от и за Испания на 25 и 26 юли т.г., да се информират за статуса на своя полет и в случай на нужда да се свържат с превозвача за необходимото съдействие.", "date": "2018.07.19", "title": "Външно: Възможно е да се отменят полети на \"Райънеър\" до Испания и на 29 юли, проверявайте"}
{"url": "https://www.24chasa.bg/novini/article/6970153", "text": "Киев потвърди днес, че е експулсирал турски блогър, заподозрян, че е привърженик на проповедника Фетхуллах Гюлен, когото Анкара обвинява, че е мозъкът на опита за преврат от 2016 г., предаде Франс прес, цитирана от БТА.  \"Миналия октомври турското министерство на правосъдието изпрати официално искане за експулсирането на Юсуф Инан. През юли ние удовлетворихме това искане и го предадохме на турските власти\", каза пред Франс прес говорителят на украинската прокуратура Андрий Лисенко. Организацията за сигурност и сътрудничество в Европа изрази голямото си безпокойство от случая. \"Обезпокояващо е, че критичен журналист е бил експулсиран към Турция\", се казва в изявление на представителя на ОССЕ за свободата на медиите Арлем Дезир. Той поиска от Киев да изясни дали свободата на словото и правото на обжалване са били взети предвид, когато е било взето решението относно блогъра. Според турската държавна Анадолска агенция Инан е бил отведен в Турция в рамките на \"операция срещу терористична група\", извършена от турските тайни служби. Киев на първо време отказа да коментира информацията. Но във вторник вечерта украинската полиция съобщи пред Франс прес арестуването на Инан в южната част на Украйна. На следващия ден представител на прокуратурата, пожелал да остане анонимен, потвърди пред Интерфакс-Украйна, че има взето решение за експулсиране на блогъра. Инан, който избяга от Турция след неуспешния преврат, е обвинен, че е свързан с мрежата на Гюлен и че се е опитал да дискредитира политически и отговорни фигури на турската държава в социалните мрежи, посочва анонимният източник от украинската прокуратура. Турските тайни служби в последните месеци извършиха няколко операции, за да върнат в Турция предполагаеми привърженици на Гюлен. Анкара заяви в началото на април, че тайните служби са докарали 80 задържани от 18 различни страни. Гюлен, който живее в САЩ, отрича да има каквато и да е намеса в опита за преврат.                                                                                                                                                                                                                                                                                                                       ", "date": "2018.07.19", "title": "Киев потвърди експулсирането на \nпривърженик на Гюлен"}
{"url": "https://www.24chasa.bg/novini/article/6970157", "text": "Един от всеки 10 севернокорейци е жертва на съвременно робство, показва публикуван днес доклад на правозащитната организация \"Уок фрий фаундейшън\", цитиран от ДПА и Асошиейтед прес. Изолираната ядрена страна, водена от Ким Чен-ун, е на първо място по брой на случаи на съвременно робство, показва глобалният индекс, публикуван от фондацията. Нейни представители са интервюирали 50 души, избягали от Северна Корея. Само един от тях не е споменал за задължителния, неплатен \"колективен труд\", който трябва да полагат деца и възрастни. Смята се, че Пхенян разчита на принудителния труд в минната си индустрия, включително на труда на затворници, предава БТА. Най-голяма загриженост предизвиква добивът на въглища. Според съобщенията правителството изпраща хора от низшите класи на работа в мините и това продължава поколение след поколение. Според доклада има два ключови фактора, водещи до съвременното робство - силно репресивните режими и конфликтните ситуации, водещи до разпадане на правовия ред, социалните структури и системите за защита. По данни на доклада около 40,3 милиона души са били жертви на съвременно робство по света през 2016 г., отбелязва АП. След Северна Корея страните с най-голям брой съвременни роби според данните на правозащитната организация са Еритрея, Бурунди, Централноафриканската република, Афганистан, Мавритания, Южен Судан, Пакистан, Камбоджа и Иран. Правозащитниците подчертават, че страните от Г-20 всяка година купуват продукти на стойност 354 милиарда долара, които може да са били произведени с използването на принудителен труд.", "date": "2018.07.19", "title": "Един от всеки десети севернокорейци е жертва на съвременно робство"}
{"url": "https://www.24chasa.bg/novini/article/6970155", "text": "Ще обявим в рамките на следващите два месеца обществени поръчки за още 137 км от автомагистрала \"Хемус\", обяви в Габрово министърът на регионалното развитие Николай Нанков. На 30% е реалното изпълнение на участъка от 9.3 км от Ябланица до Боаза. \"Знаете договорът е за проектиране и строителство и еза две години. Със сигурност ще приключим предсрочно, до септември догодина ще сме готови с магистралата в тази и част. Междувременно в рамките на август ще стартираме и обществените поръчки за 52-та км до разклона Ловеч - Плевен, което ще е на три етапа. Там имаме обществени поръчки за строителство, тъй като приключваме с техническите проекти. Готови сме с документацията и август стартираме с тези тръжни процедури, за да може 2019 г. да стартираме с реалното строителство. Също през август или в началото на септември ще стартираме с 85-те км до Велико Търново, там ще е с процедури на инженеринг\", обясни министърът. Реалното строителство на 16.2 км от източната част от Белокопитово към пътния възел при Буховци също започва август. \"Там в момента допроектираме. Вчера / в сряда/ на експертен съвет в АПИ беше приета разработката, остава издаването на сторително разрешение от министерството, срокът за обжалване е двуседмичен и август месец да започнем реално строителство. Имаме избран изпълнител. Така че с \"Хемус\" ангажиментите по линеен график се спазват\", отчете Нанков. Той припомни, че за магистралата има гарантиран финансов ресурс за изграждането - от държавния бюджет, догодина от бъдещата толсистема. Министърът инспектира обхода на Габрово и рехабилитацията на второстепенния път Габрово -Севлиево. \"Приключихме с най-големия тунел, строен през последните 2 години в България - 600 м по австрийски метод, естакадите и мостовите съоръжения са готови. Договорът със строителя е до края на годината. Аз съм убеден, че месец-два предсрочно ще успеем да приключим и с обхода на Габрово- 23 км, грандиозен проект не само за Габрово и Северна България, той все пак е и подхода към тунела под Шипка\", каза министърът. Разработката на идейния проект за него е приета на експертен съвет в министерството. Финансирането ще бъде в различни варианти - бюджетни средства и бъдещи инвестиции, но ще се стартира с двата вида процедури паралелно. Той припомни за сключеното рамково споразумение с китайски инвеститори за п.тунела под Шипка и разкава, че две от компаниите са много сериозни. \"Два дена една от компаниите проверява цялото трасе - не само автомагистрала \"Русе - Велико Търново, не само тунел под Шипка, а и автомагистрала заедно с мост над Дунав от Русе до южната част на тунела с пътен възел към Казанлък\", разказа Нанков", "date": "2018.07.19", "title": "Нанков: В следващите 2 месеца ще обявим обществени поръчки за още 137 км от АМ \"Хемус\""}
{"url": "https://www.24chasa.bg/novini/article/6970160", "text": "ГДБОП разби нелегална фабрика за цигари в Карнобат близо до жп гарата. Цехът се помещавал в приватизираната стара мандра и е зареждал камиони с голямо количество папироси. Засега няма данни кой е организирал производството и на какви марки цигари. Знае се само, че по документи сградата се водела на сина на кмета на Карнобат Георги Димитров - Иван, но той я е отдал под наем и няма нищо общо със случая. \"Отдадена е под наем, има си официален договор и си плаща данъците. Това, че някой е решил да прави нещо нередно в нея, да си носи отговорността\", коментира от чужбина пред \"Местен 24 часа\" кметът на Карнобат Георги Димитров. Той е в отпуска от седмица, но бил запознат с последните събития в мандрата. Тя била отдавна приватизирана, но след като станал кмет през 2007 г. Димитров я прехвърлил на сина си, който преди 4 години започнал бизнес с дървени въглища в големия цех, но после се отказал. \"За да не бъдем одумвани от обществеността - аз като кмет, той като мой син, че замърсява околната среда, помещенията бяха отдадени под наем. Но какво се случва вътре, не е наша отговорност\", заяви Димитров. От ОД на МВР Бургас не коментираха акцията на антимафиотите. Според запознати обаче имало вече арестувани и обиски на различни адреси. Сред задържаните не е синът на карнобатския кмет, който само бил разпитан и показал цялата документация по отдаване на помещенията. Ден преди акцията в Карнобат до Слънчев бряг бе задържан и после освободен пловдивският транспортен бос Илиян Шаханов с двамата си гардове. В микробус, собственост на фирмата му \"Детелина Дрита\" ЕООД, бяха открити голямо количество цигари без бандерол. Дали има връзка обаче между двата случая никой засега не потвърждава.", "date": "2018.07.19", "title": "Арести и обиски след разбита фабрика за цигари в Карнобат"}
{"url": "https://www.24chasa.bg/novini/article/6970177", "text": "Втора проба ще се вземе от стадото в град Болярово, където Това стана ясно след като министър Румен Порожанов обяви решението на областния координационен щаб в Болярово, съобщиха от пресцентъра на земеделското министерство. Причината е, че фермата е отдалечена от другите и животните са на оборен режим и не са имали физически контакт с други стада. Ще се прави стриктна дезинфекция и контрол. Заповедта на директора на БАБХ за мерките в Болярово остава в сила, но изпълнението се спира до излизане на резултатите от лабораторните изследвания. Решението е консултирано с Крис де Клерк, експерт на ЕС, част от ветеринарния екип за спешни ситуации на ЕС (CVET). В щаба за чумата по дребните преживни животни, участваха министър Порожанов, областният управител на Ямбол – Димитър Иванов, директорът на Областна дирекция на МВР в Ямбол- старши комисар Генчо Иванов, кметът на Елхово Петър Киров, кметът на Болярово Христо Христов, както и ветеринари. Министър Порожанов се срещна и с леля Дора, като й предложи 100 кози дарени от козeвъд за нея, като същевременно ще получи и полагащото й се обезщетение. По регистър тя има 61 кози. „Не е леко на никой, трябва да де справим с болестта“, подчерта Порожанов и допълни, че при положителните проби трябват мерки.", "date": "2018.07.19", "title": "Порожанов: Ще се вземе втора проба от стадото в Болярово"}
{"url": "https://www.24chasa.bg/novini/article/6970191", "text": "Етиопия назначи посланик в Еритрея за първи път от 20 години насам, предаде Франс прес, отбелязвайки, че това е пореден знак за затоплянето на отношенията между двете държави. Бившите противници предприеха серии от инициативи, включително официални посещения на техни ръководители и подновяване на търговските полети между двете столици, предава БТА. \"Редван Хюсеин беше назначен за първия посланик на Етиопия в Еритрея от 20 години насам\", съобщи агенция Фана, близка до етиопските власти, цитирайки изявление на етиопското външно министерство. В понеделник еритрейският президент Исаяс Афеверки, който беше на тридневно посещение в Етиопия, откри отново посолството в столицата Адис Абеба, припомня АФП. Двете страни обявиха на 8 юли, че подновяват дипломатическите си отношения, но засега не се говори за откриване на етиопското посолство в Асмара.", "date": "2018.07.19", "title": "Еритрея назначи нов посланик в етиопската столица Адис Абеба"}
{"url": "https://www.24chasa.bg/novini/article/6970189", "text": "Румънският президент Клаус Йоханис съобщи днес, че е изчерпал всички пътища за оспорване на закона за съдебната организация и че съгласно конституцията е задължен да го обнародва, съобщава информационният сайт \"Зиаре\", цитиран от БТА. Законът за съдебната организация е един от трите правосъдни закона, които румънският парламент прие набързо в края на миналата година. Според критици измененията застрашават независимото правосъдие и борбата с корупцията. Миналата седмица консултативният орган по конституционно право към Съвета на Европа - т. нар. Венецианска комисия, публикува доклад, в който посочи, че измененията в правосъдното законодателство, предложени от управляващата левоцентристка коалиция, засягат независимостта на магистратите и призова властите в Букурещ да не ги прилагат. Окончателният доклад на Венецианската комисия се очаква на 19 октомври. Опозицията и президентът атакуваха законите в Конституционния съд. Законът за съдебната организация и този за организацията на Висшия съвет на магистратурата бяха анализирани вече и изпратени на президента за обнародване. Така единственият закон, който парламентът теоретично би могъл да коригира според препоръките на Венецианската комисия, е този, който определя процедурата за назначаване на главните прокурори - изключително важен залог в контекста на неотдавнашното отстраняване на главния прокурор на антикорупционната агенция Лаура Кодруца Кьовеши, писа тези дни в. \"Адевърул\". Днес президентът Клаус Йоханис заяви, че правосъдните закони са се превърнали в най-обсъжданата тема, откакто Социалдемократическата партия е дошла на власт, което казва всичко за приоритетите на тази партия, съобщава Зиаре. \"Въпреки критиките, включително от партньорите на Румъния, управляващата коалиция приема каквито иска закони, и то лоши\", отбеляза румънският президент. Той допълни, че незачитане на препоръките на Венецианската комисия би означавало отдалечаване на Румъния от европейските ценности. \"Не трябва да ставаме негативен пример в Европа, правейки закони за определени политици, които искат да се отърват от съдебни дела\", каза още румънският президент. \"В Румъния законодателният стандарт не може да бъде наказателното дело на един или друг лидер\", допълни Йоханис. Той многократно уточни, че няма друг избор, освен да обнародва закона за съдебната организация, но призова парламента, веднага щом се събере през есента, да го коригира съгласно експертните препоръки.", "date": "2018.07.19", "title": "Йоханис: Изчерпах пътищата за оспорване на закона за съдебната организация"}
{"url": "https://www.24chasa.bg/novini/article/6970197", "text": "Гръцката полиция съобщи, че се извършва издирвателна и спасителна операция в района на река Марица на гръцко-турската граница за откриването на жена и три момчета, обявени за изчезнали, след като лодката им потънала, предаде Асошиейтед прес, цитирана от БТА. Полицията съобщи днес, че трима мъже, жена и едно дете са били намерени живи на брега от гръцката страна на реката. Оцелелите, в т.ч. съпругът на изчезналата жена, казаха, че лодката им се обърнала, докато се опитвали да преминат реката през нощта, и че жената и трите деца, на възраст до шест години, не са успели да доплуват до брега. Полицията каза, че всички оцелели са турци. Граничната река Марица често е използвана от мигранти и бежанци, за да стигнат до Гърция от Турция, отбелязва агенцията.", "date": "2018.07.19", "title": "Гръцката полиция издирва жена и 3 деца от потънала лодка в Марица"}
{"url": "https://www.24chasa.bg/novini/article/6970211", "text": "Сигнал за пътното произшествие е получено около 17 часа от служител на СДВР, който не е бил на смяна. Той й съобщил за такси с неадекватно поведени на пътя в района на бул. „Рожен“. Това съобщиха от МВР. Веднага към мястото са насочени екипи на „Пътна полиция“. Шофьорът е задържан на бул. „Ломско шосе“, като преди това успял да нанесе материални щети на 9 паркирани автомобила. Няма данни за пострадали. Установено е, че таксиметровият шофьор е бил за волана с отнето свидетелство за правоуправление. При задържането той е отказал проба с дрегер. Изясняват се обстоятелствата за инцидента.", "date": "2018.07.19", "title": "Таксиметров шофьор без книжка удари 9 паркирани коли в София, задържаха го"}
{"url": "https://www.24chasa.bg/novini/article/6970212", "text": "Кметът на София Йорданка Фандъкова се срещна с министъра на културното наследство, културните дейности и туризма на Италия Алберто Бонизоли, съобщи пресцентърът на общината. Двамата са обсъдили доброто сътрудничество в областта на културата, което София има с Рим и други италиански градове. Алберто Бонизоли е изразил желание италианските експерти, работещи в сферата на културата да обменят опит с българските си колеги. Столичният кмет Фандъкова е запознал госта с културно-историческото наследство на София и изявила желание италиански експерти да консултират Столичната община при подготовката на международния конкурс за експониране на археологическите находки на площад \"Света Неделя\". Фандъкова е информирала италианския министър за това, че София развива нови културни пространства за съвременно изкуство и култура. Предстои да бъде изграден Център за съвременно изкуство в Южния парк. Италиански експерти ще подпомогнат българския екип при разработването на форма за управление на културни институти. По- късно двамата са посетили подземния музей под базиликата \"Света София\", министър Бонизоли изразил възхищението си от музея и дал висока оценка за постоянната експозиция, пише в съобщението.", "date": "2018.07.19", "title": "Италиански експерти ще консултират Столична община за находките на пл. \"Св. Неделя\""}
{"url": "https://www.24chasa.bg/novini/article/6968685", "text": "Бившият премиер Симеон Сакскобургготски и сестра му Мария Луиза Хробок загубиха окончателно и четвъртото дело за т.нар. царски имоти. Във вторник Върховният касационен съд (ВКС) отказа да разглежда жалба от двамата за признаване на правото им на собственост върху стопанството “Врана”. То се простира на 1414 дка на около километър от двореца “Врана” и парка. Симеон Сакскобургготски и Мария Луиза Хробок никога не са били собственици на стопанството “Врана” - с този извод на Софийския апелативен съд се съгласява ВКС и отказва да гледа делото. Съдиите Камелия Маринова, Веселка Марева и Красимир Влахов обясняват, че по казуса не са останали спорни въпроси, които да налагат намесата на върховни съдии. Нямало противоречие с други решения на ВКС, нито пък неизяснени детайли около собствеността. Както и по другите дела за царските имоти, ключова роля изиграва мястото на интендантството към цивилната листа на Негово Величество царя. Институцията е съществувала по време на монархията и е купувала царските имоти. На нейно име е записано и стопанството “Врана” в нотариален акт от 1928 г. На документа няма подпис от нотариус . “Но съдържанието му е достатъчно, за да се направи извод, че за Досега всички съдилища приемат, че то е държавно учреждение, което “придобива собственост и извършва дейност с държавни пари и осигурява издръжката и грижите за царя като държавен глава, а не е частна структура”. Адвокатите на Симеон искаха по делата да бъдат изслушани и историци, които да кажат своята дума за интендантството. Според ВКС интендантството е придобивало имотите за себе си като юридическо лице, а не за монарха като физическо лице. Безспорно е установено, че от 1918 до 28 септември 1943 г. цар Борис ІІІ III и семейството му са упражнявали фактическа власт върху стопанството и двореца лично или чрез служители на интендантството. След смъртта на царя неговата съпруга - царица Йоанна, и децата им Симеон II и Мария Луиза продължили да живеят в имота до август 1946 г. Изнесли се преди да напуснат страната на 16 септември 1946 г. Членовете на царското семейство са считали имението “Врана” за свой дом, посочват магистратите. Уточняват, че както е при редовите граждани, а като престолонаследник след абдикацията на баща си”. Стопанството е било управлявано от чиновници и поддържано от работници, на които плащало интендантството. Затова не може да се твърди, че цар Борис III е владял имота “сам за себе си”. Заключението на магистратите е, че към септември 1946 г. Симеон и Мария Луиза и тяхната майка не са били собственици на стопанството. След като тогава не са били собственици, няма как сега да им се признае право на собственост. В момента земите се владеят от държавната фирма “Врана” ЕАД, която е към министерството на земеделието. Там отглеждат животни и фураж. Има кравеферма, свинеферма и птицеферма. “Предстои решаване на делото за парковата част и двореца “Врана”, поради което не е етично да правя какъвто и да било коментар към настоящия момент”, лаконична бе адвокатката на царя Ели Христова пред “24 часа”. Самият Симеон не бе открит за коментар. За разлика от другите производства делото за стопанството “Врана” бе заведено не от държавата, а от бившия премиер и сестра му, които искаха да им се признае правото на собственост. Все още висящи са делата за двореца “Врана”, за 16 500 дка гори в Рила и за “Царска Бистрица”. Останалите - за двореца “Кричим” и за хижите “Ситняково” и “Саръгьол”, са спечелени от държавата. ", "date": "2018.07.19", "title": "Съдът: Симеон Сакскобургготски не е бил собственик на 1414 дка край “Врана”"}
{"url": "https://www.24chasa.bg/novini/article/6970227", "text": "Американският президент Доналд Тръмп каза днес, че очаква с нетърпение втората си среща с руския президент Владимир Путин, изтъквайки, че първата е била успешна, въпреки критиките у дома и в чужбина, предаде Ройтерс, цитирана от БТА. \"Срещата на върха с Русия беше страхотен успех, освен за истинския враг на народа - Медиите с Лъжливите Новини. С нетърпение очаквам нашата втора среща, за да започнем да изпълняваме някои от многото неща, които обсъдихме, включително спирането на тероризма, сигурността за Израел, ядреното разпространение, кибератаките, търговията, Украйна, мира в Близкия изток, Северна Корея и други\", написа президентът в Туитър. Тръмп обвини днес медиите, че се опитват да предизвикат конфронтация с Русия, която би могла да доведе до война, предаде Асошиейтед прес. \"Медиите за Лъжливи Новини отчаяно искат да видят остра конфронтация с Русия, дори конфронтация, която би могла да доведе до война\", заяви той в Туитър. Те неистово се мъчат да го постигнат и не понасят факта, че вероятно съм в добри отношения с Путин. Справяме се МНОГО по-добре от всяка друга страна!\", отбеляза той. Тръмп се оплака също, че много медийни съобщения за него са \"пълна измислица\". Медиите \"Полудяват!\", написа той в Туитър. \"Те си измислят истории без каквато и да било предварително събрана информация, без източници или доказателства. Много от нещата, писани за мен и добрите хора около мен са пълна измислица\". Проблемът е, че като се оплачеш, само им даваш повече публичност. Аз, във всеки случай, ще се оплаквам!\" добави президентът В интервю за телевизия Си Би Ес Тръмп каза, че мечтае негов съперник от Демократическата партия на президентските избори през 2020 г. да е бившият вицепрезидент Джоузеф Байдън, предаде ТАСС.", "date": "2018.07.19", "title": "Тръмп чака с нетърпение втора среща с Путин"}
{"url": "https://www.24chasa.bg/novini/article/6970234", "text": "Словенските болници от днес могат да наемат на работа лекари специалисти от трети държави, които не са членки на ЕС, но най-много до една година и с одобрение на министерството на здравеопазването, предаде агенция МИА. Тези лекари трябва да получат експертна гаранция от трима словенски лекари от същата специалност, предава БТА. Това стана възможно с промени в закона за лекарската служба, които влизат в сила от днес. Правителството предложи тези промени, за да реши проблема с недостига на специалисти във водещите болници. В словенските болници има дефицит на кардиолози, анестезиолози и при повикване на помощ идват анестезиолози от Хърватия - от Риека и Загреб.", "date": "2018.07.19", "title": "В Словения от днес могат да наемат лекари от извън ЕС"}
{"url": "https://www.24chasa.bg/novini/article/6970233", "text": "Съобщение на сингапурска компания, че е открила злато за 130 милиарда щатски долара в потънал руски военен кораб край Южна Корея, предизвика скептицизъм, както сред изследователи, така и у властите, предаде Ройтерс. \"Шинил груп\", която на сайта си посочва сингапурски адрес, обяви, че е открила потопения руски броненосен крайцер \"Дмитрий Донски\", на който намерила 130 милиарда долара в злато. Броненосният крайцер \"Дмитрий Донски\" е построен през 80-те години на 19-и век. Потопен е от японски военни кораби през 1905 г., предава БТА.  \"Шинил груп\" разпространи съобщение, че \"единствена в света\" е открила кораба, придружено със снимки. В екипа й са участвали експерти от Великобритания, Канада и Южна Корея. Корейският държавен институт по океанология оспори съобщението, като заяви, че е открил потъналия кораб още през 2003 г. и публикува снимки от 2007 г. Южнокорейска строителна компания също твърди, че е открила крайцера \"Дмитрий Донски\". \"Шинил груп\" обяви борса за криптовалута \"Донски интернешънъл\", като обеща, че ще \"подели печалбите\" от руския кораб с регистриралите се. Корейските власти предупредиха, че инвестицията е рискова.", "date": "2018.07.19", "title": "Съобщение за златно съкровище в потънал кораб предизвика недоумение в Южна Корея"}
{"url": "https://www.24chasa.bg/novini/article/6970239", "text": "Гърция е дала досега 5000 визи по програмата \"Златна виза\", предназначена за чужденци, които инвестират в недвижими имоти повече от 250 000 евро, предаде агенция АНА-МПА. През първите години от програмата, стартирала през 2012 г., търсенето на такива визи е нараснало от 400 годишно до 50 дневно, а приходите са надхвърлили 1,5 милиарда евро, предава БТА.  От предимствата на програмата се възползват главно граждани на азиатски страни /преди всичко китайци/, араби и руснаци.", "date": "2018.07.19", "title": "Гърция е дала 5000 \"златни визи\" от 2012 г."}
{"url": "https://www.24chasa.bg/novini/article/6970238", "text": "Изпълнителният директор на Фейсбук Марк Зукърбърг даде пояснения за позицията си по отрицателите на Холокоста след остри реакции в социалните медии, предаде Асошиейтед прес. В публикувано вчера интервю за сайта за технологични новини Рикоуд (Recode) Зукърбърг, който е евреин, заяви, че постове, в които се отрича съществуването на Холокоста, няма да бъдат автоматично премахвани. Зукърбърг заяви, че според него има неща, \"които различни хора схващат неправилно\", но не смята, че го правят нарочно, предава БТА. В този момент интервюиращата го прекъсна и каза, че в случая с отрицателите на Холокоста това може да е съзнателно. \"Трудно е да се оспорва намерение и да се разбере намерение\", отвърна Зукърбърг. Тази част от интервюто касаеше езика на омразата и тя предизвика остри реакции онлайн. Зукърбърг впоследствие изпрати имейл на интервюиращата, за да изясни какво е имал предвид. \"Лично за мен отричането на Холокоста е дълбоко оскърбително и в никакъв случай не съм имал намерението да защитавам намеренията на хора, които го отричат\", пише в имейла на Зукърбърг, който бе публикуван от Рикоуд. Целта на Фейсбук не е да попречи на някого да каже нещо невярно, а да спре разпространението на фалшиви новини в социалната мрежа. Ако нещо бъде преценено като фалшиво, то може да остане на сайта, но ще бъде изтикано по-надолу в текущите новини, за да го видят по-малко хора, добавя Зукърбърг.", "date": "2018.07.19", "title": "Зукърбърг разясни позицията си по отрицателите на Холокоста"}
{"url": "https://www.24chasa.bg/novini/article/6969880", "text": "Уолтър Кар не искал за нищо на света да пропусне първия ден на работното си място във фирма за преместване в Алабама, предаде Франс прес. Затова предишната вечер тръгнал пеша и изминал 32 км през нощта, след като колата му се повредила, предаде БТА. Пристигнал навреме, след като изненадани полицаи го открили край пътя в ранните сутрешни часове. В края на краищата решимостта на Кар била възнаградена, тъй като ръководителят на фирмата му дал ключовете от собствения си автомобил \"Форд Ескейп\". Първата посетена от Кар двойка клиенти споделила случилото се с него във Фейсбук. Пътуването му до новото работно място много бързо предизвикало интерес в социалните мрежи. Без пукната пара в джоба си, след като платил наема си, Уолтър тръгнал от дома си малко преди полунощ, за да е сигурен, че ще стигне навреме, тъй като не можел да ползва обществен транспорт, нито колата на свои близки. Това спечелило симпатиите на новия му работодател Люк Марклин, който му подарил колата си.", "date": "2018.07.19", "title": "Шеф даде колата си на американец, който изминал пеша 30 км, за да отиде на работа (Видео)"}
{"url": "https://www.24chasa.bg/novini/article/6969892", "text": "Дългът на \"Топлофикация София\" ЕАД през годините се е движил в границите между 50 000 000 - 100 000 000 лв. и размерът му в момента не е прецедент. Дружеството е предоставило на \"Булгаргаз\" още през април ясен график за погасяване на задълженията, който стриктно спазва. Това е заявила Десислава Билева, председател на СД на \"Топлофикация София\" ЕАД, пред постоянната комисия по инженерна инфраструктура и енергийно планиране към СОС, съобщава пресцентърът на Столичния общински съвет, цитиран от БТА. Според съобщението има няколко основни обективни причини, довели до натрупването на дълга. Те са: - По решение на КЕВР, влязло в сила през октомври 2017 г., дружеството заплаща такса за капацитет и пренос на природен газ, която е над 9 млн.лв. допълнителни разходи; - За първото полугодие на 2018 г. има двукратно увеличение на цената на природния газ, докато цената на топлинната енергия не е променена; - \"Топлофикация София\" е заплатила през април 2018 г. над 18 млн.лв. за закупуване квоти за въглеродни емисии, които се отнасят за изразходвани през 2017 г. горива; - Дружеството предплаща прогнозните количества газ на \"Булгаргаз\" ЕАД в две прогнозни фактури и при непогасяването им след пет дни се начисляват лихви за просрочие. Те възлизат на над 7 млн. лв. за 2017 г; - Освен това, единствено от всички топлофикационни дружества в страната, \"Топлофикация София\" не начислява лихви за просрочие върху месечните сметки на потребителите си. Председателят на Постоянната комисия по инженерна инфраструктура и енергийно планиране към СОС, Валя Чилова е заявила, че ще се работи да има ритмичност на плащанията от \"Топлофикация София\" към \"Булгаргаз\", която да е огледална на плащанията на абонатите към топлофикационното дружество.", "date": "2018.07.19", "title": "\"Топлофикация София\" дължала на  \"Булгаргаз\" между 50 и 100 млн. лева през годините"}
{"url": "https://www.24chasa.bg/novini/article/6969917", "text": "Черна гора, окачествена от Доналд Тръмп като \"малка, много агресивна страна\", му отговори, че тя \"допринася за мира и стабилността не само на европейския континент, а и в целия свят\", предаде агенция Франс прес. Черногорското правителство разпространи днес съобщение, в което напомня, че черногорски войници са до американските войници в Афганистан, предаде БТА. В интервю за Фокс нюз американският президент заяви, че Черна гора е \"малка страна с много силни и много агресивни хора. Те могат да станат агресивни и ето ти Трета световна война\".", "date": "2018.07.19", "title": "Черна гора към Тръмп: Ние допринасяме за мира и стабилността в Европа и по света"}
{"url": "https://www.24chasa.bg/novini/article/6969924", "text": "Силни бури, съпроводени от проливни дъждове и поривисти ветрове, връхлетяха Полша през последното денонощие, съобщи днес говорител на националната противопожарна служба. По думите му през нощта екипи на службата са се отзовали на 1400 сигнала, а днес е броят им се е увеличил с 200, предаде ТАСС. Най-тежко е положението в Малополското, Куявско-Поморското, Поморското и Лодзкото воеводство, като вятърът е повредил 32, вкл. 21 жилищни сгради. Близо хиляда сигнала за помощ са били свързани с изпомпване на вода от сгради и улици, каза говорителят Павел Фронтчак, предаде БТА. Той добави, че превантивно са били евакуирани пет летни детски лагера и че много от полските реки опасно са повишили нивата си. Премиерът на Полша Матеуш Моравецки обяви днес, че южните региона на страната са под заплахата от наводнения, но каза, че засега ситуацията е под контрол. Той подчерта, че отговорните институции следят за нивото на реките и декларира, че властите полагат усилия да няма пострадали хора и материални щети.", "date": "2018.07.19", "title": "Бури с ураганни ветрове и проливни дъждове връхлетяха Полша"}
{"url": "https://www.24chasa.bg/novini/article/6969879", "text": "5,1% е в момента безработицата в България, според данни на Евростат. Сравнение с ноември, 2013 тя е била 13%, а през юни 2001 г. - 20,1%.  Подобна е и ситуацията в останалите страни от Европейския съюз.                                                                                                                                                                                                                                                                                                                        ", "date": "2018.07.19", "title": "Безработицата в ЕС намалява (Виж интерактивна графика)"}
{"url": "https://www.24chasa.bg/novini/article/6969925", "text": "Турски съд осъди журналистка от опозиционния в. \"Джумхуриет\" на над две години затвор по обвинения, че чрез публикациите си е превърнала хора в потенциални жертви на войнствени групировки, предаде Ройтерс, цитирана от БТА. Повод за съдебния процес бе статия, в която Джанан Джошкун писа миналия септември за разпит пред прокурори на задържани адвокати във връзка с двама учители в гладна стачка, за които се подозирало, че може да са свързани с лявоекстремистка групировка. Съдът постанови, че Джошкун, която отразявала за вестника работата на истанбулски съдилища, е довела до превръщането на \"хора, участващи в борбата срещу тероризма, в мишена\", информира \"Джумхуриет\". Адвокат на журналистката заяви пред съда, че назоваването на прокурор в статията не е равносилно на превръщането на този човек в мишена и отхвърли обвиненията срещу нея, съобщи в Туитър правозащитната организация Амнести интернешънъл.", "date": "2018.07.19", "title": "Турски съд осъди журналистка от в. \"Джумхуриет\" на над 2 години затвор"}
{"url": "https://www.24chasa.bg/novini/article/6969938", "text": "Много американски президенти са предизвиквали сътресение с пътуванията си в чужбина, но нито един до такава степен като президента Доналд Тръмп, предаде БТА.  Според историци обиколката на президента в Европа, породила объркване, е разрушила условностите, към които се придържаха американските лидери на световната сцена. Подходът на Тръмп във външната политика е \"Америка на първо място\", но се създаде впечатление, че той вярва на думите на една враждебна сила, а не разузнавателните служби на собствената си страна. Освен това Тръмп обиди съюзниците на Америка и пося съмнения по отношение на ангажимента си към НАТО. \"Никога не сме виждали президент да отиде в чужбина и не само да поучава нашите съюзници в НАТО, но и да ги постави в неловко положение\", каза експертът по Русия Уилям Помъранз, заместник-директор на Института \"Кенан\" към Центъра \"Уилсън\". \"Никога не сме виждали наш президент да замине на обиколка в чужбина и да окачестви съюзниците ни като неприятели. И никога не сме виждали наш президент да дава съвместна пресконференция с руски лидер, на която да каже, че от негова гледна точка и двете страни носят вина, а всъщност да посвети по-голямата част от времето си на това да обвинява министерството на правосъдието и разузнавателните служби на САЩ.\" Предишни президент са имали трудни пътувания в чужбина и са били критикувани заради срещите им на върха със съветски лидери, но поведението на Тръмп почти няма аналог, смятат президентски историци и дългогодишни наблюдатели на Русия. Франклин Рузвелт беше обвинен, че се е \"продал\" на Йосиф Сталин на Ялтенската конференция през 1945 г.; Джон Ф. Кенеди и неговите съветници признаха, че той е бил неподготвен за срещата си на върха с Никита Хрушчов през 1961 г. във Виена; срещата на върха в Рейкявик между Роналд Рейгън и Михаил Горбачов през 1986 г. се разглеждаше по онова време като завършила с провал; а на Джордж У. Буш му се подиграваха заради изказването му пред репортери през 2001 г. след среща с Путин, че \"погледнал човека в очите\" и \"разбрал, че той е много откровен и заслужава доверие\". Пътуването на Тръмп беше различно. \"Честно казано, не мисля, че се е случвало тези американски президенти в някакъв момент да не преследват интересите на САЩ в сигурността, да бъдат заблудени от съветския лидер, с когото са се срещали\", каза външнополитическият сътрудник от Института \"Брукингс\" Алина Полякова. \"Мисля, че дори срещата на Джордж У. Буш, с която бе свързана онази негова прочута реплика, че погледнал Путин в очите и вникнал в душата му, бледнее в сравнение с това.\" Всъщност още преди да тръгне от Вашингтон, Тръмп ясно показа, че го сърбят ръцете да влезе в битка. Той разкритикува членовете на датиращия от десетилетия военен съюз НАТО, че не отделят достатъчно пари за отбрана, и намекна, че може да не иска повече да \"плаща за защитата на Европа\". При първото си появяване на закуска в Брюксел преди срещата на върха той атакува германската канцлерка Ангела Меркел, като заяви, че Германия е \"изцяло под контрола\" на Русия, а по-късно попита в Туитър: \"Какво му е хубавото на НАТО.\" Срещата на върха приключи със смайващо заявление на президента, че НАТО е по-силна отвсякога и че той е осигурил нови ангажименти за отбранителни разходи, което по-късно беше оспорено от присъствалите. Драмата продължи, когато Тръмп пое към следващата си спирка - Великобритания. Първото му официално посещение беше помрачено от страничния ефект на реторичната граната, която хвърли срещу британската министър-председателка Тереза Мей преди пристигането си. В интервю за таблоид той разкритикува плановете на Мей за Брекзит, каза, че може повече да не иска да сключва търговска сделка с Великобритания, и заяви, че един от политическите съперници на Мей би бил отличен министър-председател, с което подкопа позициите й в момент, когато нейното правителство е разклатено. После Тръмп даде още едно интервю, този път от едно от игрищата си за голф в Шотландия, в което нарече Европейския съюз главен геополитически \"неприятел\". Нищо обаче не беше подготвило достатъчно света за коментарите на Тръмп в Хелзинки след продължили с часове срещи с руския президент Владимир Путин, чието правителство според заключението на служители на американското разузнаване се е намесило в изборите през 2016 г., проникнало е в имейлите на Демократическата партия и ги е разпространило, за да помогне на Тръмп да победи. Стоейки на един подиум с човека, обвиняван в съучастие в атака срещу самите устои на американската демокрация, Тръмп каза, че разузнавачите на собствената му страна \"мислят, че е Русия. До мен е президентът Путин. Той току-що каза, че не е Русия. Ето какво ще кажа: не виждам никаква причина да е тя.\" Той също така атакува американското министерство на правосъдието, като нарече неговото разследване за руските действия и евентуално съглашателство с кампанията на Тръмп \"бедствие за нашата страна\". Това беше смайващ коментар от устата на американски президент. Тръмп донякъде се опита да се поправи 24 часа по-късно, като хвърли вината върху граматическа грешка. Той обаче не отстъпи от редица други свои коментари, в които изрази доверие към отричането на Путин за намеса в изборите. \"Тръмп 0 - Путин 1\" оповести от първа страница финландският вестник \"Каупалехти\". Президентският историк и преподавател в Университета \"Райс\" Дъглас Бринкли сравни Тръмп със \"слон, който разнася със себе си своя стъкларски магазин\". \"Просто да стоиш и да предаваш своята страна на чужда земя пред противника си - няма друг пример за подобно позорно и безразсъдно поведение\", каза Бринкли. Помъранз каза, че Тръмп си е нанесъл политическа вреда, като е намекнал, че и двете страни са виновни за свързаното с Русия разследване, което вреди на отношенията на САЩ с Москва - също както направи, когато обвини и двете страни, реагирайки на съпроводените с насилие протести на привърженици на възгледа за превъзходството на бялата раса в Шарлътсвил, Вирджиния. Помъранз каза, че вредата, която Тръмп е причинил, описвайки ЕС като неприятел и поучавайки съюзниците си от НАТО, е значителна. \"Мисля, че именно това ще бъде запомнено от тази седмица\", каза той.", "date": "2018.07.19", "title": "Историци казват, че Тръмп преобръща нормите на президентското поведение"}
{"url": "https://www.24chasa.bg/novini/article/6969937", "text": "Австралийският министър-председател Малкълм Търнбул каза днес, че папа Франциск трябва да уволни австралийския архиепископ Филип Уилсън, осъден за прикриване на сексуални посегателства срещу деца, предадоха Асошиейтед прес и Ройтерс. Уилсън е най-високопоставеният католически духовник, признат за виновен, че не е разкрил пред полицията извършени от друг свещенослужител сексуални злоупотреби с деца. Той беше осъден по-рано този месец от австралийските власти на една година лишаване от свобода. Уилсън се оттегли от поста архиепископ на Аделаида, след като през май беше признат за виновен. Той обаче не е подал оставка, а настоява, че ще направи това само ако не постигне успех в обжалването на присъдата. Търнбул, който по-рано е призовавал Уилсън да подаде оставка, засили критиките си срещу оставането му на служба. \"Той трябваше да подаде оставка и дойде времето папата да го уволни\", заяви премиерът. Уилсън настояваше по време на съдебния процес, че е невинен. Според неговите адвокати той не е знаел за извършените от свещеник педофил сексуални злоупотреби с деца през 1970-те години. Пред съда обаче бяха представени данни, че жертвите са казали на Уилсън за издевателствата през 1976 г. Свещеникът Джеймс Флетчър, извършвал злоупотребите, беше признат за виновен през 2004 г. и умря в затвора от инсулт през 2006 г. Уилсън е пуснат под гаранция и през август предстои да се яви пред съда, който да реши дали да го прати в затвора или да му позволи да излежи присъдата си под домашен арест.", "date": "2018.07.19", "title": "Австралия: Папата да уволни архиепископа, прикривал сексуални злоупотреби с деца"}
{"url": "https://www.24chasa.bg/novini/article/6969958", "text": "Руският президент Владимир Путин каза днес, че първата му двустранна среща с американския държавен глава Доналд Тръмп е била успешна и обвини опонентите на Тръмп в САЩ, че пречат на всякакъв напредък по темите, които двамата са обсъждали, предадоха световните агенции. Путин каза пред руски дипломати и постоянни представители, събрали се на съвещание в Москва, че руско-американските връзки са \"в някои отношения по-лоши, отколкото през Студената война\", но срещата му с Тръмп в понеделник е позволила те да поемат \"по пътя на положителните промени\", посочиха Асошиейтед прес и Ройтерс, цитирани от БТА.  \"Разбира се, би било наивно да се вярва, че трупаните с години проблеми ще бъдат решени за няколко часа, а и никой не разчиташе на това, въпреки това вярвам, че все пак сме тръгнали по пътя към тези положителни промени\", каза Путин. \"Ще видим как ще се развият нещата в бъдеще\", добави той и изрази загриженост от неназовани \"сили\" в САЩ, които се опитват да осуетят всякакво подобряване на отношенията, особено сътрудничеството във войната в Сирия или в сферата на контрола върху оръжията. \"Виждаме, че в САЩ има сили, които са готови лесно да пожертват руско-американските отношения заради амбициите си\", каза Путин. Пред руските дипломати той каза още, че \"въпреки цялата разлика във възгледите\", двамата с Тръмп са били на едно мнение, че \"руско-американските отношения са в крайно незадоволително състояние\". Говорейки за срещата в Хелзинки, Путин настоя, че Русия остава \"отворена за контакти със САЩ\", предаде ТАСС. Президентът подчерта, че работата за продължаване на Договора за съкращаване на стратегическите нападателни оръжия трябва да започне веднага, защото иначе през 2021 г. договорът ще прекрати действието си. Путин изтъкна, че в САЩ има хора, готови да пожертват дори и гаранциите за сигурността на страната си. Москва води последователен и самостоятелен външнополитически курс и е готова за диалог с други държави. \"В условията на динамично, наситено със събития положение в света Русия отговорно провежда последователен и самостоятелен политически курс\", каза Путин. \"Отворени сме за партньорски, конструктивни отношения с всички държави\". Путин каза, че се надява на напредък в уреждането на ситуацията на Корейския полуостров, включително благодарение на усилията на президента Тръмп. Руският държавен глава изрази задоволство, че при уреждането на ситуацията на Корейския полуостров са били използвани идеи на Москва и Пекин. Путин каза още, че вижда сериозни рискове за изостряне на положението в югоизточната част на Украйна. Държавният глава на Русия благодари на руските военни и дипломати за работата им в Сирия, където с решаващата помощ на Москва е бил \"нанесен съкрушителен удар по международния тероризъм, по \"Ислямска държава\" и други екстремистки групировки.", "date": "2018.07.19", "title": "Путин: Сили в САЩ са готови да пожертват руско-американските отношения"}
{"url": "https://www.24chasa.bg/novini/article/6969962", "text": "Испания отмени международните заповеди за арест и исканията за екстрадиране на бившия каталунски лидер Карлес Пучдемон и на петима други каталунски представители, издирвани по обвинения в бунт, предадоха световните агенции, цитирани от БТА. Решението е на съдия Пабло Лярена от испанския Върховен съд. Седмица по-рано германски съд постанови, че Пучдемон не може да бъде екстрадиран в Испания по обвинение в бунт, а само по обвинение в злоупотреби с финансови средства. Съдията Лярена отговаря за разследването на опита за отделяне на Каталуния от Испания през октомври. Неговото решение може да бъде възприето от каталунското сепаратисткото движение като негова голяма победа срещу централните власти в Мадрид. След референдума за независимост на Каталуния Карлес Пучдемон избяга в Белгия. После отиде във Финландия за кратко и на връщане оттам за Белгия бе задържан в Германия заради искането за арест и екстрадиция от страна на Мадрид. По-късно бе освободен под парична гаранция в размер на 75 000 евро. Испанската заповед за арест на Пучдемон остава в сила. Това означава, че ако той се окаже на територията на Испания, трябва да бъде задържан.", "date": "2018.07.19", "title": "Испания отмени заповедите за арест и екстрадиране на Пучдемон и 5-има други"}
{"url": "https://www.24chasa.bg/novini/article/6969983", "text": "Пловдивският окръжен съд постанови присъда от две и половина години \"лишаване от свобода\" за Тодор Неделчев, съобщиха от пресцентъра на Съдебната палата. Босът на винарска изба от с. Първенец е признат за виновен за смъртта на 86-годишен велосипедист при катастрофа, станала с управляван от него джип, на 13 юли 2017 г., на кръстовището на ул. \"Авксентий Велешки\" и ул. \"Велико Търново\" в Пловдив. Съдът е определил общ режим за изтърпяване на наказанието и оставя мярката \"парична гаранция\", тъй като Неделчев е задържан по друго дело - за производство на фалшиви монети. Магистратите са лишили подсъдимия и от правото да управлява автомобил за период от три години и шест месеца. Съдът постанови наказанието в размер, близък до минималния, тъй като приема, че има съпричинителство на катастрофата от страна на потърпевшия, посочват от пресцентъра на Съдебната палата. Присъдата подлежи на протест и обжалване в 15-дневен срок пред Апелативния съд в Пловдив. Неделчев е категоричен, че ще оспорва.", "date": "2018.07.19", "title": "Осъдиха винен бос на две години и половина за смъртта на велосипедист"}
{"url": "https://www.24chasa.bg/novini/article/6970008", "text": "Младежите, които бяха извадени от наводнена пещера в Тайланд, започнаха днес първия си ден отново у дома, като отидоха в будистки храм, за да се помолят за защита от нещастия, предаде Асошиейтед прес, цитирана от БТА.  Единайсет от момчетата от футболния отбор \"Дивите глигани\" и техният треньор участваха в церемония за измолване на дълъг живот и защита от опасности. Те коленичиха и притиснаха ръцете си за молитва под звука на монашески песнопения в храм до границата на Тайланд с Мианма, а към тях се присъединиха роднини и приятели. Отсъстваше само едно момче от отбора, което не е будист. Младежите по-рано заявиха, че ще прекарат известно време като будистки послушници в памет на бившия тайландски военноморски тюлен, умрял в пещерата по време на приготовленията за тяхното спасяване.", "date": "2018.07.19", "title": "Спасените момчета в Тайланд се помолиха за защита в будистки храм"}
{"url": "https://www.24chasa.bg/novini/article/6970007", "text": "Еврокомисарят по здравеопазването Витянис Андрюкайтис поздрави днес българските власти за действията по предотвратяването на разпространението на чума по животните, съобщи БТА. Искам да изразя искрената си подкрепа за българското правителство, българските ветеринарни власти и българите, които разбират обстановката на място, заяви той пред български кореспонденти в Брюксел. От наша гледна точка на място са предприети много ефективни и необходими мерки. Те са напълно в съответствие с нашите препоръки и правила, добави той. Трябва отново ясно да се каже, че тази болест се предава в пряк контакт между животните. Разпространението на болестта не става чрез посредници, отбеляза еврокомисарят. Той призова да се обърне внимание на човешките действия и на хората да бъде припомнена забраната за незаконна търговия с животни и месо. Хората имат задължението да следват правилата. Няма съмнение, че за хората това са болезнени картини. Много е трудно на хората да го приемат. Важното е, че необходимите мерки са предприети, коментира Андрюкайтис по повод избиването на болните животни. Той отбеляза, че стопаните получават много високи обезщетения - над 250 лева, над пазарната цена. ЕК изцяло подкрепя в това отношение българските власти. Европейски ветеринари вече са на място и работят със своите български колеги. Добре е, че обезщетенията бяха бързо изплатени, добави еврокомисарят. По неговите думи заразяването на животните няма нищо общо с биотероризъм. Хората трябва да разберат, че много болести се дължат на изменението в околната среда, в природата. През 2011 г. имаше подобни случаи в България, българските власти се справиха много добре, коментира той. Прилагането на строги мерки е необходимост, тя трябва да бъде възприета. Рано е да се говори за следващата стъпка, за ваксинациите, защото те биха променили статута на България като износител на овче и козе месо. Това е много чувствителен въпрос, който трябва да бъде решен от българските власти и учените. ЕК е насреща, за да помогне, заяви Андрюкайтис. Знам, че някои политици си играят с чувствата на хората. Важно е обществото да бъде информирано, за да разбира какво се случва. Всички се сблъскваме с фалшиви новини и пропаганда, често чувствата имат важна роля, някои си играят с тях - навсякъде по света. Възможностите за злоупотреба с чувствата на хората се разширяват все повече. Важно е да подаваме правилните послания навреме, да бъдем открити. В случая става дума за прехраната на засегнатите хора, за българския износ на месо. Можете ли да си представите последиците за икономиката и хората, ако страната бъде затворена за износ на животинско месо, попита еврокомисарят. Въпросите са много сложни, а опростяването е основното предизвикателство. Опростенчеството се разпространява много бързо, Фейсбук е пълен със специалисти по всички въпроси. Става дума за чувства, но няма нищо общо с действителността и науката. Трябва да използваме научен подход. Съветвам хората да взимат основани на науката решения, допълни еврокомисарят.", "date": "2018.07.19", "title": "Еврокомисията поздрави България за мерките по пресичането на чумата по животните"}
{"url": "https://www.24chasa.bg/novini/article/6970026", "text": "Доналд Тръмп и поддръжниците му имат нов израз, с който поставят диагноза на критиците на американския президент: \"Синдром на умопомрачението от Тръмп\". Понятието е измислено заради онези гласоподаватели, които толкова яростно се противопоставят на американския президент, че са неспособни да видят нищо добро в работата му. То се появи през последните седмици във \"Фокс нюз\" и бе използвано от сенатора републиканец Ранд Пол в интервюта, след което бе използвано в Туитър и от самия президент. \"Някои хора НЕНАВИЖДАТ факта, че се разбирам добре с президента на Русия Путин. По-скоро биха отишли на война, отколкото да разберат това. Това се нарича \"Синдром на умопомрачението от Тръмп!\" Това е най-новият словесен изблик на президент, който промени из основи определението за \"фалшиви новини\" и се опитва да дискредитира опонентите на своето правителство, насочвайки вниманието към най-крайните критики. В случая с Русия най-яростните критици на Тръмп, сред които бившият директор на ЦРУ Джон Бренан, стигнаха дотам, че нарекоха \"предателски\" действията на президента, който постави под съмнение разкритието на американското разузнаване, че Русия е опитала да повлияе на изхода от изборите през 2016 г. Тръмп не е измислил този ефектен израз. През 2003 г. консервативният анализатор Чарлз Краутхамър нарече реакцията на либералите по отношение на президента Джордж У. Буш \"Синдром на умопомрачението от Буш\". Описа го като \"остър пристъп на параноя у иначе нормални хора от политиките, президентството и даже самото съществуване на Джордж Буш\". В края на мандата на Барак Обама някои либерални коментатори взеха назаем понятието, за да опишат емоционалните реакции на консерваторите по отношение на политиките на демократа. UrbanDictionary.com, популярен онлайн речник на жаргона и разговорния английски, списван от потребители, съдържа дефиниции и за трите президентски \"синдрома\". Всяка от тях е написана много пристрастно. \"Синдром на умопомрачението от Тръмп\" е психическо състояние, в което хората на практика обезумяват заради антипатията си към Доналд Тръмп до такава степен, че загубват всякаква логика и разум\", казва сайтът. С други думи, за Тръмп не е достатъчно да не се съгласява с критиците си. \"Синдромът на умопомрачението\" намеква, че политическият опонент е неспособен да възприема правилно света. Именно същите критики отправят към Тръмп много демократи. \"Това е поставяне в нова рамка. Поставянето в нова рамка работи\", каза Катлин Хол Джеймисън, директор на Центъра за публична политика \"Аненбърг\" към Пенсилванския университет. \"Това е шаблонен похват в политическите спорове\". От друга страна, точно тази фраза може да има ефекта на бумеранга, каза Джеймисън. Тя отбелязва, че свързването на името на Тръмп с думите \"умопомрачение\" и \"синдром\" може да накара хората да си помислят, че Тръмп е \"умопомраченият\", а не критиците му. Но досега Тръмп е демонстрирал умение да понася критики и да ги обръща срещу опонентите си. Например изразът \"фалшиви новини\" бе използван преди изборите през 2016 г. по отношение на изфабрикувани онлайн публикации като \"Пицагейт\" или невярното твърдение, че Обама е роден в Африка и следователно е нелегитимен президент. След като загуби изборите от Тръмп, демократката Хилари Клинтън заклейми \"фалшивите новини\" като \"епидемия\" в САЩ. На следващия ден Тръмп използва в \"Туитър\" термина, за да разкритикува репортаж на Си Ен Ен. Това бе първият от много туитове, в които той си послужи с понятието, за да дискредитира дори надеждното отразяване на новини. Сега \"фалшиви новини\" се възприема като синоним на критиките на Тръмп към водещите медии. Тръмп изпрати туита вчера около половин час, след като водещият на предаването \"Фокс и приятели\" Браян Килмийд произнесе израза в ефир. Томи Ларън от \"Фокс нюз\" и сенатор Пол го използваха след срещата с Путин, въпреки че консервативният анализатор Бърни Голдбърг го използва още през януари 2017 г., преди встъпването в длъжност на Тръмп, заявявайки в предаването \"Фактора О'Райли\", че \"това е по-лошо от рак\". Употребата на израза изглежда следва по-общата стратегия на републиканците да дискредитират критиците на Тръмп, като изтъкват най-радикалните примери на протест - често срещана практика в американската политика. През лятото Националният комитет на Републиканската партия излъчи онлайн рекламен видеоклип, в който се намеква, че Демократическата партия е \"откачила\". Примерите включваха снимката на комедийната актриса Кати Грифин, държаща имитация на отрязана глава на Тръмп, и актьора Джони Деп, който пита тълпата кога \"за последно актьор е убивал президент\". (БТА)", "date": "2018.07.19", "title": "Тръмп постави диагноза на критиците си: \n\"Синдром на умопомрачението от Тръмп\""}
{"url": "https://www.24chasa.bg/novini/article/6970037", "text": "Турските сили за сигурност са арестували бивш полицейски служител в рамките на разследването за убийството на посланика на Руската федерация Андрей Карлов, предаде Анадолската агенция, цитирана от БТА. Бившият полицай с инициали Х.Т. е бил задържан от екипи на анкарската полиция. Той е дал показания пред прокурора, водещ разследването, и е отхвърлил отправяните му обвинения. Съдът е решил да остави Х.Т. в ареста по подозрения за членство в терористична организация. Руският посланик в Анкара Андрей Карлов беше застрелян на 19 декември 2016 г. на откриването на фотоизложба в турската столица. Нападателят - полицейският служител Мевлют Мерт Алтънташ - е извикал \"Аллах акбар\" /Аллах е велик/ и \"Не забравяйте Алепо!\", когато е открил огън, намеквайки очевидно за руската намеса в Сирия. Той бе ликвидиран на място от турските силите за сигурност. Според турските власти зад убийството на руския посланик стои движението на ислямския проповедник Фетхуллах Гюлен. Анкара обвинява също Гюлен за организирането на опита за преврат в Турция от юли 2016 г.", "date": "2018.07.19", "title": "Арестуваха бивш полицай в Турция за убийството на руския посланик Карлов"}
{"url": "https://www.24chasa.bg/novini/article/6970042", "text": "13-те обвинения срещу бившия командир на Карловската бригада ген. Димитър Шивиков паднаха до едно в пловдивския военен съд. Лично той чу оправдателното решение. \"За мен е радостен ден, но битката продължава, защото прокуратурата ще протестира\", коментира генералът. Повече от година той даваше обяснения за злоупотреби и превишаване на правомощията си.  Бившият шеф на 61-ва Стрямска бригада беше изправен на съд за това, че е отслабил боеспособността на поделението, като е раздал черпаци и тави за кетъринг в Клисура, където чествали годишнина от Априлското въстание. Пратил също и кухненски персонал от поделението. Същото сторил и за отбелязване на исторически дати в Карлово.  Беше обвинен, че карал войници да му ремонтират апартамента в София, както и че отглеждал кокошки, патки и петли в подразделение на бригадата. Така нанесъл щети на Сухопътните войски, които претендираха за близо 70 000 лева. Нито едно от тези обвинения не издържа. Военният прокурор полк. Димо Бъчваров е категоричен, че ще обжалва. Според Шивиков делата срещу него са били целенасочена атака, която тръгвала след номинирането му за висок пост в НАТО. Той обеща да говори след приключване на делата. Бил убеден, че справедливостта ще надделее.", "date": "2018.07.19", "title": "Ген. Шивиков оправдан по всички обвинения"}
{"url": "https://www.24chasa.bg/novini/article/6969658", "text": "От ръководството на АПИ се ангажират до 15 септември да приключат аварийно-възстановителните дейности на срутището при Тикале и да се отвори едното платно за движението по пътя Смолян-Мадан. Това заяви на пресконференция областният управител на Смолян Недялко Славов. За този ангажимент Славов съобщи по-рано днес и на протестиращите местни жители, блокирали преди обяд движението по трасето Смолян-Мадан. За трайното укрепване на свлачищния терен е в ход обществена поръчка за избор на изпълнител на проекта, информират от Областното пътно управление /ОПУ/, предава БТА. В зоната на свлачището сега се изпълняват дейностите по аварийно укрепване, които са възложени на дружеството, имащо договор с АПИ за поддържане на пътя, уточни областният управител. Аварийното укрепване включва анкериране, полагане на високоякостна мрежа, разчистване и отваряне на пътя. Скалната пукнатина с дължина 152 метра и широчина три метра е покрита, положени са мембрани по пукнатините по срутищния скат. В резултат на това се наблюдава \"успокояване\" на свлачището, дори след обилните валежи напоследък. От следващата седмица ще се изпълнява вторият проект за аварийни мероприятия, които включват изграждане на анкерна система и високоякостна мрежа. Доставката на материалите е поръчана от Швейцария. Ще се поставят около 280 анкера, които ще бъдат \"инжектирани\" в сондажните отвори в скалата, уточняват от ОПУ. След изграждането на анкерната система с високоякостна мрежа, е предвидено разчистване на терена. Алпинисти ще бъдат ангажирани в изпълнението на аварийните дейности в свлачищната зона. Изграденият обходен път през Влахово никога не е разглеждан като алтернатива на основното трасе Смолян-Мадан, отбеляза Недялко Славов.", "date": "2018.07.19", "title": "Пътят Смолян-Мадан ще бъде частично отворен от 15 септември"}
{"url": "https://www.24chasa.bg/novini/article/6969657", "text": "Европейската комисия съобщи, че днес е решила да изпрати официални уведомителни писма на Австрия, България, Гърция, Естония, Испания, Кипър, Люксембург, Холандия, Португалия, Румъния, Словения, Финландия, Франция и Чехия затова, че не са съобщили за приемането на национално законодателство за цялостното прилагане на правилата за резервационните данни на пътниците, съобщи БТА. Държавите в ЕС трябваше да въведат правилата до 25 май. Резервационните данни се отнасят до информацията, предоставяна от пътниците на въздушните превозвачи при купуването на билет и регистрирането за полет. Тези данни може да включват информация като име на пътника, дати и маршрут на пътуването, номер на мястото в самолета, багаж, данни за обратна връзка и използвани платежни средства. Правилата изискват държавите да създадат национална система за събирането, оценката и обмена на тези данни за целите на правоприлагането. Обработването на данните е средство за борба с тероризма и тежките престъпления, и помага за проследяването на подозрителни начини на пътуване и за установяването на възможни престъпници и терористи, включително онези, които преди това не са били известни на властите, се посочва в съобщението. Посочените държави разполагат с два месеца, за да отговорят на официалното уведомително писмо, като след изтичането на този срок ЕК може да обмисли възможността за изпращане на мотивирани становища. Комисията ще продължи да предлага подкрепа и да предоставя насоки на онези държави, които все още не са завършили работата по въвеждането на правилата, се допълва в съобщението. Европейската комисия съобщи, че е решила днес да изпрати официални уведомителни писма до 17 държави от ЕС, сред които и България, за да осигури пълното прилагане в националното законодателство на правилата в областта на киберсигурността. Това решение се отнася и до Австрия, Белгия, Хърватия, Дания, Франция, Гърция, Унгария, Ирландия, Латвия, Литва, Люксембург, Холандия, Полша, Португалия, Румъния и Испания. С директивата за мрежова и информационна сигурност се цели да се постигне еднакво високо равнище на сигурност на мрежите и информационните системи в ЕС чрез развитие на националните способности в областта на киберсигурността, увеличаване на сътрудничеството и въвеждане на задължения за съобщаване на инциденти за операторите на основни услуги и доставчиците на цифрови услуги. Държавите в ЕС трябваше да въведат тези правила в националното си законодателство до 9 май тази година, уточнява ЕК. Досега 11 държави от ЕС са съобщили на комисията за пълното прилагане на правилата. Останалите държави разполагат със срок от два месеца, за да отговорят на официалните уведомителни писма, изпратени от ЕК. Комисията може да реши да изпрати мотивирано становище, се посочва в съобщението. Европейската комисия съобщи днес, че изпраща допълнително официално уведомително писмо на България заради постоянни пропуски при прилагането на законодателството на ЕС за опазване на природата. С директивите за птиците и за местообитанията се установява мрежа на равнище ЕС от защитени зони \"Натура 2000\". В тези зони може да се извършват икономически дейности, ако няма неблагоприятно въздействие върху целостта им. В България общото въздействие от съществуващите и одобрените планове и проекти върху зоните по \"Натура 2000\" постоянно не е било вземано предвид и извършването на много промени, представляващи сериозна заплаха за постигането на природозащитните цели, е били разрешено, независимо от наличието на такава заплаха, се посочва в съобщението. Проблемът бе установен за първи път преди 10 години и въпреки че оттогава България е предприела някои мерки за решаването му, този проблем продължава да съществува и ЕК редовно получава оплаквания за планове и проекти, разрешени въз основа на недостатъчни оценки или дори при липсата на подходящи оценки. Затова комисията е решила да изпрати допълнително официално уведомително писмо на България, като предоставя на страната срок от два месеца за отговор. Комисията може да реши да изпрати мотивирано становище, се допълва в съобщението.", "date": "2018.07.19", "title": "ЕК със забележки към България за опазване на природата, киберсигурността и данните на пътниците"}
{"url": "https://www.24chasa.bg/novini/article/6969662", "text": "В град Добрич е спрян за проверка лек автомобил „Ландроувър” с добричка регистрация, управляван от криминално проявения В.В. (36 г.) от града, което е станало на 18 юли, коло 22,10 ч. – съобщиха от Областната дирекция на МВР. При извършената проверка за употреба на алкохол с техническо средство, цифровата индикация отчита наличието на 0,89 промила в издишания от водача въздух. При извършената справка в информационните масиви на МВР е установено, че водачът на моторното превозно средство е осъден с влязла в сила присъда от 21 март 2017 г. за управление на МПС след употреба на алкохол. Задържан е за 24 часа. По случая е образувано бързо полицейско производство.", "date": "2018.07.19", "title": "Осъден за шофиране след алкохол – пак е зад волан"}
{"url": "https://www.24chasa.bg/novini/article/6969679", "text": "Въоръжените сили са в състояние на затруднение и в повишен риск да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на НАТО и Европейския съюз. Това е основният извод от доклада на Министерството на отбраната за състояните на отбраната и въоръжените сили за 2017г, който депутатите приеха днес с 94 гласа \"за\", 28 \"против\" и 24 \"въздържали се\". Отделни задачи са били изпълнявани с ограничения заради недостиг на финанси, нарастващ некомплект с личен състав и лошо състояние на техниката, пише още в доклада. В него се подчертава още и проблемът със заплащането на военните. Според документа има съществени разлики в заплащането на кадрите на една и съща позиция. Общо 290 учения пък били проведени на Въоръжените сили през 2017 г., което е с 11% повече от предходната. 8 мисии и операции били проведени зад граница. В планираните ротации за годината пък били включени 900 военнослужещи. Армията е участвала и в 69 мероприятия свързани с оказване на помощ на населението при тежки зимни условия, пожари, наводнения и транспортиране на болни. \"Няма такъв критичен доклад, поне откакто аз се помня и съм бил депутат в комисията по отбрана\", заяви вицепремиерът и министър на отбраната Красимир Каракачанов. Той обясни, че по никакъв начин не се е бъркал на експертите за изготвянето на доклада и не е казвал да се \"напудря\", за да изглежда добре. И обясни, че идеята на този доклад е да се даде реална представа на депутатите в какво състояние е българската армия, за да се търсят начини да се подобри. \"28 г. военните бяха мачкани и карани да взимат решения, които не са им присърце. Моята задача е да им върна смелостта, а не като видят политическо лице - да се сдържат и да мълчат, за да не кажат нещо грешно\", каза още той. Каракачанов посочи, че е време младите момчета, които служат в армията да бъдат похвалени за това, че избират да служат на държавата в такъв тежък период, вместо да си хванат багажа и да отидат да реализират капацитета си другаде.", "date": "2018.07.19", "title": "Въоръжените сили са в затруднение и в повишен риск да изпълняват задачите си"}
{"url": "https://www.24chasa.bg/novini/article/6969674", "text": "Британската фирма за матраци \"Лийса\" поръча изследване от което стана видно, че 57 процента от поданиците на Нейно Величество не са доволни от факта, че са намалили секса, след като са станали родители, пише в. \"Метро\". В допитването взели участие 1000 пълнолетни граждани на страната. Брачните двойки правели средно месечно 19 пъти секс, преди да се сдобият с поколение. След като се родили децата, броят на сношенията им паднал на 10 месечно, предава БТА. Изненадващ се оказал броят на британците, които не се смущавали от намалелите любовни ласки. Оказало се, че 22 процента от респондентите са доволни от това, че правят по-малко секс. А за 21 на сто, това не ги притеснявало в никаква степен. Но с появата на потомството и качеството на секса спаднало за мнозина британци, като 46 процента се чувствали недоволни от изявите си под завивките. Това се дължало на недоспиването, причинено от появата на децата. При майките се наблюдавал по-голям спад на либидото, в сравнение с бащите. Шейсет на сто от анкетираните дами заявили, че желаели по-малко секс след раждането, докато при мъжете този процент бил 30%.", "date": "2018.07.19", "title": "Над половината британци недоволни, че правят по-малко секс, след като са станали родители"}
{"url": "https://www.24chasa.bg/novini/article/6969680", "text": "Помощникът на френския президент Еманюел Макрон в сферата на сигурността Александър Бенала бе видян на видеозапис да бие протестиращ по време на демонстрация на 1 май, предаде Асошиейтед прес, цитирана от БТА. Поведението на сътрудника провокира обществена критика срещу Макрон. Бенала е наказан с двуседмично отстраняване от работа и последно предупреждение за уволнение. В отговор на критиките дали реакцията на президентството не е била забавена, а наказанието твърде леко, говорителят на президента заяви в понеделник, че неплатеното отстраняване от работа и промяната във функциите на Бенала са \"най-сериозната\" санкция, налагана някога на служител на президентството. Представител на съдебната власт каза, че срещу Бенала е започнало предварително разследване за насилие, упражнено от държавен служител. На видеото от събитията на 1 май, публикувано от вестник \"Монд\", се вижда как Бенала, който е с полицейска каска, влачи жена, а след това бие млад мъж. Говорителят на Елисейския дворец Брюно Роже-Пети обясни, че Бенала е получил разрешение да се присъедини към полицейските сили като наблюдател по време на демонстрациите по случай 1 май, които бяха помрачени от сблъсъци. Президентският помощник обаче е превишил правомощията си и затова началниците му, когато научили за случилото се, веднага го наказали, каза говорителят, предаде ДПА.", "date": "2018.07.19", "title": "Видео изобличи помощник на Макрон, биел протестиращ (Видео)"}
{"url": "https://www.24chasa.bg/novini/article/6969702", "text": "От 1 юли инспекторите от „Фискален контрол“ към териториалната дирекция на НАП във Варна, подкрепени от колеги от вътрешността на страната извършват масирани проверки по Северното Черноморие – съобщиха от офиса в Добрич. За две седмици са извършени 1198 проверки в търговски обекти, като са установили само 86 административни нарушения. В по-голямата си част, 70 от тях, са за разлика в касовата наличност и отразеното на фискалните устройства. В 15 от проверените обекти е установено, че търговците не отчитат всички продажби на касовите апарати и не издават фискални бонове на клиентите. За това нарушение 5 обекта са запечатани за срок до 30 дни, а за останалите също са издадени заповеди за запечатване. Сред запечатаните обекти е и заведение за бързо хранене в центъра на Варнастолица, където при физическо наблюдение „тайните клиенти“ от НАП са установили, че не на всички клиенти се издават фискални бонове. Заведението е запечатано за срок от 7 дни. При осъществения контрол данъчните откриват още, че механа в село Шкорпиловци осъществява дейността си без наличието на касов апарат. Механата е запечатана и предстои на търговеца да бъде наложена парична глоба, чийто размер може да достигне до 10 000 лева. От НАП- Варна, напомнят на търговците, че освен налагането на глоби, когато се установят нарушения, свързани с липса на касови апарати или издадени касови бележки, инспекторите на НАП запечатват търговските обекти, допуснали нарушенията, за срок до 1 месец. Под постоянно наблюдение на служителите от “Фискален контрол“ са превозните средства, които зареждат със стока курортните комплекси по Северното Черноморие, като са изградени 6 контролно-пропускателни пункта. От началото на юли фискалните агенти на НАП са извършили проверки на над 3000 транспортни средства, като са проследили движението на рискови стоки, включително алкохол и тютюневи изделия на стойност над 2.5 млн. лева.", "date": "2018.07.19", "title": "1198 проверки са извършили данъчни по Северното черноморие"}
{"url": "https://www.24chasa.bg/novini/article/6969718", "text": "Летателните часове в авиобаза Граф Игнатиево са още по-малко за първите шест месеца. От години не е имало толкова малък нальот. И това не е резултат от сегашната политика на МО, а на проблемите, за които говорих преди 3 г., заяви президентът Румен Радев. Според него България трябва да развива собствен отбранителен капацитет. Това станало ясно след срещата на върха в НАТО. Радев очаквал справедлив, обективен и прозрачен конкурс за покупката на нови летателни апарати, които трябвало да бъдат най-добрите. Той допълни, че не може да оповести констатациите за катастрофата в авиобаза Крумово, където преди време загинаха двама пилоти. \"Не мога да говоря нищо преди официално да се произнесе комисията, която разследва инцидента. Питайте министъра на отбраната и главния прокурор\", заяви държавният глава.", "date": "2018.07.19", "title": "Румен Радев: Още по-малко летят в Граф Игнатиево тази година"}
{"url": "https://www.24chasa.bg/novini/article/6969720", "text": "Куба се готви да признае пазара и частната собственост като елементи на социалистическата си икономика: Националното събрание на народната власт започна в края на миналата седмица да обсъжда реформа на конституцията без обаче да се отказва от идеологическите основни. Тази промяна цели, според властите, да улесни необходимото отваряне на икономиката на острова за чуждестранните инвестиции и за частната инициатива, обявена от Раул Кастро през 2008 година. Само че \"в Куба няма да има капиталистически завои\", подчерта неотдавна кубинският президент Мигел Диас-Канел. От влизането си в сила конституцията, която е приета през 1976 година, е била променяна три пъти. Бъдещият текст препотвърждава \"социалистическия характер\" на политическата, икономическата и социалната система, както и централната роля на единствената управляваща партия - Кубинската комунистическа партия (ККП) - като \"върховна управляваща сила на обществото и държавата\". В новата конституция се очаква \"пазарът да има по-голямо значение и да играе водеща роля в икономическия и социални проект в Куба\", заяви пред АФП адвокатът Хосе Антонио Фернандес, който е специалист по конституционно право. Текстът от 224 членове е изработен от парламентарна комисия, оглавявана от Раул Кастро и Мигел Диас-Канел, и трябва да бъде приет този уикенд от Националното събрание, а след това да бъде подложен на гласуване на референдум. Частна собственост След четири десетилетия на икономика, която в голямата си част бе държавна, реформите на Раул Кастро стимулираха частното предприемачество, което дава работа вече на 591 000 души, според официалните данни, а това са 13% от трудоспособното население. Правителството, което беше спряло да дава нови лицензи за 30-ина от най-рентабилните дейности, най-вече за ресторантьорството, за да преразгледа регламента, неотдавна отново даде зелена светлина за тези инициативи като в същото време засили контрола върху тях. Проектоконституцията \"признава ролята на пазара и на новите форми на собственост, сред които е и частната\", резюмира кубинският официоз в. \"Гранма\". Това ще позволи да бъдат легализирани малките и средни предприятия. В текста също се признава \"важността на чуждестранните инвестиции за развитието на страната\", механизъм, който вече съществуваше, но сега се допълва от държавните публични инвестиции чрез смесени дружества. \"Надявам се конституцията да ограничи пазара, така че той да позволи страната да се развива без да се задушава хуманисткият характер на революцията\", допълва Фернандес. Премиер Бъдещата конституция връща титлата президент на републиката, чийто аналог в момента е председател на Държавния съвет и на министерския съвет. Създава се и пост министър-председател, но подробностите по назначаването на премиера все още не са уточнени. \"Това няма да е каквато и да е фигура. Целта е без съмнение от президента да бъдат взети отговорности, свързани с изпълнителната или административната власт. Това би могло да позволи да бъде балансирана концентрацията на властите\", коментира Фернандес. Бъдещата конституция ще даде повече права на общност ЛГБТ (лесбийки, гейове, бисексуални и транссексуални), която дълго време бе дискриминирана на острова, твърди в. \"Гранма\". \"Надявам се, че главата, посветена на семейството, където ще залегне напълно хетеросексуалното схващане за семейството, ще отвори вратичка за брака и осиновяването за всички\", подчертава адвокатът по конституционно право. Новата конституция освен това би трябвало да признае Куба като социалистическа, демократична, независима и суверенна правова държава. \"Да се признае през 2018 година, че Куба е правова държава е много ценна победа за демокрацията. След това обаче трябва да дойдат и законите\", посочва Фернандес. Сред тях са \"регулирането на политическите и социалните отношения, гаранциите в областта на човешките права, свободата на медиите, на словото и на мисълта\". В социалните мрежи се бе разразил активен дебат по тези теми след неотдавна произнесена реч на президента Диас-Канел на конгрес на журналисти. В нея той разкритикува онези, които правят журналистика извън орбитата на държавата. \"Човек или е, или не е и това е така от времената на Шекспир\", заяви Диас-Канел, имайки предвид революционерите и припомняйки мимоходом, че идеологическите основи не са обект на конституционните реформи. (БТА)", "date": "2018.07.19", "title": "Куба реформира конституцията си и ще признае пазарната икономика"}
{"url": "https://www.24chasa.bg/novini/article/6969725", "text": "Червеният кръст алармира за твърдения за прояви на насилие от страна на граничните органи в Хърватия срещу мигранти при опит да влязат от съседна Босна, съобщава Асошиейтед прес, цитирана от БТА. Международната федерация на Червения кръст и Червения полумесец (МФЧКЧП) заяви, че десетки хора, които са се опитали да прекосят границата, всеки ден са получавали лечение заради наранявания. Регионалният директор за Европа на МФЧКЧП Симон Мисири подчерта, че правителствата трябва да гарантират \"достойнство и уважение\" за всички хора: \"Желанието да се контролира една граница не оправдава насилието\". МФЧКЧП посочва, че над 8000 души са влезли в Босна тази година, осемкратно увеличение спрямо 2017 г., включително 3000 души през последните четири седмици. Много от тях са от Афганистан, Пакистан, Иран и Сирия.", "date": "2018.07.19", "title": "Червеният кръст: Мигранти се оплакват, че са били бити на хърватската граница"}
{"url": "https://www.24chasa.bg/novini/article/6969729", "text": "Състав на спецсъда прекрати и върна на прокуратурата делото срещу кмета на Батак Петър Паунов заради нарушения в обвинителния акт. Паунов е подсъдим за две престъпления. Едното е за престъпление по служба, а другото - превишаване с власт. Според обвинението той съставил акт за промяна на собствеността на имот в местността яз. Батак от държавна в общинска, като не зачел съдебно решение. Целта му била да продаде земята да облагодетелства с 2400 лева община Батак и купувача на имота Маргарита Теодосиева. Съдия Биляна Вранчева откри пропуск по вмененото му обвинение, че иззел правомощията на министъра на регионалното развитие да се разпорежда с държавен имот. Според съда земята в местността яз. Батак била част от горския фонд на държавата, а според закона с нея се разпорежда не регионалният, а земеделският министър. Адвокатът на Паунов Виктор Михайлов обяви пред съда, че сделката е развалена от общината чрез споразумение с купувача и парите са върнати. Кметът отказа коментар след решението на съда. Това е второ връщане на делото на прокуратурата. По-рано Пазарджишкият окръжен съд посочи, че в обвинителния акт не пише кои служебни задължения не е изпълнил Паунов и с какво е превишил правомощията си.", "date": "2018.07.19", "title": "Спецсъдът върна делото срещу кмета на Батак на поправителен"}
{"url": "https://www.24chasa.bg/novini/article/6969749", "text": "Продължилото две години извънредно положение, наложено след опита за преврат в Турция през 2016 г., приключи в четвъртък /19 юли - бел.ред./, но опонентите на Ердоган, казват, че неговата нова изпълнителна президентска власт и проектозакон за борба с тероризма му предоставят широки пълномощия да задушава инакомислието, предаде БТА.  След обявяването на извънредното положение над 150 000 държавни служители бяха отстранени от работа, а 77 000, заподозрени във връзки с опита за преврат, бяха обвинени, в рамките на гонения, критикувани от правозащитни групи и от западните съюзници на Турция. Преди изборите миналия месец Ердоган обеща да отмени извънредното положение, ако бъде преизбран, но той каза, че правителството ще въведе също ново антитерористично законодателство и ще предприеме твърди действия срещу всяка заплаха за сигурността на Турция. Опонентите казват, че няма да настъпи съществена промяна в полунощ в сряда /18 юли - бел.ред./, когато изтича последното тримесечно удължаване на извънредното положение. \"Въпреки че правителството се опитва да маскира новите закони като край на извънредното положение, това, което реално се осъществява е, че извънредното положение се прави перманентно\", каза Айхан Билген, говорител на прокюрдската Демократична партия на народите /ДПН/. Новите антитерористични закони, които правителството казва, че ще предотвратят \"прекъсване в борбата срещу тероризма\", ще се обсъждат в парламента днес. Предложените закони дават на валиите пълномощия да ограничават достъпа на определени лица до някои части на окръга, ако те имат подозрения, че лицето ще наруши обществения ред. Те също позволяват на властите да продължат с масовите уволнения на държавни служители и да задържат заподозрени под арест за срок до 12 дни. Те разширяват също така възможностите да се забраняват демонстрации. Властите казват, че чистките, предприети след осуетения опит за преврат през 2016 г., за който обвиняват мрежата на живеещия в САЩ проповедник Фетхуллах Гюлен, наричана от правителството ФЕТО, са били от решаваща важност за запазване на сигурността на Турция. Те казват, че новите пълномощия на президента и предложеното законодателство също са необходими, за да помогнат да се противостои на заплахите от конфликта в съседна Сирия и Ирак, както и на въоръжената борба на кюрдските бунтовници в югоизточната част на страната. \"Приключването на извънредното положение не трябва да се разглежда като приключване на борбата срещу тероризма\", каза министърът на правосъдието Абдулхамит Гюл тази седмица. \"Най-упоритата и решителна борба срещу всички видове тероризъм, специално срещу ФЕТО, ще продължи докрай\", посочи той. Международната комисия на юристите - организация на съдии, адвокати и учени-юристи, които защитават човешките права, приветства края на извънредното положение, но каза, че Турция трябва коригира нарушенията на върховенството на закона. \"Ние оставаме обезпокоени, че на много от извънредните мерки се дава постоянно действие в турското право и това ще има пагубни и трайни последици за ползването на човешки права и за върховенството на закона в Турция\", каза Масимо Фриго, правен консултант към Международната комисия на юристите. Отмяната на извънредното положение бе искане на основното сдружение на деловите среди в Турция. Ръководен представител на бизнес сдружението ТЮСИАД /Асоциацията на турските индустриалци и бизнесмени - бел.ред./ заяви през януари, че чуждите инвеститори са възпирани от повтарящото се удължаване на тримесечните му периоди. След опита за преврат турската лира е загубила над една трета от стойността си спрямо долара, засегната от двуцифрена инфлация и опасения, че Ердоган, който се противопоставя на увеличаване на лихвите за обуздаване на ръста на цените, се стреми към по-голям контрол над централната банка. Източник, близък до президентския дворец, каза, че извънредното положение може да се е отразило на възприятието на инвеститорите за Турция, но че страната се движи напред и е погрешно да се представя новото законодателство като удължаване на извънредното положение. \"Ние щяхме да удължим извънредното положение, ако това беше необходимо. Този период от две години беше нещо задължително и той никога не е бил използван срещу нашите граждани или фирми\", каза източникът. \"Извънредното положение създаваше различно възприятие за инвеститорите, специално за чуждите инвеститори. С новия закон тази причина за безпокойство, ще се премахне\", добави той. (БТА)", "date": "2018.07.19", "title": "Извънредното положение в Турция изтича на фона на разширяване на пълномощията на Ердоган"}
{"url": "https://www.24chasa.bg/novini/article/6969771", "text": "Управляващите отказаха да коментират решението на Комисията за защита на конкуренцията за спиране на сделката за продажбата на ЧЕЗ на \"Инерком България\" с аргумента, че това е независим орган, предаде БТА.  Делян Добрев от ГЕРБ отказа коментар по темата пред журналисти в парламента. Това е решение на независим орган, отбеляза той. Министърът на енергетиката Теменужка Петкова също посочи, че има компетентен орган и това е КЗК. Оттук нататък цялото производство ясно е разписано в съответния закон, каза тя в отговор на въпрос какво следва след решението на КЗК. Ние сме правова държава, всеки трябва да работи в рамките на своята компетентност, добави министърът. Енергийната сигурност никога не е била застрашена, заяви Теменужка Петкова. \"ЕРП-тата работят абсолютно ясно, точно и прозрачно. Има Комисия за енергийно и водно регулиране, която упражнява контрол върху тяхната лицензионна дейност\", посочи тя. Оттук нататък държавата е на своето място, енергийната сигурност е гарантирана, каза министърът.", "date": "2018.07.19", "title": "Управляващите отказаха да коментират решението на КЗК за сделката за ЧЕЗ"}
{"url": "https://www.24chasa.bg/novini/article/6969773", "text": "Европейската комисия представи днес съобщение за работата по подготовката за всички последици от оттеглянето на Великобритания от ЕС, предаде БТА.  На 30 март 2019 г. Великобритания ще напусне ЕС и ще се превърне във външна (\"трета\") държава. Това ще има отрицателни последици за гражданите, дружествата и администрациите. Такива последици са въвеждането на нови проверки на външната граница на ЕС с Великобритания, промяна във валидността на издаваните британски лицензи, сертификати и разрешения, както и различни правила за прехвърлянето на данни. С приетия днес текст държавите от ЕС са призовани да ускорят подготовката. Текстът е съставен в отговор на отправеното миналия месец искане от страна на Европейския съвет да се повиши готовността на всички равнища и за всички последици. Въпреки че ЕС работи денонощно за постигането на споразумение за организираното оттегляне на Великобритания, оттеглянето несъмнено ще причини смущения - например в търговските вериги на доставки, независимо дали ще бъде постигнато такова споразумение, заявява ЕК. Тъй като все още не е сигурно дали на тази дата ще има одобрено споразумение за оттегляне и какво то ще включва, сега се извършват действия в опит да бъде осигурена подготовката на институциите на ЕС и държавите от Общността за оттеглянето на Великобритания. При всички случаи, дори ако бъде постигнато споразумение, след оттеглянето си Великобритания повече няма да бъде държава от ЕС и затова няма да се ползва от същите предимства, добавя комисията. Подготовката за оттеглянето е отговорност не само на институциите на ЕС. Това е съвместно усилие на европейско, национално и регионално равнище, и включва дружествата и гражданите. Всички трябва да ускорят подготовката, като вземат предвид всички възможности, и да поемат отговорност, се отбелязва в текста.", "date": "2018.07.19", "title": "Възможно е Великобритания да напусне \nЕС без споразумение"}
{"url": "https://www.24chasa.bg/novini/article/6969774", "text": "Доналд Тръмп се похвали в сряда с \"твърдостта\" си в отношенията с Владимир Путин. Това бе опит да успокои оживената полемика, породена от прекалено отстъпчивите му изявления на пресконференцията с руския президент в понеделник в Хелзинки, както и обърканите му оправдания след това. \"Никой президент не е бил толкова твърд към Русия като мен (. . .). Мисля, че президентът Путин го знае по-добре от всеки друг, със сигурност по-добре от медиите\", обяви той от Белия дом. \"Вижте числата, вижте това, което направихме, вижте санкциите\". Запитан малко по-късно дали знае, че Русия, обвинена в намеса в американските избори, все още се цели в САЩ, той отговори просто \"не\". Изправена пред тази пореден спор около думите на президента, Сара Сандърс, неговата говорителка, увери, че отговорът му е бил неправилно изтълкуван и неговото \"не\" означавало само, че няма да отговаря повече на въпроси. \"Смятаме, че заплахата продължава да съществува\", подчерта Сандърс. А Тръмп заяви в интервю, излъчено в сряда по Си Би Ес, че е казал на руския си колега Владимир Путин, че намесата на Русия в американските избори е недопустима. \"Дадох му да разбере, че няма да търпим това\". В понеделник директорът на американското разузнаване Дан Коутс изложи \"недвусмислените\" оценки на неговите служби за руска намеса в президентските избори през 2016 г. и припомни \"продължаващите усилия\" на Москва за \"подкопаване\" на американската демокрация. Изненадващата пресконференция на американския президент с руския му колега във финландската столица предизвика ропот в собствения му политически лагер, а много депутати открито изразиха изумлението си. Изправен пред скандала, Тръмп във вторник се опита да ограничи щетите, като неубедително увери, че това е просто грешка на езика, а не е застанал на страната на силния човек в Кремъл, както изглеждаше. Парадоксално за американски президент: той беше принуден изрично да заяви, че приема изводите. . . на американските разузнавателни служби, според които Русия се е намесила в изборите през 2016 г. Има ли запис? Срещата на четири очи между двамата лидери, продължила почти два часа, без присъствието на съветниците им, веднага стана обект на силни спекулации. Някои законодатели предложиха преводачката на Тръмп да бъде разпитана от Конгреса. Има ли запис на разговора? \"Доколкото знам, не\", отговори Сара Сандърс. \"Толкова много висши служители в разузнаването харесаха моето представяне на пресконференцията в Хелзинки\", написа Тръмп в Туитър в сряда сутринта, засилвайки убеждението, че частичната промяната в позицията му е бил наложена от съветниците. \"Имахме много добра среща, което наистина разтревожи много хора, изпълнени с омраза, които искаха да гледат боксов мач\", добави той, като обеща \"страхотни резултати в бъдеще\". \"Някои НЕ ПОНАСЯТ факта, че имах добра среща с руския президент Путин\", написа той още в Туитър в сряда. \"Те биха предпочели да отидат на война, вместо да видят това\". С изключение на сенатор Ранд Пол, малцина републиканци открито защитиха представянето на президента на срещата на върха в Хелзинки, първата двустранна среща между 45-ия американски президент и руския му колега. В дните преди финландския етап в Брюксел и Лондон Тръмп като цяло отслаби трансатлантическите връзки с обвиненията си срещу Германия, Европейския съюз и Обединеното кралство. Обиколката му задейства лавина от негативни коментари от множество законодатели и геополитически експерти, вариращи от \"сюрреалистично\" до \"предател\", преминавайки през \"притеснително\", \"незащитимо\", \"необмислено\". В интервю за Фокс нюз Тръмп отново изневери на отношенията със съюзниците от НАТО, вече поставени на изпитание по време на изключително напрегнатата среща на високо равнище в Брюксел. Американският президент изглежда поставя под въпрос принципа за колективна защита, истинския крайъгълен камък на алианса. \"Ако, например, Черна гора бъде нападната, защо да трябва моят син да отива в Черна гора, за да я защитава?\", го попита журналистът. \"Разбирам това, което казвате, поставих същия въпрос\", отговори Тръмп. \"Черна гора е прекалено малка държава с много силни хора (. . .), много агресивни\", продължи той. Член 5 от договора за НАТО гласи, че всяко нападение срещу страна членка се смята за нападение срещу всички. \"Като атакува Черна гора и поставя под съмнение нашите задължения в НАТО, президентът играе всъщност играта на Путин\", оплака се сенаторът републиканец Джон Маккейн. (БТА)", "date": "2018.07.19", "title": "В разгара на критиките Тръмп се похвали с твърдостта си пред Путин"}
{"url": "https://www.24chasa.bg/novini/article/6969785", "text": "Изненадани сме от решението на Комисията за защита на конкуренцията да забрани концентрацията между \"Инерком България\" ЕАД и дружествата от групата на ЧЕЗ в България. Това написаха от \"Инерком България\" в писмо до медиите.  \"Инерком България\" ЕАД внимателно ще анализира мотивите за решението на Регулатора и в следващите дни ще обявим както нашето становище във връзка със забраната, така и последващите действия, които компанията ни ще предприеме, пишат още дружеството. ", "date": "2018.07.19", "title": "\"Инерком\": Изненадани сме от решението на Комисията за защита на конкуренцията"}
{"url": "https://www.24chasa.bg/novini/article/6969788", "text": "КЗК е уважаван, независим регулаторен орган с ясно разписани компетентности. Той е изложил своите мотиви върху 28 страници, с които тепърва ще се запознаем. Това заяви пред журналисти в парламента председателят на КЕВР Иван Иванов в коментар на решение на КЗК за спиране на сделката за продажбата на ЧЕЗ на \"Инерком България\", предав БТА. Нека видим как ще се случат нещата, в момента има решение на КЗК с незабавно изпълнение, заяви Иванов.", "date": "2018.07.19", "title": "Председателят на КЕВР ще се запознае с мотивите на КЗК да спре сделката за ЧЕЗ"}
{"url": "https://www.24chasa.bg/novini/article/6969792", "text": "Неизвестни са залели с мазнина лицевата страна на паметника на Васил Левски в Ловеч, съобщи зам.-кметът на общината Даниел Колев. Това е станало в навечерието на отбелязването на 181 години от рождението на Апостола, предава БТА. Петната са върху гранита в основата на постамента, под надписа и върху част от надписа. \"Няма друго обяснение за изливане на мазнина на това място, освен хулиганско действие. Жалко е, че това стана ясно точно преди вчерашната дата 18 юли, когато цялата страна отбелязва годишнината от рождението на Апостола на свободата\", заяви Колев. Служители на \"Комунални дейности\" към община Ловеч в момента вземат мерки за почистването на петната. Цялостната реставрация и консервация на паметника на Васил Левски приключи в началото на юни 2018 г. За целта МК отдели целево около 49 хиляди лева. Беше подменен и основният надпис, припомни Колев.", "date": "2018.07.19", "title": "Хулигани изсипали мазнина върху паметника на Васил Левски в Ловеч"}
{"url": "https://www.24chasa.bg/novini/article/6969790", "text": "Журналистите няма да искат съгласие при обработване на лични данни. Няма да има изискване за назначаване на длъжностно лице по защита на данните (DPO) при обработване на личните данни на 10 000 души.  Това са част от промените в проекта за изменения в Закона за защита на личните данни (ЗЗЛД), които са настъпили преди Министерският съвет да го внесе в парламента, съобщи Също така според поправките няма да има изрично разписване на размери на санкциите за нарушения на Общия регламент за защита на данните (GDPR), въвеждане на възможност за отказ за достъп до информация, ако с нея се погазва професионална тайна. Окончателният вариант на законопроекта днес беше публикуван на сайта на Народното събрание и всички заинтересовани могат да се запознаят с него (Проектът за промени в ЗЗЛД). Това стана близо два месеца след влизането в сила на Общия регламент за защита на данните и на самия финал на парламентарната сесия, което означава, че депутатите ще го обсъдят най-рано през септември. Така през лятото ще може да се изпращат становища. Във внесения в Народното събрание проект са съобразени множеството възражения, които бяха направени по първоначалните текстове. Санкциите – само с препратка към регламента Заради множеството критики, че в първоначалния вариант на проекта недопустимо е въведен долен праг на санкциите за нарушения на GDPR, сега е предприет друг подход. Българският закон няма да ги преписва, а само ще препраща към тях. Така той вече предвижда единствено, че размерите на предвидените в регламента глоби и имуществени санкции се определят съобразно посочените в него критерии и се налагат в тяхната левова равностойност. Извън тази обща разпоредба има препратки към отделните видове нарушения на изискванията на регламента: Чл. 86. (1) За нарушения на чл. 45, ал. 1, чл. 49, ал. 1, чл. 51, чл. 53-56, чл. 80, ал. 1, т. 1, буква „а“, т. 2, букви „б“ и „в“ администраторът и/или обработващият лични данни се наказва с глоба или с имуществена санкция в размерите по чл. 83, параграф 5 от Регламент (ЕС) 2016/679. (2) За нарушения по чл. 59, 62 и 64-70 административното наказание глоба или имуществена санкция е в размерите по чл. 83, параграф 4 от Регламент (ЕС) 2016/679. (3) Размерите на предвидените в ал. 1 и 2 административни наказания се определят съобразно посочените в чл. 83, параграф 2 от Регламент (ЕС) 2016/679 критерии и се налагат в тяхната левова равностойност. Предвидено е, че за други нарушения на ЗЗЛД санкцията е до 5000 лв. Регистър на администраторите, назначили DPO, a не длъжностните лица След критиките, че в разрез с регламента у нас се въвежда регистрационен режим за длъжностните лица по защита на данните, е направена друга промяна в окончателния проектозакон. Той предвижда, че Комисията за защита на личните данни води регистър на администраторите и обработващите лични данни, които са определили длъжностни лица по защита на данните, т.е. не и на самите DPO. В проекта е уредено задължение за администраторите да съобщят на КЗЛД кого са назначили за длъжностното лице по защита на данните, както и данните му за контакт. Формата и съдържанието на уведомлението и редът за подаването му до комисията се определят с правилника за дейността ѝ и на нейната администрация, предвижда законопроектът. Очаквано от проекта е отпаднало изискването да се назначава DPO при обработване на данни на над 10 000 души, което не съществува в регламента. Във внесения в Народното събрание законопроект отсъстват и други разпоредби, свързани с DPO, залегнали в първоначалния му вариант. Липсват текстовете, които уреждаха, че длъжностното лице може да изпълнява задачите си по трудово или служебно правоотношение или въз основа на договор за услуги. Те не са заменени от друга разпоредба, т.е. проектът засега не ограничава бизнеса дали ще наеме физическо лице или фирма за тази дейност, нито под каква форма. Първоначалният проект на практика дерогираше адвокатската, търговската или друга професионална тайна и разпореждаше, че те не са основание администраторът да откаже съдействие на Комисията за защита на личните данни. Сега в чл. 12а е записано следното: „Наличието на търговска, производствена или друга защитена от закона тайна не може да е основание за отказ от съдействие от страна на администратора и/или обработващия при осъществяване на задачите и правомощията на комисията. Когато при упражняването на правомощията на комисията по чл. 58, параграф 1, букви „д“ и „е“ от Регламент (ЕС) 2016/679 може да се наруши задължение на администратора или обработващия за опазване на професионална тайна или друго равностойно задължение за опазване на тайна, произтичащо от закон, или до нейното разкриване в нарушение на разпоредба на закон, администраторът или обработващият отказва предоставяне и/или достъп само до информацията, защитена като тайна“. Освен това проектът вече предвижда възможност за администраторите на лични данни да откажат на субектите на данни да упражнят част от правата си по GDPR (тези, регламентирани в чл. 12-22 от GDPR, например – данните им да бъдат заличени), ако с това би се създал риск за националната сигурност, независимостта на съдебната власт и съдебните производства, както и за „други важни цели от широк обществен интерес и по-специално важен икономически или финансов интерес, включително паричните, бюджетните и данъчните въпроси, общественото здраве и социалната сигурност“ и др. (за пълния списък виж чл. 37а в законопроекта). След опасенията на медиите, че приемането на проекта за изменения в ЗЗЛД в първоначалния му вид може да възпрепятства работата им да информират обществото и да засегне свободата на словото, в текстовете са направени важни допълнения. Сега изрично е записано, че при обработване на лични данни за журналистически цели, както и за академичното, художественото или литературното изразяване не се прилагат чл. 6, чл. 8-10, чл. 30, чл. 34 и глава пета от Регламент (ЕС) 2016/679. Това означава, че например няма да е необходимо журналистът да иска съгласие, когато събира лични данни. Регламентирано е и че фоторепортерите и операторите няма да искат съгласие, когато снимат някого. Освен това медиите могат да откажат на човек, чиито данни са събрали, да ги изтрият, както и да упражни други свои права по GDPR (по чл. 12-21 от регламента). Има и разпоредба, която предвижда, че проверките на КЗЛД в медиите и правомощията, които комисията има в тази връзка, не може да станат причина за разкриване на тайната на източника на информация. Всички тези правила важат, когато обработването на лични данни за журналистически цели е законосъобразно. Според проекта то е такова, „когато се извършва за осъществяване на свободата на изразяване и правото на информация, при зачитане на неприкосновеността на личния живот“.", "date": "2018.07.19", "title": "Журналистите няма да искат съгласие при обработване на лични данни"}
{"url": "https://www.24chasa.bg/novini/article/6969813", "text": "В Габрово и Севлиево днес бяха открити обекти, финансирани с над 15 млн. лв. от управляваната от Министерството на регионалното развитие и благоустройството Оперативна програма „Региони в растеж“ 2014-2020 г. В областния център завърши изпълнението на проекта за обновяване на градска среда, включващ парк „Колелото“, Шиваров мост и част от Източната градска улица. В Севлиево с инвестицията по проект на общината 23 многофамилни жилищни сгради вече са обновени и са с повишена енергийна ефективност. Едва ли има по-реален пример за добрата работа, добрата координация и за общите усилия между държавна и местна власт най-вече за европейската солидарност от това, което виждаме днес, каза в Габрово днес министърът на регионалното развитие и благоустройството Николай Нанков, където заедно с кмета Таня Христова откриха обектите и засадиха дърво. На церемонията присъстваха още областният управител Невена Петкова, председателят на Общинския съвет Лена Георгиева и други. Министърът допълни, че паркът и междублоковото пространство са прекрасни, като в направеното личи ръката на добрия стопанин и добрите архитекти. Регионалният министър обърна внимание, че Габрово е отличник не само по Оперативна програма „Региони в растеж“ и напомни, че основите на успешната работа са положени от вицепремиера Томислав Дончев като градоначалник и сега продължава чрез денонощните усилия на настоящия кмет Таня Христова. Убеден съм, че и за в бъдеще Габрово ще е най-добрият бенефициент на европейски средства в България, защото общината се грижи по прекрасен начин за добрите условия, които предоставя на жителите и гостите града, заяви Николай Нанков. Министърът изрази очакване бързо да стартира работата по останалите проекти, които предстои се изпълняват в общината и областта и пожела успех. По проекта за обновяване на градската среда в Габрово са обновени асфалтови и пешеходни настилки, монтирани са парково оборудване, включително стойки за велосипеди, и паркинг елементи, изградени са нови детски площадки, система за видеонаблюдение и подпорни стени. Подменено е уличното осветление и са озеленени прилежащите зелени пространства. Изграден е сух фонтан, а в тунела на Източната градска улица е подменена асфалтовата настилка и е монтирано осветление. Общо 318 семейства в Севлиево живеят в обновените сгради с повишена енергийна ефективност. Заместник-министърът на регионалното развитие и благоустройството Деница Николова, която заедно с кмета на града д-р Иван Иванов участва в церемонията за успешното завършване на проекта, посочи, че за първи път се откриват едновременно толкова много обновени по Оперативна програма „Региони в растеж“ сгради. Тази програма е с основен фокус върху хората, тя е изключително важна, защото тези проекти до намаляване на разходите за енергия, подобряват качеството на живот и околната среда от спестените вредни емисии. 23-те многофамилни сгради ще пестят по 3 млн. киловатчаса енергия, а обновените домове ви карат да се чувствате по-добре в средата, допринасят и за намаляване на разходите за ремонт и поддръжка, каза още Николова. Тя отбеляза, че със средства от оперативната програма предстои да се санират общо 500 сгради в страната, в които ще бъдат инвестирани около 400 млн. лв. Европейската програма е съпътстваща на националната програма за саниране, по която влагаме 2 млрд. лв. за 2022 сгради. Със същите темпове ще продължим да променяме средата и качеството на живот. През август ни предстои нов прием на проектни предложения в посока повишаване на енергийна ефективност на административни и многофамилни жилища. Надявам се на още добри резултати по програмата, които да допринесат за подобряване на средата, заяви заместник-министър Николова. За повишаване на енергийната ефективност на обновените 23 жилищни сгради в Севлиево външните стени, покриви и подове са топлинно изолирани, подменени са дограма и осветителни тела с енегроспестяващи и е изградена мълниезащитна инсталация.", "date": "2018.07.19", "title": "В Габрово и Севлиево бяха открити обекти за над 15 млн. лв."}
{"url": "https://www.24chasa.bg/novini/article/6969818", "text": "Съвсем случайно вече имаме отговора на въпроса на референдума, който вчера разкри премиерът Зоран Заев - дали сте за членство в ЕС и НАТО с приемане на договора между Република Македония и Република Гърция? Анкета, която за сайта МКД проведе миналата семица агенция Маркет визион показа, че на въпроса \"Дали сте за членство в ЕС и НАТО с променено име\" 52,1 процента са отговорили \"не\", а 47,9 процента са дали позитивен отговор, пише сайтът МКД, цитиран от БТА.  Настроенията на македонските граждани, измерени миналата седмица, показват, че 54,1 процента не подкрепят договора с Гърция за промяна на името на Република Македония, а 45,9 са за този договор. Анкетата показва големи различия в становищата на албанци и македонци. Анкетираните албанци /25 процента от 1200 анкетирани/ смятат, че договорът с Гърция е добър - така са отговорили 94,7 процента. От тях 5,3 процента са отговорили, че не подкрепят договора с Гърция за промяна на името, а при македонците този процент е 74,5. 25,5 процента от анкетираните македонци смятат, че договорът с Гърция е добър. За бойкот на референдума се обявяват 27,5 процента от анкетираните, а в допитването са отговорили, че ще участват 47,8 процента. Над 24 процента от анкетираните още не знаят дали ще участват или няма да участват в референдума. От македонците 41,9 процента са заявили, че ще участват в референдума, за бойкот са се обявили 35,8 процента, нямат мнение 22,2 процента. При албанците картината е по-различна - в референдума ще участват 61 процента, а за бойкот са 31,8 процента от албанските избиратели. По отношение на конституционните промени, на въпрос дали вярвате, че Македония ще бъде приета в ЕС и НАТО, ако промени конституцията си и името, 44,6 от анкетираните са отговорили с \"да \", а 43,1 се съмняват в това. 12,3 процента не знаят отговора на този въпрос.", "date": "2018.07.19", "title": "Македонците са против членство в ЕС и НАТО с променено име, албанците са \"за\""}
{"url": "https://www.24chasa.bg/novini/article/6969846", "text": "През септември ще продължи делото срещу 84 миньори от \"Въгледобив\" Бобов дол - в несъстоятелност, зарази участието им в протест, състоял се на 11 май 2017 година. Заседание по делото беше насрочено за днес, но от съда съобщиха, че е насрочена нова дата за заседанието - 18 септември, предаде БТА.  Безпрецедентното дело е по искова молба на работодателя - \"Въгледобив\" Бобов дол, срещу миньорите от мините, излезли на протест, заради забавени заплати.", "date": "2018.07.19", "title": "През септември ще продължи делото срещу 84 миньори от Бобов дол заради протест"}
{"url": "https://www.24chasa.bg/novini/article/6969859", "text": "БСП поздрави Комисията за защита на конкуренцията за решението за спиране на сделката за ЧЕЗ-България. \"Още откакто избухна скандалът с ЧЕЗ, парламентарната група на БСП последователно и аргументирано изразяваме съмнение, че тази сделка не отговаря на българските закони. Днес имаме първото потвърждение за това. Поздравяваме КЗК за навременното решение. То доказва, че много от аргументите ни, по които спорихме, са били верни. То показва, че противопоставянето на подобен род сделки има смисъл и води до резултати\", заяви на брифинг в парламента зам.-председателят на групата на БСП Крум Зарков, цитиран от пресцентъра на червената партия. От БСП призоваха и другите сезирани по казуса с ЧЕЗ органи \"да не се крият от своята отговорност\", да извършат необходимите проверки и да излязат със съответните решения. Тъй като многократно беше заявено желанието на ЧЕЗ да напусне страната ни, ако ЧЕЗ още има такова желание, и ако тази сделка с \"Инерком\" не може да се случи, то ние настояваме правителството още отсега ясно да заяви, че държавата има интерес от участие и закупуване на акции в този ключов за страната ни сектор, каза Зарков. Той посочи, че решението на КЗК означава, че сделката не може да се случи, и ако ЧЕЗ желаят да продадат, трябва да започнат от начало. По отношение на отказа на ГЕРБ да коментират решението на КЗК Зарков заяви, че решенията на регулаторите и на съда се изпълняват. Но това, което от ГЕРБ биха могли да признаят, е че съмнения, които бяха очевидни за много хора и които бяха изказвани от нас, се потвърждават, допълни Зарков.", "date": "2018.07.19", "title": "БСП поздрави КЗК за решението за спиране на сделката за ЧЕЗ-България"}
{"url": "https://www.24chasa.bg/novini/article/6969860", "text": "Политици в Русия подкрепят руския президент Владимир Путин и отхвърлят американските предложения преводачката, присъствала на срещата му с президента на САЩ Доналд Тръмп, да бъде разпитана за това какво са обсъждали двамата лидери насаме, предаде Асошиейтед прес, цитирана от БТА.  Посланикът на Русия в САЩ Анатолий Антонов изрази надежда, че \"устните договорки между Путин и Тръмп ще бъдат спазени\". Руски служители се тревожат, че вълнението и объркването в САЩ, възникнало около срещата в Хелзинки, ще попречат на евентуалното бъдещо сътрудничество за Сирия или контрола върху въоръженията - въпроси, които двамата президенти са обсъждали на срещата. Руските служители не обръщат внимание на изключително противоречивите разкази на Тръмп какво е казал на Путин на срещата. Те обаче са ядосани от предложенията на американски конгресмени да бъде разпитана преводачката на Тръмп. Председателят на външнополитическата комисия на горната камара на руския парламент Константин Косачов заяви, че тази идея създава опасен прецедент, който е заплаха за \"цялата представа за дипломацията\".", "date": "2018.07.19", "title": "Русия критикува разпитването на преводачката на Тръмп за срещата му с Путин"}
{"url": "https://www.24chasa.bg/novini/article/6969861", "text": "ЕС разглежда отмяната на извънредното положение в Турция като \"стъпка в правиланата посока\", но я преценява като недостатъчна заради извънредните правомощия, предоставяни на властите, и запазването на редица елементи, ограничаващи свободите, съобщава АФП. Краят на извънредното положение, въведено в Турция след опита за преврат от 2016 г., е стъпка в правилната посока, посочи в декларация днес върховния представител на ЕС за външната политика и сигурността Федерика Могерини, предаде БТА. В същото време ние смятаме, че приемането на нови законодателни предложения, предоставящи извънредни правомощия на властите, и запазването на редица рестриктивни елементи на извънредното положение би намалило целия позитивен ефект на отмяната на извънредното положение, подчерта тя. Могерини добави, че ЕС очаква от Турция \"да промени в противоположна посока всички мерки, които продължават да имат негативно отрежение върху правовата държава, независимостта на съдебната власт и основните свободи, които са в центъра на всяка демократична държава\", споменавайки \"свободата на словото, свободата на сдружение и процедурните права\". И ние очакваме от Турция с отмяната на извънредното положение тя да престане на нарушава задълженията си в рамките на Европейската конвенция за правата на човека, добави Могерини. Конкретни и трайни подобрения в сферата на правовата държава и на основните свободи остават основни за перспективите на отношенията ЕС-Турция, се казва в декларацията. От полунощ в Турция бе отменено извънредното положение, въведено след опита за преврат през юли 2016 г., но опозицията се опасява, че то може да продължи на практика чрез нов \"антитерористичен\" закон, отбелязва АФП.", "date": "2018.07.19", "title": "ЕС: Отмяната на извънредното положение в Турция е недостатъчна стъпка"}
{"url": "https://www.24chasa.bg/novini/article/6968735", "text": "Близо половината от 80-те български посланици в чужбина трябва да бъдат сменени до края на тази година. Ротацията им вече се подготвя в Министерството на външните работи. Трябва да бъдат сменени всички дипломати, които са изпратени на задграничен мандат до края на 2014 г. Повечето от тях са били пратени като посланици дори през 2013 и 2012 г., като мандатите им бяха удължени заради българското председателство на Съвета на ЕС. Заради големия обем на предстоящите смени външната министърка Екатерина Захариева продължи с още месец мандатите им и ротацията вероятно ще бъде одобрена от правителството през септември. Целта на вицепремиерката била този път да не се изпращат хора по т.нар. политическа квота, а само професионални дипломати. Правителството вече одобри изпращането на президентския съветник Атанас Кръстин в Москва. Той всеки момент трябва да замине, защото досегашният Бойко Коцев вече е освободил поста и посолството е с временно управляващ. Посланици ще останат двама бивши служебни министри на външните работи - Марин Райков и Ради Найденов. Първият, който бе и служебен премиер, ще смени поста в Рим с този в Лондон. Найденов пък от Берлин трябвало да замине посланик в Швейцария. Нова мисия щяло да има и за сегашната ни посланичка в Берн Меглена Плугчиева, но все още не е ясно къде ще отиде тя, защото имало варианти за немскоезична или балканска държава. Настоящият ни посланик в Лондон Константин Димитров, който е бивш зам.-министър на външните работи, обаче щял да се прибере в София. Шефът на Държавна агенция “Разузнаване” Драгомир Димитров да бъде освободен от поста му, предложи в сряда правителството на президента Румен Радев. Шеф на службата трябва да стане досегашният му заместник Атанас Атанасов, който е кадрови разузнавач. Атанасов бе назначен за зам.-шеф на ДАР през април тази година. Драгомир Димитров е освободен от поста му по негово желание. Той ще замине като генерален консул на България в германския град Мюнхен. Преди две седмици Министерският съвет одобри назначението на Димитров като дипломат. Освобождаването му обаче се забави, за да бъде съгласуван новият шеф на разузнавателната агенция с президента Румен Радев. Въпреки че по закон разузнаването е подчинено на Министерския съвет, неговият началник се назначава с указ на държавния глава. Драгомир Димитров вече е работил в Германия като част от екипа на посолството в Берлин като офицер за свръзка. Веднага след това си назначение той стана шеф на бившата Националната разузнавателна служба, а след това оглави и ДАР.", "date": "2018.07.19", "title": "Сменят половината посланици, пробват да са само дипломати"}
{"url": "https://www.24chasa.bg/novini/article/6969872", "text": "Македонският парламент прие днес със 76 гласа \"за\" и нито един против или въздържал се Декларация за подкрепа на процеса за членство на Република Македония в НАТО, предаде агенция МИА. Депутатът от управляващата партия Социалдемократически съюз на Македония /СДСМ/ Хари Локвенец заяви, че членството в НАТО носи сигурност и стабилност, но най-големите косвени ползи от него не са военни, а икономически, предава БТА. Драган Данев от опозиционната ВМРО-ДПМНЕ изтъкна, че неговата партия подкрепя декларацията, и добави, че членството в НАТО е не само придобивка, но и сериозна отговорност. \"Членството в НАТО не значи, че веднага от изток и от юг, от запад и от север ще се отворят кранчетата и в Македония ще потекат мед и мляко\", каза Данев.", "date": "2018.07.19", "title": "Македонският парламент прие единодушно декларация за членство в НАТО"}
{"url": "https://www.24chasa.bg/novini/article/6969873", "text": "Румънското правителство ще отпусне един милиард евро за инвестиционна програма в сферата на културата, съобщава информационният сайт Зиаре, цитиран от БТА.  В началото на заседание на правителството днес премиерът Виорика Дънчила заяви, че културата е сфера, която се нуждае спешно от многогодишно финансиране за закупуване на исторически паметници и културни обекти, за изграждане на такива или за ремонт и модернизация на съществуващите. За целта правителството ще отпусне чрез спешна наредба сумата от един милиард евро, която ще бъде използвана за инвестиции в културни обекти, съобщи премиерът.", "date": "2018.07.19", "title": "Румъния инвестира един милиард евро в култура"}
{"url": "https://www.24chasa.bg/novini/article/6970029", "text": "Главният прокурор Сотир Цацаров е обещал подкрепа, както и че има реален шанс да не се допусне екстрадиция на българските граничари, разследвани за смъртта на турски бракониер. Това е станало по време на срещата с 4-мата служители на гранична полиция по негова инициатива. В момента върви процедурата, по която на българските граничари се връчват съдебните книжа по делото. Случаят, за който те са обвинени в Турция, е от 17 април 2008 година, когато турска лодка навлиза в българските води.  В Сливен е водено разследване, което установява, че българските гранични полицаи са действали законосъобразно. В същото време по казуса се произнася и Европейският съд в Страсбург по дело, заведено от наследниците на починалия турски гражданин. Решението на съда в Страсбург е, че българската държава е изпълнила закона.  Главният прокурор Сотир Цацаров им предостави цялата информация по казуса, както и разясни различни конвенции, обясни говорителят на главния прокурор Румяна Арнаудова.  По време на срещата той е изразил и своето уважение към тях за достойното изпълнение на служебните им задължения. ", "date": "2018.07.19", "title": "Цацаров обеща подкрепа на граничарите, разследвани в Турция за смъртта на бракониер"}
{"url": "https://www.24chasa.bg/novini/article/6970030", "text": "Николай Колев - Босия напусна първото заседание на временната комисия, създадена да работи по неговия казус. Това се случи след като председателят на комисията Станислав Иванов посочи, че второто заседание ще се проведе през следващата седмица, защото дотогава членовете на комисията трябва да се запознаят с фактите, предоставени от Колев. С тях той поиска оставката на транспортния министър Ивайло Московски, защото имало данни, че хора с фалшиви дипломи се явявали на изпити за управление на автомобили. \"Искам до утре да има решение, както говорихме с Караянчева. Ще ви представя факти, които не могат да бъдат оспорени и не трябва да подлежат на дебати. Трябва да бъдат гласувани за 24 часа, не могат да бъдат тълкувани и не са нужни седмици или месеци.\", заяви Колев. Когато Иво Кръстев, който заяви, че е изпитващ бъдещите шофьори, искаше да представи документите, Колев се разгневи и заяви, че те не подлежат на дискусии и представяне, защото иначе членовете на комисията ще ги искат. \"Ще направим обследване на тези факти, но ни трябва време\", заяви шефът на комисията. Босия стана от стола си и тръшна вратата, като заяви, че иска сега комисията да се произнесе в рамките на 24 часа. Членовете на комисията и гостите се обединиха около мнението, че са загрижени за здравето му, но изложените факти не са аргументирани и доказани.", "date": "2018.07.19", "title": "Николай Колев - Босия напусна първото заседание на комисията по казуса му"}
{"url": "https://www.24chasa.bg/novini/article/6970039", "text": "Тримата варненски надзиратели, които вчера бяха задържани, са пускали 6 пъти от затвора автоградец, осъден на 6 години и 8 месеца, съобщи говорителят на главния прокурор Румяна Арнаудова. Това станало в периода от 31 май до 18 юли.  Затворникът винаги се връщал преди вечерната проверка. Разследването започнало по сигнал. Били използвани специални разузнавателни средства като при наблюдението станало ясно, че той излиза винаги когато на смяна са трима надзиратели, които работили на външния и вътрешния портал.  Вчера стартирала и самата операция по задържането, като, след като затворникът бил задържан, му се обадил един от надзирателите, вероятно за да го попита защо са го забавили. В дома на този надзирател били открити множество мобилни телефони.  Прокуратурата тепърва ще установява дали има кражба на коли в дните, когато е излизал, както и дали надзиратели са взимали пари от него. Затворникът е бил осъден от военен съд за автокражби, защото бил в група, в която имало военнослужещ.  Оставали му още 4 години и 4 месеца да излежи в затвора. Той бил доста търсен сред автокрадците, обясни Арнаудова.", "date": "2018.07.19", "title": "Арестуваните варненски надзиратели пускали 6 пъти от килията осъден автокрадец"}
{"url": "https://www.24chasa.bg/novini/article/6970055", "text": "Софийската градска прокуратура ще изяснява кой е виновен, за да излети частен самолет към Гърция без гранична проверка. Материалите са пристигнали в Софийска районна прокуратура вчера, в късен следобед, съобщи говорителят на главния прокурор. Те съдържали обяснения от двама гранични полицаи, от пътувалите в самолета, който на 13 юли излетя към Гърция без проверка, както и две докладни. Като първоначално се проверявало за незаконно преминаване на границата. След като обаче районната прокуратура е установила, че не става толкова дума за незаконно преминаване на границата, колкото до престъпление по служба. Материалите са изпратени в Софийска градска прокуратура.  Проверката ще се извършва по няколко направления. Първо ще се установява какъв е механизмът, по който частните самолети преминават гранична проверка. Също така ще се изяснява как е уреден механизма за обмен на информация между службите на летището и гранична полиция.  От думите на Арнаудова стана ясно, че 6-те пътника в самолета са чакали 70 минути в обособено помещение, за да бъдат проверени, но никой от гранична полиция не е отишъл при тях. ", "date": "2018.07.19", "title": "Прокуратурата търси виновника, позволил частен самолет да излети без проверка"}
{"url": "https://www.24chasa.bg/novini/article/6970112", "text": "Свободните места за третия етап на класирането за прием на ученици в осми клас за учебната 2018/2019 година в гимназиите в София са  , съобщи БТА. От списъка, публикуван в сайта на РУО София-град, се вижда, че в Софийската математическа гимназия \"Паисий Хилендарски\" има четири свободни места, без квоти, в паралелката с профила \"Математически с английски език\". В 91-ва Немска езикова гимназия има едно свободно място за момиче в профила \"Чужди езици - немски език, с английски и руски език\". В 73-то Средно училище \"Владислав Граматик\" има общо седем свободни места. От тях три са свободните места за момчета, а четири са за момичета. В Технологичното училище \"Електронни системи\" има две свободни места, които са без квоти. Едното от тях е за паралелката \"Системно програмиране с английски език\", а другото място е за \"Компютърни мрежи с английски език\". В 164-та Испанска езикова гимназия има само едно свободно място за момчета, което в профила \"Испански и португалски език\". В Първа английска езикова гимназия са останали пет свободни места за момчета. Първото от тях е в профила \"Английски език с испански език и български език\". Второто място е за профила \"Английски език с испански език и математика\". Има две свободни места в паралелката \"Английски език с немски и български език\", както и едно в паралелката \"Английски език с френски език и математика\". Във Втора английска езикова гимназия има общо четири свободни места - едно за момчета и три за момичета. В Девета френска езикова гимназия са останали общо осем свободни места за прием в третото класиране - четири за момичета и четири за момчета в различни паралелки. От 20 до 24 юли седмокласниците и техните родители могат да подават заявление за участие в третия етап на класирането за прием в гимназиите. Това ще стане, както при първия етап, в училищата-гнезда или онлайн. \"Третото класиране обаче е изключително рисково, защото ще има обявени единични свободни места в най-желаните паралелки, ако въобще има свободни места, ако някой ученик не се е явил\", коментира при второто класиране Ваня Станчева от РУО-София. Тя отбеляза, че ако за първото класиране - за 26 свободни места в паралелка, са се борили много седмокласници, сега за едно-две или три места могат да се борят също немалко ученици. Това са единични бройки за прием и седмокласниците трябва да се отпишат от училището, в което са приети и затова третото класиране е рисково и този риск трябва да бъде внимателно премерен, отбеляза Станчева. Тя посъветва седмокласниците да преценят дали си струва да се откажат от мястото в училището, в което са приети, за да се борят за друго място, без да знаят колко други ученици и с какъв бал ще искат също да се класират в него.", "date": "2018.07.19", "title": "Обявиха свободните места за третия етап на класирането за прием в гимназиите"}
{"url": "https://www.24chasa.bg/novini/article/6970121", "text": "Полицейската патрулка е   По първоначална информация от полицията отрекоха да е имало пострадали при инцидента, но се оказа, че дете, пътуващо в пловдивски хюндай е било откарано за преглед в болницата с контузна рана. Прегледано е, раната е обработена и детето е изписано. Инцидентът стана около 11.45 часа. \"Полицейски автомобил при маневра причинява пътно-транспортно произшествие с друга кола. Заради участието на водач, който е полицейски служител, разследването е разпоредено на следовател от Окръжния следствен отдел при Окръжната прокуратура във Варна\", казаха от прокуратурата в морската столица. Извършен е оглед от следовател на местопроизшествието. Според очевидци патрулката е правила обратен завой, за да заеме позиция за рутинни проверки край пътя и била с включени светлини и сигнална лампа.", "date": "2018.07.19", "title": "Патрулката причинила катастрофата край Варна, ранено е дете"}
{"url": "https://www.24chasa.bg/novini/article/6970124", "text": "Предадените на съд по обвинителен акт на Районната прокуратура в Търговище петима подсъдими за телефонна измама за 76 000 лева са осъдени от състав на Търговищкия районен съд. По време на заседанието днес подсъдимите са поискали делото срещу тях да се гледа при условията на съкратено съдебно следствие, съобщават от Апелативната прокуратура във Варна. Хр.В. е с наказание \"лишаване от свобода\" за срок от 2 години и 8 месеца; съучастникът му С.П. е осъден на 2 години и 4 месеца затвор; Й.П. - на 2 години и 2 месеца \"лишаване от свобода\", а А.В. за деянието ще търпи наказание 2 години \"лишаване от свобода\". Непълнолетният Н.Р., използван от съучастниците си като \"муле\" за вземане на парите при измамата, е осъден на една година \"лишаване от свобода\", като изтърпяването съдът е отложил с тригодишен изпитателен срок. Телефонната измама в големи размери е извършена на 19 януари т.г. в Търговище, след предварителен сговор между подсъдимите, по схемата \"съдействие на полицията при полицейска операция\". Потърпевшата жена изтеглила сумата от банковата си сметка и в торба оставила парите на детска площадка по указание на мним полицейски служител. Действията на измамниците били в полезрението на полицията. На мястото, където е оставена торбата със 76 000 лева, се появил непълнолетният, който ги взел. След преследване парите били иззети от него, а той - задържан.", "date": "2018.07.19", "title": "Осъдиха четирима за телефонна измама \nза 76 000 лева в Търговище"}
{"url": "https://www.24chasa.bg/novini/article/6970139", "text": "Отчитаме над 31 на сто ръст на израелските туристи за петте месеца на 2018 г. България може да предложи много повече от слънце, море и забавления. Благодаря на министъра на туризма Николина Ангелкова, че развива културния туризъм и прави такива забележителности по-достъпни както за израелски туристи, така и за всички посетители на страната. Това е казала Ирит Лилиан, посланик на Израел на среща с министъра на туризма Николина Ангелкова, съобщиха от министерството. Отчитаме 31, 8 на сто увеличение на израелските туристи за периода януари-май 2018 г. спрямо същия период на миналата година, като общо посещенията надвишават 73 хил. За последните десет години броят на израелските туристи в България е нараснал с почти 90 на сто от 97 хил. туристи през 2008 г. до над 178 хил. гости през 2016 г. и повече от 208 хил. посетители за 2017 г., е заявила министър Ангелкова по време на срещата. За миналата година Израел се нарежда на 12-о място сред топ пазарите за входящ туризъм в България. В разговорите е участвал и изпълнителният директор на \"Слънчев бряг\" АД Златко Димитров и представители на израелски туроператори. Министърът е казала още, че се води последователна политика за привличане на все повече израелски посетители, като се разработват специални продукти, съобразени с търсенето. Откроява се тенденцията, че по-голямата част от гражданите на Израел идват в периода от май до октомври, което означава, че туристите не идват само на море, а търсят възможност за кратка почивка, отдих и разглеждане на забележителностите на страната ни, обясни министър Ангелкова. Предвид огромната важност на израелския пазар за България, Министерството на туризма редовно участват на туристическото изложение IMTM в Тел Авив. Преди срещата си министър Ангелкова, Ирит Лилиан и кметът на Поморие Иван Алексиев са посетили античната гробница край Поморие. Израелският посланик е била впечатлена от българската култура, природа и обичаи, като двете страни са се споразумели гробницата да бъде включена към маршрутите на израелските туроператори.", "date": "2018.07.19", "title": "С над 31% са израелските туристи в България през петте месеца на годината"}
{"url": "https://www.24chasa.bg/novini/article/6970137", "text": "В случай че премиерът Тереза Мей съумее да оцелее и да прокара своя план за Брекзита в парламента, Европейският съюз е изпълнен с желание да й помогне да сключи споразумение, което може да предотврати хаотично излизане на страната от блока, казват представители на ЕС. Но вълненията в Лондон - където министри привърженици на Брекзита напуснаха в знак на протест срещу предложенията за запазване на някои от стандартите на ЕС и митническите правила, а противници на Брекзита се опитват да спрат излизането от съюза - също принуждават ЕС да ускори планирането на действия си, ако преговорите сае провалят и Великобритания излезе през март с гръм и трясък от съюза. Преговарящите от ЕС имат големи резерви към Бялата книга на Мей за Брекзита, особено за това как да бъдат избегнати бъркотията по границата на Ирландия или разпадането на единния пазар на Европа - въпроси, които главният преговарящ на ЕС Мишел Барние ще постави пред новия министър за Брекзита Доминик Рааб на първата им среща в Брюксел днес. Обаче лидерите на ЕК избягват да отправят публични критики като онези, с които реагираха на предишните британски предложения - стратегия, която според официални представители отчасти отразява признанието, че Бялата книга дава донякъде по-реалистична начална точка за преговорите по търговията и отчасти е желание да не се подкопава онова, което може би е последният шанс на Мей да въведе някакво подобие на ред в Лондон. \"Бялата книга е ново признаване на компромиса между права и задължения\", казва представител на ЕС. \"Тя е ясен знак, че е сложен край на подхода \"и вълкът сит и агнето цяло\", добавя той, имайки предвид предишните опити на Великобритания да запази достъпа си до единните пазари на ЕС, след като е излязла от правните структури на съюза. Друг източник, който участва в процеса, казва, че ЕС не е искал \"да раздухва нещата\", докато Мей се бори с опозиционните крила в своята Консервативна партия. Брюксел очаква да види дали тя ще съумее да въведе ред и използва това като база за нейното доближаване до изискванията на ЕС. Барние и Ги Верхофстат, представителят на Европейския парламент в преговорите за Брекзита, публично заявяват само, че проучват Бялата книга, за да установят доколко тя отговаря на исканията на ЕС. Верхофстат е казвал, че се надява Мей да събере \"мнозинство за работещо споразумение\". Добронамереността у Брюксел към Мей е нещо, което тя може да капитализира, ако съумее да осигури някакво стабилизиране в Лондон. \"Тя има неизразходван политически капитал тук и може да го използва, ако успее да раздвижи нещата там\", казва трети представител на ЕС. Има желание да бъде дадена политическа перспектива на Мей, от която тя се нуждае, за да представи всяка сделка като свой успех като лидер. Тази есен преговарящите трябва да одобрят договор за условията по британското изтегляне и план за бъдещите търговски отношения. Да се избегнат митнически и други неразбории по сухопътната граница на ЕС със Северна Ирландия, означава, че договорът за напускането е подчинен на това доколко и как ще функционира търговията след Брекзита. Договорът се нуждае от парламентарна ратификация, за да влезе в сила преди Великобритания - волю-неволю - да напусне на 29 март съюза. А 21-месечният преходен период на запазване на статуквото е зависи от сключването на договор. Без него бизнесът и домакинствата ще бъдат изправени пред правна несигурност. За никого не е изненада за никого, че резултатът от преговорите няма да е ясен до последния момент. Но бъркотията в Лондон започва да безпокои ЕС, а дипломати и официални лица казват, че се подновява дискусията още колко време да бъде предвидено за постигане на споразумение, въпреки големите трудностите, и за това как да се реагира, ако Великобритания промени мнението си. В петък изпълнителното ръководство на ЕС ще информира министрите от останалите 27-те страни членки каква подготовка трябва да извършат правителствата за евентуален \"рязък\" Брекзит или Брекзит без сделка, казват няколко източника. \"Ако погледнете турбуленциите във Великобритания, ако видите колко много ни остава да направим, за да прехвърлим мостове над пропастите и стигнем до нещо работещо - казва един от тях - съвсем нормално е, че хората са склонни да мислят малко повече за това как да се подготвят\". (БТА)", "date": "2018.07.19", "title": "ЕС остава добронамерен към Тереза Мей"}
{"url": "https://www.24chasa.bg/novini/article/6970041", "text": "Австралия се превръща във втората най-желана страна от чуждестранните студенти и измества Великобритания. Това показва проучаване на лондонския университетски колеж. Със 130 000 повече студенти посреща Великобритания през 2015 г. От британския съвет признават, че трябва да преразгледат политиките си относно чуждестранните студенти, за да бъдат имиграционните политики по-приветстващи за бъдещите учени. Според изследване от 2018 г., те носят на държавата 20 млрд. паунда, което е една от меките сили на страната. Официални данни от Юнеско ще бъдат публикувани в края на годината, пише Би Би Си. Същевременно Австралия се промотира като англоговореща страна с благоприятен климат, добро образование и топла култура. За тази година в топ 10 за най-добри студентски градове влизат австралийските Сидни и Мелбърн, първият и вторият най-голям в страната. Студенти кандидатстват там предимно от Европа и Китай. Великобритания смята да задържи вратите отворени за всички граждани на Европейският съюз, които кандидатстват в тамошни университети, но няма информация дали ще се налага да плащат целите международни семестриални такси.", "date": "2018.07.19", "title": "Австралия надминава Великобритания по брой чуждестранни студенти"}
{"url": "https://www.24chasa.bg/novini/article/6970150", "text": "Удари с копита предизвикаха вибрации в прелитащ над Сибир малък самолет. На борда му имаше 4 коня на Пржевалски, които се връщаха в монголските степи, родните места на прадедите им, съобщи Франс прес, цитирана от БТА.  Спасен благодарение на програми за репродукция в зоопаркове в целия свят, видът сега се отглежда в резерват в Монголия. Но пътуването изглежда не бе по вкуса на финландските кобили Хелми и Хана, нито на германския жребец Спес и швейцарския Яня. Зоопаркът в Прага, който отглежда коне на Пржевалски от 1932 г. и е натоварен със създаване на световното генеаложко дърво на вида, лансира проект за реинтродукцията му в Монголия през 2011 г. \"Пътуването със самолет е най-трудният етап - заяви ветеринарят и ръководител на проекта Роман Водичка. - Случва се кон да направи грешна стъпка или да легне на земята, а това е свързано с риск от нарушаване на кръвообращението в краката му. Ако е транспортирано с камион, можем да пуснем животното в природата, за да се възстанови нормалното кръвообращение в краката му, но това е невъзможно в самолет.\" Четирите коня скоро ще се присъединят към стадата в резервата Тахин Тал, където живеят 220 коня на Пржевалски. \"Те имат шанс, какъвто не се е усмихнал на други - връщат се у дома\", поясни Ян Марек от зоопарка в Прага.", "date": "2018.07.19", "title": "Коне на Пржевалски се връщат в монголските степи"}
{"url": "https://www.24chasa.bg/novini/article/6970148", "text": "Италия предложи Европейският съюз да създаде \"кризисно звено\", което да координира разпределението в страните членки на мигрантите, пристигащи по море, предаде ДПА. В интервю за в. \"Фато куотидиано\" премиерът Джузепе Конте днес каза, че идеята му хрумнала, когато трябвало лично да убеждава другите страни в ЕС да приемат мигрантските квоти, предава БТА. \"Това, което се случи в неделя, би трябвало да стане норма, да не зависи повече от телефонни обаждания до партньорите ни, а да се направлява от кризисен кабинет или комитет под егидата на Европейската комисия\", каза той пред вестника. В неделя и понеделник Конте убеди Франция, Малта, Германия, Испания, Португалия и Ирландия да приемат част от около 450-те мигранти, спасени край италианския остров Линоза. Освен интервюто вестникът публикува и откъси от писмо с дата 17 юли и адресирано до председателя на ЕК Жан-Клод Юнкер и председателя на Европейския съвет Доналд Туск, в което е изложено предложението. \"Трябва възможно най-бързо да създадем кризисно звено, което да координира общите и допълващи се действия на страните членки\", се казва в писмото. Звеното ще помага да се установява кое ще е пристанището, в където ще пристигат мигрантите, и кои ще са страните, готови да ги приемат. Говорителка на Конте потвърди съдържанието на писмото. Говорител на ЕК отбеляза в понеделник, че разработеното от Конте предложение за решения по всеки отделен случай не би било целесъобразно в дългосрочен план. През есента Италия ще свика конференция, посветена на Либия, каза пред \"Фато куотидиано\" Конте, цитиран от ТАСС. Премиерът обясни, че смята да се срещне с командващия Либийската национална армия фелдмаршал Халифа Хафтар. \"Работим с всички страни над стабилизирането на Либия. Ще се срещна и с Хафтар. През есента ще организирам конференция за Либия. Според италианския премиер целта е не само произвеждането на нови избори до края на годината, а реално стабилизиране на ситуацията в страната. Едни избори, без да се спазват тези условия, няма до доведат до урегулиране в Либия, подчерта той.", "date": "2018.07.19", "title": "Италия иска европейско кризисно звено,\nкоето да координира мигрантите"}
{"url": "https://www.24chasa.bg/novini/article/6970250", "text": "Делегация на Държавния департамент и министерството на финансите на САЩ ще се срещне утре с турски представители, за да обсъдят санкциите спрямо Иран, съобщи източник от турското външно министерство, предаде Ройтерс. \"Американска делегация, която в момента води разговори в Индия, ще посети Анкара в петък по темата за санкциите срещу Иран\", каза пред агенцията източникът. \"Делегацията ще се срещне със съответните институции, включително от министерствата на външните работи и финансите\", добави той. Говорител на посолството на САЩ потвърди, че преговорите ще се състоят утре и ще се съсредоточат върху санкциите спрямо Иран, предава БТА. Преди два месеца президентът на САЩ Доналд Тръмп оттегли САЩ от ядреното споразумение от 2015 г. с Иран, договорено от неговия предшественик Барак Обама и други световни сили, и наложи строги санкции на САЩ срещу Техеран. Високопоставен представител на Държавния департамент каза миналия месец, че Вашингтон е поискал от съюзниците си да прекратят вноса на ирански петрол до ноември - призив, на който Анкара публично се противопостави. Турция, съюзник от НАТО, е зависима от вноса, за да покрива енергийните си нужди. През първите четири месеца на годината страната е купила над три тона суров петрол от Иран, приблизително 55 процента от общите й доставки на този вид гориво.", "date": "2018.07.19", "title": "Делегация на САЩ ще обсъжда утре в Турция санкциите спрямо Иран"}
{"url": "https://www.24chasa.bg/novini/article/6970253", "text": "Земен трус с магнитуд 5,7 разтърси южната и централната част на Мексико, включително столицата, предадоха Асошиейтед прес и Ройтерс, цитирайки Геофизичния институт на САЩ. Жители и работещи в столицата Мексико са напуснали временно сградите, в които са се намирали. Няма данни за пострадали или щети. По данни на Геофизичния институт на САЩ земетресението е било регистрирано около 8:30 ч. местно време (13:30 ч. по Гринуич). Епицентърът е бил близо до град Хуахуапан де Леон в щата Оахака, предава БТА. Според Европейско-средиземноморския сеизмологичен център, цитиран от ТАСС, земетресението е било с магнитуд 5,8 и с епицентър в мексиканския щат Пуебло, на 10 км дълбочина. Националната сеизмологична служба на Мексико съобщава, че земетресението е било с магнитуд 5,9, съобщава ДПА. То е задействало сеизмологичната сигнализация в столицата и други градове. Жителите на многоетажни сгради в мексиканската столица са били евакуирани по спешност, отбелязва ТАСС, добавяйки, че в момента властите са наредили щетите в засегнатите територии да бъдат определени от въздуха.", "date": "2018.07.19", "title": "Силно земетресение в Мексико"}
{"url": "https://www.24chasa.bg/novini/article/6970258", "text": "Водещата британска модна къща \"Бърбъри\" е изгорила миналата година своя продукция в размер на 28 милиона паунда /36,5 милиона долара/, за да не трябва да я продаде на прекалено ниски цени, съобщи в. \"Таймс\". По данни на изданието за последните пет години компанията е унищожила непродадени колекции за 90 милиона британски лири /117,6 милиона долара/. Дори като се отчитат високите цени на бранда, компанията е ликвидирала около 20 хиляди свои артикула. Ситуацията се е влошила през последните две години - количеството непродадени стоки се е увеличило 1,5 пъти, предава БТА. Акционерите на компанията са изразили недоволството си от създалата се ситуация, но управата на \"Бърбъри\" се оправдава, че по този начин е бил опазен имиджът на марката. Той щял да бъде силно накърнен, ако продукцията попаднела на сивия пазар на занижени цени. Специалистите отдават загубите на \"Бърбъри\" на прекалено високите цени на бранда на азиатския пазар. Там една обикновена раница се предлага за продажба срещу 1200 долара.", "date": "2018.07.19", "title": "Модна къща \"Бърбъри\" изгори продукция за милиони, за да не подбие цената й"}
{"url": "https://www.24chasa.bg/novini/article/6970231", "text": "БСП и ПЕС продължаваме да работим заедно с приятелски дух и взаимно уважение за различията ни по темата за Истанбулската конвенция. Това заяви соцлидерката Корнелия Нинова. Тя и генералният секретар на ПЕС Ахим Пост дадоха съвместно изявление след срещата си по темата за борбата с насилието срещу жени. Соцлидерката обаче бе категорична, че партията няма да промени отношението си да не подкрепя конвенцията. Пост и шефката на Жени ПЕС Зита Гурмай са у нас с мисия на европейските социалисти, която има за цел да провери на място ситуацията с домашното насилие в България, отношението към жените, станали жертва на дискриминация или насилие. Споделяме еднакви ценности срещу насилието над жени и деца и сме готови, както и досега, да внасяме законопроекти за борба с него, обясни Нинова.  Очевидно е, че всички ние сме против насилието срещу жени и ще продължим да засилваме ангажимента си за борба с това насилие, заяви пък Пост и благодари на соцлидерката за отворения диалог.  В действителност възприятието на конвенцията е различно в различните държави. В Германия я ратифицирахме преди година без нито един глас против и без голям дебат, защото всички бяха убедени, че сме против насилието срещу жени, обясни Пост, който е депутат в Германския Бундестаг. Ще продължим да водим тази открита дискусия с всички партии в рамките на ПЕС с една цел - да подобрим живота на жените и децата, допълни той. Запознати разкриха, че на срещата си на \"Позитано\" 20 с ръководствата на партията и на парламентарната група на БСП пратениците на ПЕС предложили няколко законодателни промени от името на неправителствени организации, с които разговаряли по-рано през деня. Предлага се например борбата срещу домашното насилие да стане държавна политика със създаването на съвет към правителството, който да координира всички мерки. По данни на НПО-та годишно са необходими 5 милиона лева за създаването и поддържането на 28 кризисни центрове, 28 консултативни центрове и 6 центъра за работа с изнасилени жени. Червените ще трябва да проведат битка за разписването на тези средства в проектобюджета за догодина. ПЕС препоръчва още да има държавна политика в обучението на хора, които работят с пострадали от домашно насилие жени - социални работници, полицаи, прокурори, съдии. Сергей Станишев е добър президент и е добре за ПЕС да има силен лидер. И това е добре за България, коментира още Ахим Пост.", "date": "2018.07.19", "title": "БСП и ПЕС приятели въпреки различията за Истанбулската конвенция"}
{"url": "https://www.24chasa.bg/novini/article/6970247", "text": "\"Доколкото разбрах, има още едно огнище открито, не ми е работа да ги броя, това е работа на докторите. Хубавата новина е, че е пак в района, който го наблюдаваме\", коментира темата за чумата и има ли нови огнища министърът на вътрешните работи Валентин Радев по  . \"Късно снощи се събрахме и сутринта дадохме брифинг - трябва да се изчакат още резултати от други съседни места и трябва да се вземат мерки за разколебаното доверие. Само опозицията подкопава това доверие в нашите действия\", каза Радев. \"Имаме създаден план за действия за ограничаване на заразата. Казват ми, че има чума, те са докторите, ние си изпълняваме задълженията. Ние само трябва да охраняваме и да помагаме.Това е въпрос на национална сигурност. Но виждаме на митинга, г-жа Нинова казва, че това не е вярно и хората вярват. Да поемат отговорността тогава, ако държавата се зарази\", заяви министър Радев.  \"На въпрос има ли пропуски в работата на МВР вътрешният министър каза, че пропуски в работата на всички има, защото за първи път се случва такава чума в Европа. Хората разнасят с дрехите си, с обувките си заразата. Така ни казаха ветеринарите. Но сме способни да се справим със ситуацията. Не създавайте бунт, не създавайте фалшиви новини, не отивайте да казвате, че няма чума. Още веднъж ще отидем да им го кажем и какви са последствията от това. Народните представители не трябва да разколебават доверието:, категоричен беше министърът.  \"Комуникацията не беше наред. Мерките са доста строги. Не разбирам защо ходят тези хора там? Каквото ни кажат докторите, това правим, ако ни кажат утре пиле да не минава, няма да минава, но цената ще бъде висока\", каза Радев.  ", "date": "2018.07.19", "title": "Министър Радев: Хората разнасят с дрехите и обувките си чумата по животните"}
{"url": "https://www.24chasa.bg/novini/article/6970283", "text": "Румънският президент Клаус Йоханис сезира днес Конституционния съд относно закона за статута на съдиите и прокурорите с твърдото настояване да бъдат взети предвид препоръките на Венецианската комисия, съобщават румънските медии. Законът за статута на съдиите и прокурорите, който определя процедурата по назначаване на главните прокурори, е част от пакет правосъдни закони, приет набързо от парламента в края на миналата година. Според критици измененията застрашават независимото правосъдие и борбата с корупцията. Президентът обърна внимание на народните представители, които са част от управляващото мнозинство, че трябва да бъдат лоялни към избирателите си и да правят добри закони за Румъния и румънците, предава БТА. Йоханис обяви по-рано днес, че е изчерпал всички пътища за оспорване на закона за съдебната организация и че е задължен да го обнародва. Президентът поиска от парламента, веднага щом се събере на редовна парламентарна сесия, да внесе отново в парламентарна процедура трите правосъдни закона и да ги коригира. Миналата седмица консултативният орган по конституционно право към Съвета на Европа - т. нар. Венецианска комисия, публикува доклад, в който посочи, че измененията в правосъдното законодателство, предложени от управляващата левоцентристка коалиция, засягат независимостта на магистратите и призова властите в Букурещ да не ги прилагат. Окончателният доклад на Венецианската комисия се очаква на 19 октомври.", "date": "2018.07.19", "title": "Румънският президент сезира Конституционния съд относно закона за статута на съдиите и прокурорите"}
{"url": "https://www.24chasa.bg/novini/article/6970275", "text": "Проверките, които направихме в комплекса \"Слънчев бряг\", в Поморие и Несебър показват, че водата по българското Черноморие е чиста. Това е заявила Николина Ангелкова, министър на туризма, при обиколката си на морски плаж \"Слънчев бряг-север\", съобщава пресцентърът на министерството. Ангелкова е припомнила, че това е третата съвместна инспекция на Министерството на туризма и МОСВ за чистотата на плажните ивици. Проследихме и дали са спазени изискванията за свободна зона за плажуващите, за поставени указателни табели, за осигурена медицинска помощ и т.н., добавила тя. Предстои да се направи мониторинг дали одобрените от Ангелкова схеми за преместваеми обекти отговарят на фактическото положение на място, пише в съобщението. Проверките по морето са непрекъснати - по сигнали и планови, като до момента те са над 60. Извършват се съвместно с РИОСВ в Бургас и Варна, а 2018-а се очертава като годината с най-много инспекции. Те показват, че няма пречиствателна станция, която да се зауства нерегламентирано или да превишава нормативните показатели, е заявила министър Ангелкова. Радвам се, че в \"Слънчев бряг\" всяко заведение е свързано в канализацията и няма нерегламентирано заустване, което да притеснява туристите. РЗИ е институцията, която взема пробите и проверките ще са непрекъснати през целия сезон, предупредила тя. Последните анализи от регионалната лаборатория в Бургас сочат, че няма превишение на нито една от пречиствателните станции с емисионните норми за заустване в Черно море. РИОСВ в Бургас и Варна заедно с Басейнова дирекция са извършили над 63 проверки, с които са обследвани всички преместваеми обекти по схемите, съгласувани с Министерството на туризма. Всички съоръжения са заустени в канализационните системи на населените места и няма нерегламентирано изхвърляне в Черно море. От началото на сезона до вчера са извършени 84 проверки на водите за къпане, пише в съобщението. Те са направени на плажовете като обекти с обществено предназначение, като 60 от тях са съвместно с Министерството на туризма. Проведени са 222 изследвания на проби от морската вода за къпане до момента. На 83 плажа в област Бургас са определени 47 зони. Те сочат, че тази година няма плажове със задоволително качество за разлика от 2017-а. С отлично качество сега са 48 на сто от плажните ивици, а с добро - 52 на сто, пишат още от министерството.", "date": "2018.07.19", "title": "Ангелкова: Водата и плажовете по Черноморието са чисти"}
{"url": "https://www.24chasa.bg/novini/article/6970299", "text": "Не сме получавали нови насоки от Пентагона за сътрудничество с Русия в Сирия след срещата между президентите Тръмп и Путин в Хелзинки, каза командващият силите на САЩ в Близкия изток генерал Джоузеф Вотел, цитиран от Асошиейтед прес. Армейски генерал Джоузеф Вотел, който оглавява американското Централно командване, каза пред журналисти днес, че при липсата на нови указания той поддържа досегашния курс в Сирия. Мисията си остава разгром на групировката \"Ислямска държава\", допълни той, цитиран от БТА.  Във вторник, ден след като американският президент Доналд Тръмп обсъди в Хелзинки с руския си колега Владимир Путин Сирия и други теми, руското министерство на отбраната съобщи, че е готово да изпълни, както то каза, постигнатите договорености за засилено сътрудничество с американските военни в Сирия. Говорейки от щаба си в Тампа, щата Флорида, ген. Вотел отбеляза, че американското законодателство забранява координация и сътрудничество с руските военни.", "date": "2018.07.19", "title": "Американски генерал: Няма нови насоки от Пентагона за сътрудничество с Русия в Сирия"}
