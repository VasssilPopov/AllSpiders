{"url": "https://www.24chasa.bg/novini/article/7244764", "text": "България изпреварва по ниво на демокрация държави като Полша и Унгария, които дълго време възприемахме като модел на политическо развитие по време на прехода, според новата класация на “Икономист интелиджънс юнит”, свързана с авторитетното списание “Икономист”. България е на 46-о място от 167 страни в света с резултат 7,03. Полша е на 54-а позиция. Унгария е на 57-о място. България изпреварва и още две страни от Европейския съюз - Румъния и Хърватия. Румъния е с резултат 6,38 и 66-а позиция. Според Индекса на демокрацията северната ни съседка отбелязва забележително влошаване на качеството на демокрация. “Икономист” класира България по качество на демокрацията и преди Хърватия, която е на 60-о място с резултат 6,57. От страните в Централна и Източна Европа с по-добри оценки на демократичните процеси, отколкото у нас, са подредени Естония, Чехия, Словения, Литва, Латвия и Словакия.", "date": "2019.01.14", "title": "България изпревари по демокрация Полша и Унгария"}
{"url": "https://www.24chasa.bg/novini/article/7244604", "text": "Определянето на максимални надценки ще ограничи конкуренцията между търговците на дребно. Това е заключението от анализ на КЗК по повод предложенията, внесени от “Обединени патриоти” в Закона за защита на потребителите в края на октомври. Според тях министърът на икономиката по предложение на социалния министър ще може да определи максимални надценки за цените на основни храни за срок от 12 месеца. Идеята включваше определяне на кошница с основни продукти за оцеляването на най-бедните и извършване на ежемесечен анализ на цените им. Според КЗК такава регулация би довела до дефицит на стоки или продажба на по-евтини, но некачествени. Тъй като в големите търговски вериги надценката ще е по-ниска, това може да доведе до фалит на по-малките. Изискването продуктите да са български също застрашава конкуренцията. В посочено в анализа становище самото икономическо министерство също се обявява против ограниченията. Социалното ведомство посочва, че предложените мерки не може да се приемат като социални, тъй като те ще обхванат всички потребители, а не само нуждаещите се. Сдружението за модерна търговия също счита, че тези ограничения са неоправдани, тъй като ще доведат до негативни икономически последици. ", "date": "2019.01.14", "title": "КЗК: Определянето на надценки от държавата спира конкуренцията"}
{"url": "https://www.24chasa.bg/novini/article/7242567", "text": "“Не съм ненормална, искам да си гледам детето, аз го обичам! Защо ми го взеха?” Това казва 26-годишната Симона Алекова от махала Речани до смолянското село Арда. Бебето на младата жена е дадено временно на приемно семейство в друго село веднага след изписването му от родилното отделение на смолянската болница на 17 декември миналата година. Социалните работници мотивират извеждането на малкия Александър с проверки в къщата на фамилията в махалата. Те констатират, че средата е рискова за живота и здравето на новороденото. Притеснява ги и адекватността на майката към потребностите му. Сигнал за това, че Симона няма адекватен интерес към бебето и умения да го гледа, подават лекарите от неонатологичното отделение на болницата, след като наблюдават как се отнася с него от раждането му на 11 декември до изписването му. А майката и бабата настояват чрез медиите социалните да им върнат бебето, категорично отричайки да са верни констатациите на социалните. Хора от цялата страна гневно нападнаха социалните с коментари, че В коментарите си хората подозираха, че детето е взето, за да бъде осиновено, тъй като е бяло и здраво. Много от хората се организираха да помагат с дарения на семейството, тъй като е бедно, както и да му намерят адвокат, който да защитава правата на майката в съда. На 21 януари предстои районният съд в Смолян да решава дали малкият Александър ще живее при майка си, или ще бъде гледан от приемни родители и за какъв срок. Симона живее с майка си Ана и двамата си братя във фамилната им къща в Речани, до което няма никакъв транспорт, лекар също. Къщата е стара, мръсна и, меко казано, нехигиенична. Младата майка завършила 12-и клас, но не взела матура и няма средно образование. Бащата на бебето не го признал, а Симона не иска да говори за него. Според кмета на село Арда Недко Юруков семейството на Симона не е лошо, но къщата им е много занемарена. Тя и братята ѝ се хващали временно на работа по селото, а майка им я викали да чисти хотели и къщи за гости наоколо. В къщата Бабата на детето заявява, че ще вземат нов. Имат и дрешки, кошче за бебе, шишенца. На майката ѝ спряла кърмата. Симона твърди категорично, че ще се справят и бебето няма да е лишено от нищо. То се родило със секцио, след което било настанено в кувьоз. Според Симона детето е дадено в приемно семейство без съгласието ѝ и по нищо не е разбрала, че няма да се прибере с новороденото от болницата. “Не е вярно, че не съм се интересувала от бебето, както твърдят, ходила съм до кувьоза, питах как е детето, милвала съм го, но никаква информация не ми даваха. Казваха само, че е добре, но трябва да се лекува. Аз избрах името на бебето. Много съм доволна от лекарите, сестрите, акушерките.Идваше при мен една социална работничка, взе да ми говори за приемно семейство и аз казах категорично, че не искам никъде да се дава бебето, защото искам да си го гледам. Мисля, че да правя всичко. Аз съм си много добре, нямам психически отклонения, не съм посещавала психиатър, както някои хора си мислят”, казва Симона. Институциите обаче са на мнение, че майката на бебето е с видим интелектуален дефицит. Тя изразява желание да полага грижи за новородения си син, но според тях няма представа по какъв начин би могла да се справи с отглеждането на детето, не разпознава потребностите на малкото, неориентирана е за храни, консумативи и цени, не знае какви витамини е приемала по време на бременността. Бабата Ана добавя, че откакто са взели детето, Симона по цяла нощ плаче и не яде. И тя, и дъщеря ѝ твърдят, че ще гледат Александър нормално, въпреки че, докато купят бойлер, ще трябва да топлят вода с чайник, за да го къпят. “На три деца съм майка. Да, може да се гледа дете тук, новородено. Имали сме бойлер, но нещо му стана, сега ще го изхвърляме, ще докараме чисто нов. Не живеем на социални помощи, единствено дървата за огрев са от социалните”, реди майката на Симона Ана Хаджийска. Самата тя е безработна. Цялото семейство се прехранва от пенсията на бабата на Симона. Единият брат на младата жена е със слухови и зрителни увреждания, но никога не е бил на ТЕЛК, за да може да получава пенсия. Преди да роди, Симона е била подпомагана по всички възможни начини, които позволява законът. При проверката социалните заварили бабата пияна, а къщата в безпорядък. По нищо не личало, че там ще се прибира новородено. Бабата заявява, че се почерпили предната вечер, защото се радвали, че бебето вече не е в кувьоз и е добре, но отрича да е била пияна. “Стаята, в която близките съобщават, че ще се отглежда новороденото, е с и одеяла. Между леглата е малка маса, непочистена, с хранителни остатъци и пепелник с фасове. Липсват шкафове и гардероби за дрехи, дрехите са навсякъде из жилището. Голяма част от тях са натрупани зад вратата. От пушека на печката стените са почти черни. Вратите не се затварят добре и зеят. В къщата е изключително мръсно, разхвърляно и обитавано от поне 7-8 черни котки”, се казва обаче в официално съобщение на социалната служба. “Има процедура за временно настаняване в приемно семейство, която е спазена. Докато новороденото е в приемното семейство, как да го гледа и храни”, казва директорката на “Социално подпомагане” Петя Пампорова. “Настаняването на момченцето при приемно семейство не означава, че то ще бъде отнето от семейството и вписано в регистъра за осиновяване, категорични са от “Закрила на детето”. Майката и бабата на детето междувременно ще бъдат консултирани от социални работници, ще им се осигурят социални грижи и ако рисковите фактори се преодолеят, бебето може да бъде върнато за отглеждане в семейството.", "date": "2019.01.14", "title": "Симона, на която социалните  взеха детето:  Не съм  луда,  искам си го!"}
{"url": "https://www.24chasa.bg/novini/article/7244583", "text": "Да се пуснат още количества ток на борсата, е една от мерките срещу високите цени. Тя е обединила всички участници в срещата, свикана от председателя на КЕВР Иван Иванов в понеделник. В нея участваха министърът на енергетиката Теменужка Петкова, шефът на БЕХ Петьо Иванов, представители на държавните енергийни компании, на електроразпределителните дружества и на енергийната борса. С промените в Закона за енергетиката от 1 януари ерепетата са задължени да купуват тока, с който покриват технологичните си загуби, от борсата. Това се сочи като една от причините за скока на цените, в някои часове те минаха 200 лв. за мвтч, а средната цена от 1 до 12 януари бе 145,84 лв. Покупките на ерепетата били 30% от търгуваната на борсата електроенергия. Причината е, че при голямото потребление в зимните месеци се качвали и технологичните загуби. Министър Петкова заяви, чеАЕЦ “Козлодуй”, ТЕЦ “Марица-изток 2” и НЕК ще предложат допълнителни количества електроенергия на борсата, което е оздравително и ще създаде спокойствие на пазара. По силата на делото на ЕК “БЕХ - електричество” трите държавни дружества бяха задължени да предоставят на платформата “Ден напред” 690 мегавата всеки час, а от 19 януари ангажиментът е количествата да надминат 700 мегавата. Петкова заяви още, че ще се предложи електроенергия от ТЕЦ “Марица-изток 2” и малко от “Козлодуй”. Но поясни, че никой не може да задължи теца да продава на загуба. Тя припомни задължението на централата да купува въглеродните емисии и че тези разходи трябва да бъдат обезпечени. Основна част от себестойността на тока от теца са харчовете за емисии, а тенденцията е те да растат. Втората мярка е разработване на нови стандартизирани продукти, които да се предлагат най-вече на платформата за двустранни договори. Ерепетата имат седем дни да ги предложат. Председателят на КЕВР Иван Иванов заяви, че двете мерки са краткосрочни и в рамките на седмици трябва да бъдат реализирани. Третата е пазарното обединение с регионалните борси, което е и изискване на еврорегламент. Така ще се създаде ликвидност на българската борса. Затова обаче се изискват промени в енергийния закон и по-конкретно отпадането на експортната такса, заяви Иван Иванов. Константин Константинов, изпълнителен директор на енергийната борса, заяви, че в най-напреднала фаза са преговорите за пазарно обединение на платформите за търговия “Ден напред” със Северна Македония и с Румъния за пазара на платформата в “Рамките на деня”. Директорът на енергийната борса Константин Константинов, председателят на КЕВР Иван Иванов, министърът на енергетиката Теменужка Петкова и шефът на БЕХ Петьо Иванов по време на пресконференцията (отляво надясно).", "date": "2019.01.14", "title": "Петкова търси още ток за борсата, за да паднат цените (Обзор)"}
{"url": "https://www.24chasa.bg/novini/article/7244791", "text": "Общинската фондация „Пловдив 2019” излезе с  което се състоя на 12 януари. Шоуменът твърди, че същото съоръжение е наел за 681 000 лева. От ръководството на фондацията тутакси му отвърнаха. „Пловдивската сцена е под формата на кула и е специално конструирана за големия откриващ спектакъл по проект на германската компания phase 7. Изпълнител на конструкцията е швейцарска компания. Техническото обезпечение на спектакъла е поверено на „Жокер медия”, която е подизпълнител на phase 7 и за подиумите към сцената. Такова съоръжение никога не е правено в България”, казват от фондацията. Според ръководството й цената на сцената и прилежащите подиуми е 219 000 без ДДС. А цялостното техническо обезпечаване на спектакъла „Ние сме всички цветове”, което включва озвучаване, осветление, видео оборудване е с общ бюджет 881 124 лева. Или общо сумата излиза 1 099 177 според сметките на  „Пловдив 2019”. На сайта на фондацията обаче са посочени и други цифри за откриващия спектакъл. С тях сумата стига почти до 2,4 млн. лева. Ето за какво още са отишли: - 363 000 лв. - ВИП пакети и подаръци за граждани и гости, заснемане и лайф стрийм ( тук влизат и прословутите одеяла и шалчета – б.р.) - 90 000 лева - комуникация на откриващо събитие, включително брандиране на града и оформяне на зони за специални гости - 250 000 лева наем на оградата, монтаж и демонтаж, както и за наемане на техника за вдигането и развалянето на 30-метровата кула. - 352 000 лева без ДДС за авторски публикации в авторитетни световни медии - 450 000 евро струва продуцирането на вечерното шоу на 12 януари / основно отишли за немската компания Phase7 на Свен Сьорен Байер/ - Доброволци - 2500 евро - Водещ - 540 евро - Представяне на документи и чернови - 8000 евро - Творчески директор на шоуто - 8000 евро - Режисьор - 2000 евро - Асистентът при управлението на проекта - 10 750 евро - Музикален надзор - 12 000 евро - Пътуването, настаняването и кетъринга за артистичния екип - 52 892 евро - Пътни разходи за репетиции - 21 000 евро - Наем на сцена - 112 000 евро Заря - 15 000 евро Информацията е от публично известни данни, които са обявени в сайта на ”Пловдив 2019”, Агенция за обществени поръчки и приетия бюджет на фондацията за 2018 г.", "date": "2019.01.14", "title": "\"Пловдив 2019\" към Слави: Сцената е 1,1 милиона лева"}
{"url": "https://www.24chasa.bg/novini/article/7244646", "text": "Първите грипни епидемии за сезона обявиха 4 области в страната със старта на работната седмица. Това са Стара Загора, Бургас, Силистра и Шумен. От сряда епидемия ще бъде обявена и в Русе, очаква се и във Варна. Засега в грипна ваканция излизат само учениците в Стара Загора - от 16 до 18 януари, и в Бургас и Поморие - още от днес до 18-и. Очаква се обаче тези дни да бъдат разпуснати и децата в Шумен. Средно заболеваемостта в засегнатите области е 230-270 болни на 10 000 души. Има и такива с 350-450 души. Страната обаче все още е в предепидемична обстановка. Пикът се очаква след седмица-две. От 7 до 13 януари грипът е разболял 264,84 на 10 000 души в Стара Загора и областта. Резултатите от изследваните проби на болните показват циркулация на щам А-H3N2, обясниха от Регионалната здравна инспекция. Засегнати са хора от всички възрасти. По тази причина от РЗИ препоръчват болниците да спрат свижданията, а където е възможно, да бъдат открити и грипни кабинети. Спират се женските и детските консултации, както и плановите профилактични имунизации, реимунизации и операции. Близо 400 случая на остри респираторни заболявания са регистрирани и във Варна, съобщи д-р Янка Драганова от РЗИ. Резултатите са за периода от 4 до 10 януари, а седмица преди това болните са били 286. Регистрирани са 78 усложнения, сред които 33 бронхита и 45 пневмонии, отчита още РЗИ. Във Варна най-висока е заболеваемостта във възрастта 30 - 64 г. и 5 - 14 г. В Бургас пък най-засегнати били деца от 5 до 14 г. Вероятно това са случаи на грип H1N1, за който специалистите предупреждават, че засяга децата, младите хора в активна възраст, бременните и тези с високо наднормено тегло. Заради очакваната по-висока заболеваемост през януари в детските градини във Варна се извършва строг сутрешен филтър за недопускане на болни деца, ограничава се и достъпът на родители и външни лица. Следи се заболеваемостта и в училищата. Предвид грипната обстановка в страната на гражданите се препоръчва да ограничат социалните си контакти и да избягват събирането на много хора в затворени пространства. При висока температура и други признаци на грип да не провеждат самолечение и да не ходят болни на работа, а веднага да потърсят личния си лекар. Препоръчва се носенето на медицинска маска, но само от вече болни хора. Тя спира фините частици, които излизат при кихане и кашляне, но става неефективна след 1-2 часа и трябва да се смени.", "date": "2019.01.14", "title": "Епидемия в 4 области, ваканция за грипа в Бургас и Стара Загора (Обзор)"}
{"url": "https://www.24chasa.bg/novini/article/7244638", "text": "Отнети са почетните титли на американския учен и нобелов лауреат д-р Джеймс Уотсън, съобщи Би Би Си. Причината са коментари на 90-годишния учен, че гените са причината да има разлика при тестовете на интелигентност при белите и чернокожите. Уотсън е правил подобни коментари и през 2007 г., но поднесе извинения. Той получи Нобелова награда през 1962 г. заедно с колегите си Морис Уилкис и Франсис Крик, с които откри двойната структура на ДНК. През 2014 г. нобелистът продаде златния си медал, след като заяви, че е бил отлъчен от научната общност заради коментарите си. ", "date": "2019.01.14", "title": "Откривателят на ДНК лишен от титли"}
{"url": "https://www.24chasa.bg/novini/article/7244626", "text": "Турция започва да произвежда бойни самолети ИХА, СИХА и “Акънджъ”, за да не бъде зависима военно от други страни, заяви президентът Реджеп Ердоган. “Някои може да купуват сигурност с пари. Но ние не можем да оставим това на други. Много сме препатили от външна зависимост”, заяви Ердоган, цитиран от в. “Акшам”. Президентът се похвали, че външната зависимост на Турция в сектора на отбраната е била намалена от 80 на 35 процента. “Турция е длъжна да бъде силна в политическата, дипломатическата, икономическата и военната област”, подчерта Ердоган. ", "date": "2019.01.14", "title": "Турция ще прави  военни самолети (Обзор)"}
{"url": "https://www.24chasa.bg/novini/article/7244596", "text": "Село Дизантис в Източна Швейцария е отрязано от останалия свят заради лавина, която прекъсна железопътния транспорт и направи шосетата непроходими, предаде Франс прес. Общината от 2200 жители, където в момента има и неколкостотин туристи, не може да бъде достигната нито с кола, нито с влак, обясни кметът Робер Кажакоб. Той изрази надежда положението да се оправи до утре, предаде БТА. След обилните снеговалежи в последните дни в Източна Швейцария бяха спрени няколко железопътни линии заради риск от лавини. Влаковете до курорта Давос, където следващата седмица ще се състои Световният икономически форум, са спрени до второ нареждане и са заменени от автобуси. От събота вечерта се натрупаха допълнително 60 до 90 см снежна покривка върху част от Алпите, а до утре се очаква тя да се увеличи с още 30 до 50 см. В някои райони на Швейцарските Алпи е обявен максимален риск от лавини. През последните две седмици в североизточната част на страната вече имаше необичайно обилни снеговалежи. Там снежната покривка е един и половина до два пъти по-висока от обичайното за този период на годината.", "date": "2019.01.14", "title": "Швейцарско село е отрязано от света заради лавина"}
{"url": "https://www.24chasa.bg/novini/article/7244615", "text": "Македонският парламент анализира искане на организация на диаспората за нов референдум по споразумението за промяна на името на страната на Северна Македония, целящо да й осигури членство в НАТО и възможно присъединяване към Европейския съюз, съобщава Асошиейтед прес. Парламентарна комисия даде предварително одобрение днес на искането на Световния македонски конгрес. Ако председателят на парламента също се съгласи, организацията ще трябва да събере 150 000 подписа, необходими за разрешение от държавната избирателна комисия за провеждането на референдум, предаде БТА. Групата оспорва значението на проведен през септември референдум, който показа огромна подкрепа за споразумението за името, но ниска избирателна активност. Македонският парламент ратифицира споразумението с Гърция, а миналата седмица също така одобри конституционни промени, които да формализират новото име на страната.", "date": "2019.01.14", "title": "Македонските депутати анализират искане за нов референдум за името"}
{"url": "https://www.24chasa.bg/novini/article/7244610", "text": "Британският премиер Тереза Мей призова днес депутатите да погледнат отново договореното от нея с Европейския съюз споразумение за излизането на страната от ЕС, предаде Ройтерс, цитирана от БТА. \"Казвам на членовете на (Камарата на общините) от всички (политически партии), до каквото и заключение да сте стигнали преди, погледнете отново тази сделка през следващите 24 часа\", каза Мей пред долната камара на британския парламент. Утре Камарата на общините ще се произнесе по споразумението с ЕС за Брекзит. Гласуването, което първоначално бе насрочено за миналия месец, бе отложено, тъй като тогава бе сигурно, че сделката ще бъде отхвърлена. Ако отхвърлите споразумението, това може да открие пътя за разпадане на Обединеното кралство, предупреди Тереза Мей. Британският премиер потвърди позицията си, че Брекзит не бива да бъде отлаган и трябва да стане факт на 29 март, както е предвидено.", "date": "2019.01.14", "title": "Мей: Отхвърляне на сделката за Брекзит открива пътя за разпад на Великобритания"}
{"url": "https://www.24chasa.bg/novini/article/7244648", "text": "\"За лечението на 9-годишния Стефан в Румъния, който страда от спинална мускулна атрофия, трябва да плати Фондът за лечение на деца. Това е записано в писмо от Румъния, тяхната каса не поема това лечение и няма как българската Здравна каса да плати за него\". Това обяви в предаването \"Лице в лице\" по   управителят на Националната здравноосигурителна каса (НЗОК) д-р Дечо Дечев по повод скандала около лечението на детето. По думите му напрежение се създава от представители на обществения съвет към фонда, който предстои да бъде закрит. Той намекна, че хора от фонда са в зависимости от туристически и преводачески фирми, и болници в чужбина: \"Ако има твърдение, че има обвързаност с определена туристическа фирма, която организира чистата логистика, обвързване с фирми за преводачески услуги, обвързване с определени болници в чужбина срещу комисионни, аз не мога да го отрека\", заяви Дечев. Тече проверка по такива сигнали, уточни той. Според Дечо Дечев всички редки заболявания като спиналната мускулна атрофия трябва да бъдат изведени в национална програма и за лечението им държавата да плаща според ефективността.", "date": "2019.01.14", "title": "Дечо Дечев: За лечението на Стефчо в Румъния трябва да плати Фондът за лечение на деца"}
{"url": "https://www.24chasa.bg/novini/article/7244786", "text": "Фондация „Пловдив 2019“ излезе на фейсбук страницата си със становище относно \"подвеждащи публикации в социалните мрежи за откриването на Пловдив – Европейска столица на културата\". В него се казва: , предоставяме следната информация: 1. Изпълнител на откриващото събитие на „Пловдив 2019“ е германската компания за изпълнителски изкуства phase7, спечелила публичен конкурс за артистична концепция за събитието. 2. Сцената под формата на кула е специално конструирана за големия откриващ спектакъл в Пловдив по проект на phase7. Такова съоръжение никога до момента не е било правено в България, както и подобен по мащабите си спектакъл. 3. Изпълнител конкретно на конструкцията на сцената е швейцарската компания Nussli Group, която строи конструкции и скелета по цял свят. Екип на компанията пътува специално с предварително проектираната конструкция и се грижи за монтажа и демонтажа й на място. 4. Конкретната сцена не е наемно съоръжение, което да се преотдава с пакет от оборудване. Оборудването е съобразено с концепцията на спектакъла, разработена от Свен Сьорен Байер – Артистичен директор на phase7. 5. Техническото обезпечаване на спектакъла е дело на българската компания „Жокер медия“, която е подизпълнител на phase7 и за подиумите към сцената. 6. Както е обявено и на сайта на фондация „Пловдив 2019“, цената на сцената с прилежащите й подиуми e 219 053 лева без ДДС. 7. Цялостното техническо обезпечаване на спектакъла, което включва озвучаване, осветление, видео оборудване, екип, е с общ бюджет 880 124 лева без ДДС. Според изискванията на българското законодателство тези данни са публични и налични на  , както и целия бюджет на откриващото събитие.", "date": "2019.01.14", "title": "Фондация „Пловдив 2019“: Публикацията на Слави Трифонов за кулата е подвеждаща"}
{"url": "https://www.24chasa.bg/novini/article/7244708", "text": "Северноирландската партия, която подкрепя в парламента правителството на малцинството на премиера Тереза Мей, каза днес, че няма да подкрепи евентуални опити на политически опоненти да свалят от власт кабинета, ако министър-председателката загуби парламентарния вот за Брекзит утре, предаде Ройтерс. Лидерът на опозиционната Лейбъристка партия Джереми Корбин каза по-рано, че ще внесе предложение за вот на недоверие, ако сделката на Мей бъде отхвърлена от парламента, предаде БТА. \"Няма да подкрепим лейбъристки вот на недоверие към правителството, ако споразумението за излизане не бъде одобрено. Това би било нелогично\", каза в ефира на телевизия \"Скай нюз\" Найджъл Додс, заместник-лидер на Демократичната юнионистка партия. Той добави, че основната цел на партията е да предоговори сделката в сегашния й вид \"с всичките й дефекти\". Влиятелният консервативен депутат Стив Бейкър опроверга медийни информации, според които неговата евроскептична група консерватори ще подкрепи споразумението, договорено от Мей. \"Планираме да гласуваме с \"не\" за всичко: за всички поправки и за основното предложение, независимо дали бъде променено, или не\", написа той в Туитър.", "date": "2019.01.14", "title": "Северноирландските юнионисти ще подкрепят Мей при евентуален вот на недоверие"}
{"url": "https://www.24chasa.bg/novini/article/7244720", "text": "Ресторант Gulou Hotpot в Дубай глобява клиентите си, ако не изядат всичко, което са взели, съобщава Time Out Dubai, цитиран от  . В ресторанта посетителите имат възможност в течение на 2 часа срещу 49 дирхама ($13,3) да получат колкото си поискат храна и напитки – супи, месо, плодове и зеленчуци и десерти. Ако обаче клиентетът не изяде взетата от него храна, трябва да плати глоба 50 дирхама. Според ръководството на ресторанта това помага на посетителите да преценяват по-добре от колко храна имат нужда и изгражда култура на отговорно отношение към храната.", "date": "2019.01.14", "title": "Ресторант в Дубай глобява клиентите, които не си изяждат всичко"}
{"url": "https://www.24chasa.bg/novini/article/7244529", "text": "\"Длъжен съм да бъда оптимист и нямам право да бъда песимист, че \"Мобилност\" ще бъде отложен за следващия Европейски парламент, с нови доклади.\" Това заяви министърът на транспорта Росен Желязков след среща с председателя на Европейския парламент Антонио Таяни в Страсбург по повод взривоопасния пакет \"Макрон\". Тя е била организирана със съдействието на премиера Бойко Борисов. Миналата седмица комисията по транспорт на ЕП не постигна решение по всички досиета от пакета. Прието бе само едно от тях - тировете да се връщат в страната на произход на всеки 4 седмици. \"Тези предложения се разглеждат в пакет. Когато в един пакет 2 от 3 предложения не са приети, няма как да бъде разглеждана цялата законодателна инициатива, обединена в пакета за мобилност в рамките на настоящия момент\", изтъкна министърът на транспорта. Той реторично попита как би повлияло бързото приемане на пакета върху отношението на 30% от избирателите в ЕС. На срещата му с шефа на Европарламента е спомената и съвместната протестна декларация на България, Полша, Унгария и Литва. Таяни също изразил позицията си - не само като оглавяващ ЕП, но и като председател на конференцията на ръководителите на политическите семейства в ЕП, които се събират всеки четвъртък, за да определят дневния ред на институцията. Желязков предполага, че Таяни, ще предаде исканията ни на лидерите на политическите семейства в ЕП още днес. Три сценария има за развитието на пакета - да се внесе за гласуване предложението, което е прието в транспортната комисия, да се внесе от политическа група целият, независимо от неприетите досиета, и да бъде отложено за ЕП след европейските избори. България се бори именно за третия вариант. На последно заседание, когато ще могат да се разглеждат по същество такива доклади, внасянето и налагането със сила на мнозинството би било много лош сигнал, който ще увеличи евроскептицизма и ще раздели отново Европа. \"Тези предложения бяха приети от председателя, който ще ги артикулира заедно с останалите лидери на политически групи. Този или следващия четвъртък ще стане ясно дали пакетът ще се гледа от ЕП на 31 януари\", разясни какво предстои Желязков. На 21-и пък се събират координаторите на политическите групи, които до момента не са постигнали съгласие. Миналата седмица, непосредствено преди заседанието на транспортната комисия Желязков се срещна с лидера на групата на ЕНП в ЕП и кандидат за председател на ЕК Манфред Вебер. Тази вечер министърът на транспорта ще се види с председателя на алианса на социалистите и демократите Удо Булман. Желязков благодари на Сергей Станишев, че е организирал срещата с него.", "date": "2019.01.14", "title": "Желязков след среща с Таяни: Оптимист съм, че може да отложим \"Макрон\""}
{"url": "https://www.24chasa.bg/novini/article/7244515", "text": "Канадският премиер Джъстин Трюдо обвини Китай, че произволно е осъдил на смърт неговия сънародник Робърт Лойд Шеленбърг, предаде Ройтерс, цитирана от БТА. По-рано днес съд в китайския град Далян осъди Шеленбърг на смърт за трафик на наркотици. \"В качеството ни на правителство (на Канада) сме изключително разтревожени, както следва да са разтревожени и нашите приятели и съюзници от международната общност, че Китай избра да започне произволно да налага смъртното наказание. Ние ще продължим да защитаваме интересите на всеки канадец, на когото бъде наложено такова наказание\", заяви Трюдо пред журналисти. Робърт Лойд Шеленбърг първоначално бе осъден през ноември на 15 години затвор, но прокуратурата пледира, че присъдата е прекалено снизходителна, и поиска смъртно наказание, припомня Ройтерс. Агенцията отбелязва, че случаят най-вероятно ще обтегне още повече отношенията между Пекин и Отава, след като през декември канадските власти арестуваха по искане на САЩ китайска гражданка, а Китай задържа двама канадски граждани по подозрение, че застрашават националната сигурност.", "date": "2019.01.14", "title": "Премиерът Трюдо обвини Китай, че произволно е осъдил канадец на смърт"}
{"url": "https://www.24chasa.bg/novini/article/7244524", "text": "Червена боя, символизираща кръв, беше разлята по стълбите на румънското министерство на правосъдието, а опозиционни партии поискаха оставката на министрите на правосъдието и вътрешните работи след убийството на 25-годишен младеж от двама бивши затворници, освободени от затвора предсрочно, съобщават румънските медии, цитирани от БТА. Демонстранти хвърлиха ножове и червена боя върху стълбището на министерството на правосъдието в знак на протест срещу престъплението, извършено в събота в централния град Медиаш. 25-годишният мъж починал в неделя, след като бил намушкан 11 пъти с нож предишната вечер след конфликт в нощно заведение с няколко местни жители. За престъплението са задържани трима души, двама от които са били освободени предсрочно от затвора на базата на закон, който предвижда намаляване на срока на лишаването от свобода, ако присъдата се изтърпява при несъответстващи на изискванията условия в затвора. Информационният сайт Зиаре посочва, че единият от задържаните за убийството - 38-годишен мъж, е щял все още да бъде в затвора, ако не са му били приспаднати 408 дена от присъдата на базата на нормативния акт от 2017 г. Престъплението предизвика множество реакции, а лидерът на опозиционната Партия Народно движение Еуджен Томак призова за оставките на министъра на правосъдието Тудорел Тоадер и министъра на вътрешните работи Кармен Дан, предаде Аджерпрес. По думите на Томак лидерът на управляващата Социалдемократическа партия \"Ливиу Драгня е превърнал Румъния в една нова Бразилия, в която престъпленията с насилие са ежедневни\". \"Румъния се превърна в рай за опасните престъпници, а сигурността на гражданина стана остър проблем\", изтъкна още Томак. Депутат от най-голямата опозиционна партия също реагира на престъплението. Флорин Роман от Национално-либералната партия заяви, че близо 11 000 престъпници са освободени предсрочно въз основа на компенсаторния режим, а 700 вече са се върнали обратно в затвора. \"Около 200 румънци са станали жертви отново на тези рецидивисти, които, излезли на свобода, извършват изнасилвания, обири и други престъпления\", посочи Роман, цитиран от сайта ЩирилеПро. По думите му Социалдемократическата партия е прокарала този закон в парламента през юни 2017 г., за да може \"покрай крадците, изнасилвачите, престъпниците и обирджиите да се измъкнат и техните корумпирани\". Опозиционният Съюз за спасение на Румъния заяви, че веднага ще внесе проект за отмяна на спорния регламент и призова премиера да приеме постановление в този смисъл.", "date": "2019.01.14", "title": "Убийство, извършено от предсрочно\nосвободени от затвора, предизвика\nпротести в Румъния"}
{"url": "https://www.24chasa.bg/novini/article/7244517", "text": "Водещи политици, свързани с европейските институции, осъдиха днес  , предаде БТА. Генералният секретар на Съвета на Европа Турбьорн Ягланд заяви, че е дълбоко натъжен. Няма място за насилие в демократичните общества, добави той в официално изявление. Председателят на Европейския съвет Доналд Туск написа в Туитър, че е изгубил свой добър приятел, европеец и човек, посветен на Солидарност и на свободата. Непосредствено преди новината за смъртта на Адамович, прободен снощи от нападател на благотворително събитие, председателят на Европейския парламент Антонио Таяни написа, че мислите и молитвите му са с пострадалия. Председателят на Европейската народна партия Жозеф Дол призова по повод смъртоносното нападение омразата да не побеждава демокрацията. Председателят на групата на социалистите и демократите в Европейския парламент Удо Булман отбеляза, че приживе Адамович е проявил смелост в защитата на човешките права, включително на правата на мигрантите и на хората с необичайна сексуалност. Европа, Полша и Гданск изгубиха голям демократ, добави Булман.", "date": "2019.01.14", "title": "Доналд Туск за наръгания с нож кмет на Гданск: Загубих свой добър приятел"}
{"url": "https://www.24chasa.bg/novini/article/7244534", "text": "Холандски и американски учени установиха, че наличието на роднини-дълголетници повишава шансовете на останалите членове от семейството да доживеят до дълбоки старини, пише сайтът Медикъл експрес. Екипът на Нилс ван ден Берг от университета в Лайден е провел с американски колеги проучвания в холандската провинция Зелант. Те анализирали родословието на 315 хиляди души от 20 хиляди семейства. За тези хора били събирани данни от 1740 г. до ден днешен. Оказало се, че рискът от смърт намалява с увеличаването на броя на роднините-дълголетници. Ако родителите ни са живели дълго, вероятността от смърт намалява с 31 процента. Изследователите считат за дълголетници тези от нас, които попадат сред десетте процента с най-висока продължителност на живота, предаде БТА. Рискът от по-ранна смърт се снижава и в онези случаи, когато дълголетници са били не само родителите, но и чичовци и лели. Учените се надяват резултатите от тяхната работа да помогнат за установяването на съответната ДНК.", "date": "2019.01.14", "title": "Хора с дълголетници в рода имат по-голям шанс да доживеят до дълбоки старини"}
{"url": "https://www.24chasa.bg/novini/article/7244532", "text": "Слави Трифонов написа възмутен пост във фейсбук за \"вавилонската кула\" в Пловдив. Той съобщи, че е наемал същата тази сцена от същата фирма с всички екстри и за всичко е платил само 681 000 лв., докато общината в Пловдив е дала за същите плоскости, макар и вертикално поставени, 2 млн. лв.  \"Аз тази сцена я познавам, написа Слави. Аз съм я наемал, когато правихме концерт на стадион “Васил Левски”. Правихме го на същата тази сцена. Верно, беше построена хоризонтално, но това са плоскости, които могат да бъдат наредени нагоре или настрани. Затова се изненадах, когато в БТВ Новините съобщиха, че сцената за откриването струва 2 милиона лева. 2 милиона лева. А аз наех същата тази сцена, от същата немска фирма и тя, заедно с осветлението, видеостените, озвучаването и електрогенераторите, струваше 681 хиляди лева. Същата сцена, от същите хора, аз я взех за 681 хиляди лева. А държавните чиновници са дали 2 милиона. Искате ли да се сетите къде е отишла разликата от близо милион и половина лева? И за доказателство аз веднага мога да извадя фактурите, с които платих същата тази сцена, от същата тази немска фирма. Искам и европейските културни общинари от Пловдив да извадят фактурите и да покажат за какво точно са платили 2 милиона наши пари\", завършва шоуменът. От фондация \"Пловдив 2019\" отговориха на Слави така: В отговор на изказване на Слави Т. Трифонов на официалната му Фейсбук страница, касаещо сцената на спектакъла за откриването на Европейска столица на културата, предоставяме следната информация: 1. Изпълнител на откриващото събитие на \"Пловдив 2019“ е германската компания за изпълнителски изкуства phase7, спечелила публичен конкурс за артистична концепция за събитието. 2. Сцената под формата на кула е специално конструирана за големия откриващ спектакъл в Пловдив по проект на phase7. Такова съоръжение никога до момента не е било правено в България, както и подобен по мащабите си спектакъл. 3. Изпълнител конкретно на конструкцията на сцената е швейцарската компания Nussli Group, която строи конструкции и скелета по цял свят. Екип на компанията пътува специално с предварително проектираната конструкция и се грижи за монтажа и демонтажа й на място. 4. Конкретната сцена не е наемно съоръжение, което да се преотдава с пакет от оборудване. Оборудването е съобразено с концепцията на спектакъла, разработена от Свен Сьорен Байер – Артистичен директор на phase7. 5. Техническото обезпечаване на спектакъла е дело на българската компания \"Жокер медия“, която е подизпълнител на phase7 и за подиумите към сцената. 6. Както е обявено и на сайта на фондация \"Пловдив 2019“, цената на сцената с прилежащите й подиуми e 219 053 лева без ДДС. 7. Цялостното техническо обезпечаване на спектакъла, което включва озвучаване, осветление, видео оборудване, екип, е с общ бюджет 880 124 лева без ДДС. Според изискванията на българското законодателство тези данни са публични и налични на  “, както и целия бюджет на откриващото събитие.", "date": "2019.01.14", "title": "Слави за кулата в Пловдив: За същата сцена платих 681 хил. лв. Фондацията: Уникална е"}
{"url": "https://www.24chasa.bg/novini/article/7244543", "text": "Най-малко четирима души бяха убити при нападение с кола бомба близо до жилищен комплекс за чуждестранни работници в афганистанската столица Кабул, предадоха ДПА и Асошиейтед прес, като се позоваха на министерството на вътрешните работи. При атаката са били ранени 44 човека, сред които 10 деца, съобщи говорителят на министерството Наджиб Даниш, цитиран от БТА. Нападението е било извършено близо до комплекса \"Грийн вилидж\", където живеят служители на чуждестранни неправителствени организации. Засега никой не е поел отговорност за атаката. Талибаните и групировката \"Ислямска държава\" обаче са поемали отговорност за подобни атентати в афганистанската столица. Миналата година при 22 нападения в Кабул бяха убити 556 и ранени 1024.", "date": "2019.01.14", "title": "Най-малко четирима са убити при нападение с кола бомба в Кабул"}
{"url": "https://www.24chasa.bg/novini/article/7244551", "text": "До 2030 година няма да има закриване на мощности в комплекса \"Марица-Изток\", съобщават от пресцентъра на КНСБ. Това важи както за ТЕЦ-ове, така и за мините. Това е разписано в Интегрирания национален план за климата и енергетиката до 2030 година, с хоризонт до 2050 година, който е бил представен за първо обсъждане пред синдикатите в Министерство на енергетиката, предаде БТА. На срещата е присъствал президентът на КНСБ Пламен Димитров, Валентин Вълчев от миньорската федерация, Георги Петров от НФЕ, Божидар Митев от НСФЕБ, както и лидерите на синдикалните организации в ТЕЦ \"Марица Изток\" 2 Деян Дяков и Мини \"Марица Изток\" Наско Митев. Интегрираният национален план в областта на енергетиката и климата е устойчив, социално приемлив и гарантира националните интереси на страната ни. Той ще разпише ясно, че България няма друга алтернатива освен въглищната енергетика, е заявила министърът на енергетиката Теменужка Петкова, цитирана от пресцентъра на КНСБ. По думите й въглищата са част от националната сигурност и няма друга алтернатива за енергийната ни система. След 2030 година се планира поетапно закриване на мощности в трите ТЕЦ-а на територията на комплекса, са заявили от министерството, цитирани от синдиката. Причината е техният технологичен ресурс. Ако обаче има инвестиции в нови технологии, те ще продължат да работят, са обявили от ведомството. В плана е записано, че до 2030 г. България може да има нова ядрена мощност, е станало ясно на срещата с КНСБ и КТ \"Подкрепа\". Това обаче е записано под условие, тъй като зависи от частния интерес към проекта и редица други условия. Веднага след като стартират консултациите с Европейската комисия по проекта на плана ще започне паралелно обществено обсъждане и у нас с Народното събрание, местни и регионални институции, местната общественост, неправителствени организации и други заинтересовани страни. Синдикатите и министерството са се разбрали, че ще имат втора среща по плана в началото на февруари, след като се запознаят с проекта.", "date": "2019.01.14", "title": "До 2030 г. няма да има закриване на мощности в комплекса \"Марица-Изток\""}
{"url": "https://www.24chasa.bg/novini/article/7244556", "text": "Пълно лунно затъмнение ще може да бъде наблюдавано от Северна и Южна Америка, голяма част от Европа и Западна Африка през нощта на 20 срещу 21 януари, съобщи АФП, цитирана от БТА. Следващото пълно лунно затъмнение ще е чак през 2022 г. За европейците и африканците пълното лунно затъмнение ще е към края на нощта, малко преди зазоряване. От източната част на континентите явлението няма да се вижда толкова добре заради изгряващото слънце. Пълната Луна ще е в сянката на Земята от 3,34 ч до 6,51 ч. по Гринуич. През първия час тя постепенно ще бъде \"изядена\" от ляво. Затъмнението ще е пълно един час от 4,41 ч. по Гринуич по данни на НАСА. Фазата на пълното лунно затъмнение ще е с около 45 минути по-кратка от тази на голямото затъмнение през юли 2018 г., което ще остане най-продължителното за 21-и век. През пълното лунно затъмнение Луната няма да стане невидима. Тя ще е червена, както при всички пълни лунни затъмнения. Това оцветяване се дължи на факта, че слънчевите лъчи няма да я достигат пряко. Вместо това малка част от червените лъчи ще бъдат филтрирани от земната атмосфера и отразени към Луната. Същото явление оцветява в червено слънчевите изгреви и залези, гледани от Земята. \"Това ще е последната възможност за дълго време да наблюдаваме пълно лунно затъмнение\" - каза астрономът Брус Бетс. Следващото пълно лунно затъмнение, което ще се вижда от Европа, ще е на 16 май 2022 г. През това време обаче ще има частични лунни затъмнения. За пълно лунно затъмнение Земята трябва да е точно между Слънцето и Луната.", "date": "2019.01.14", "title": "Пълното лунно затъмнение на 21 януари ще бъде последното до 2022 г."}
{"url": "https://www.24chasa.bg/novini/article/7244559", "text": "Нападението срещу кмета на Гданск бе осъдено от всички политически и обществени сили в Полша, предаде ТАСС. Президентът Анджей Дуда изрази съболезнования за гибелта на Павел Адамович. \"Враждебността и насилието донесоха трагични последствия и болка. Не можем да се примирим с това\", писа Дуда в Туитър, като добави, че е солидарен \"в болката и молитвата с неговите близки, приятели, с всички хора с добра воля\". Лидерът на управляващата в Полша партия Ярослав Качински изрази \"дълбока болка\" от смъртта на опозиционния кмет на Гданск. \"Солидарен със със семейството (на Адамович) и искам да изразя дълбоко съжаление за смъртта на вашия съпруг, баща и брат\", каза от негово име говорителка на партията \"Право и справедливост\". Председателят на Европейския съвет, бившият полски премиер Доналд Туск, също осъди убийството и каза, че ще присъства на погребението на кмета на Гданск, предаде БТА. 53-годишният Адамович бе наръган с нож от 27-годишен нападател на сцената пред стотици хора по време на благотворителен концерт. Убиецът, идентифициран като Стефан В., успял да проникне до сцената, използвайки журналистическа карта. Той е криминално проявен мъж, неотдавна излязъл от затвора, където е излежал 5-годишна присъда за банков обир. Задържан бе от охраната веднага след престъплението, а после бе предаден на полицията. Мъжът каза, че е извършил атаката в отмъщение към бившата управляваща партия \"Гражданска платформа\", сега в опозиция, защото по време на нейното управление е бил \"несправедливо\" обвинен и осъден. Адамович бе избиран няколко пъти за кмет от тази партия, чийто член бе до 2015 г., но последния път се кандидатира като независим.", "date": "2019.01.14", "title": "Убийството на кмета на Гданск бе осъдено от всички политически сили в Полша"}
{"url": "https://www.24chasa.bg/novini/article/7244566", "text": "Утре от 10.30 ч. до 13.30 ч. движението в тунел \"Мало Бучино\" на АМ \"Струма\" в посока Перник ще бъде ограничено поради оглед на осветителната система. Трафикът ще се осъществява двупосочно в тръбата за София, съобщават от пресцентъра на Агенция \"Пътна инфраструктура\" (АПИ). От 13.30 ч. до 16.30 ч. ще бъде ограничено движението в тръбата за София. Превозните средства ще преминават в тръбата за Перник. Необходимо е шофьорите да карат с повишено внимание и съобразена скорост, като спазват стриктно поставената сигнализация, посочват от АПИ.", "date": "2019.01.14", "title": "Движението в тунел \"Мало Бучино\" на \"Струма\" утре ще e двупосочно в една тръба"}
{"url": "https://www.24chasa.bg/novini/article/7244574", "text": "Новият договор за сътрудничество, който президентът Еманюел Макрон и канцлерката Ангела Меркел ще подпишат на 22 януари цели да съживи френско-германската двойка в трудна европейска обстановка чрез редица конкретни проекти, по-специално в отбраната, заяви днес Елисейският дворец, цитиран от Франс прес. \"Това е важен момент за затягане на редиците, за показване, че френско-германската двойка продължава да съществува и може да се развие и съживи\", коментира френското президентство в комюнике. \"Ще се задвижи нова динамика, защото в този проектодоговор има воля за утвърждаване на общото ни бъдеще, включително общата ни сигурност\", каза в четвъртък френският външен министър Жан-Ив Льо Дриан, предаде БТА. Френско-германската двойка трябва по-настъпателна, ефикасна, ангажирана и координирана в една \"обективно тежка\" европейска обстановка, заяви Елисейският дворец, имайки предвид Брекзит и възхода на популистки движения. Договорът от Аахен ще допълни Елисейския договор от 1963 г., подписан между генерал Де Гол и Конрад Аденауер, който конкретизира френско-германското помирение чрез създаването на Френско-германското бюро на младежта и обмена на млади хора между двете страни. \"Водещо в новия договор е френско-германското сближаване, сближаването на икономиките ни, на обществата ни в служба на укрепването на европейския проект. Никога не сме стигали толкова далече и толкова изрично в сближаването в областта на отбраната\", отбеляза френското президентство. Двете страни ще приемат \"клауза за взаимна отбрана, в която се заявява, че агресия, заплаха срещу едната страна ще се приеме като агресия, заплаха и от другата страна, която ще направи всичко по силите си в помощ на партньора си\", се казва в изявлението. Тази солидарност е вдъхновена от договорите за НАТО и ЕС и ще се изрази конкретно в \"разгръщането на съвместни ресурси за гражданска защита, разузнаване и дори военни ресурси\" в случай на терористично нападение. \"Принципът на сътрудничество ще се заложи и в големите военно-промишлени програми и програми за военно оборудване\" като проектите за бъдещ танк и боен самолет, които вече започнаха двете страни. На социално ниво Париж и Берлин искат да създадат \"граждански фонд\", който да финансира мобилността на младите хора и съвместни проекти за сдружения или за побратимяване между учебни заведения и градове. Двете столици планират и \"обща дигитална информационна платформа\", която вече се обмисля от редица медии като френската обществена телевизия, А Ер Де и френско-германската телевизия за културна тематика Арте. Ще се подсили и трансграничното сътрудничество за улесняване на ежедневието по отношение на норми, данъчно облагане и социални вноски от двете страни на границата.", "date": "2019.01.14", "title": "Елисейският дворец: Новият договор между Париж и Берлин цели да съживи френско-германската двойка"}
{"url": "https://www.24chasa.bg/novini/article/7244550", "text": "Двамата подсъдими за бруталния побой над собственика на информационен сайт Стоян Тончев от Поморие са оправдани от районния съд в морското градче, съобщиха източници на 24 часа. Прокуратурата поиска 5 г. затвор за Веселин Кръстев-Плешивия и 3 г. за помагача Мратин Душев-Барбарона, тъй като имат предишни присъди, но съдът счете, че двамата са невинни за  Делото срещу 27-годишния Кръстев и 31-годишния Душев тръгна в началото на 2018 г. Според държавното обвинение Веселин и още едно лице, което остана неустановено, нападнали и пребили собственика на информационен сайт Стоян Тончев с метална телескопична палка. Биячите нанасяли удари по лицето и главата на младия мъж, причинявайки фрактура на лицеви кости, довела до трайно затруднение на речта. Срещу Веселин Кръстев бе повдигнато обвинение за нанасяне на телесната повреда с особена жестокост, а Мартин Дуков бе обвинен в помагачество - че е осигурил палката, с която е бит Тончев. Стоян е нападнат до сградата на общината в Поморие, докато се прибирал пеша към дома си. Изведнъж видял маскиран мъж пред себе си, който се затичал към него, държейки в едната си ръка палка, а в другата нож. Нападателят ударил силно Тончев по лицето с палката. От удара пострадалият паднал назад и ударил главата си в земята. След това видял и втори маскиран мъж. Двамата нанесли множество удари по лицето и главата на журналиста с палката и с метален бокс.Тончев успял да стане и побягнал по улицата, викайки за помощ, но бил застигнат от единия нападател, който отново започнал да го удря с палката по главата и лицето. Опитвайки да избяга от маскираните мъже, Тончев забелязал трето лице, което стояло встрани. Въпреки събраните 10 тома по делото магистратите приемат, че няма доказателства срещу подсъдимите. Нещо повече. Според защитата разпознаването в хода на досъдебното производство е било направено набързо и е опорочено. \"По фотоалбума е драскано на ръка. Върху снимките на заподозрените са нарисувани черни маски, вероятно защото по данни на пострадалия нападателите са били маскирани. Така 90% от изображенията всъщност са унищожени, а това е недопустимо и в разрез с изискванията на НПК\", коментира пред 24 часа бургаският адвокат Радослав Николов, защитник на Веселин Кръстев. Все още не е ясно дали прокуратурата ще протестира определението на съда.", "date": "2019.01.14", "title": "Само в \"24 часа\": Оправдаха подсъдимите за бития журналист Стоян Тончев в Поморие"}
{"url": "https://www.24chasa.bg/novini/article/7244421", "text": "Зад волана на лекия автомобил \"Опел Корса\" стоял Йордан Пенев, който разби  с брадва в неделя на подбалканския пък около Гурково \"Ауди\"-то на курсантите от Националния военен университет във Велико Търново, подозират разследващи. Това твърдели и самите курсанти - четири момчета и едно момиче. Те се връщали от родния си Сливен в Търново и били с униформите си. Това разказа днес на извънреден брифинг районният прокурор на Казанлък Таня Димитрова. Версията, че зад волана е била приятелката на Йордан М.Т., с която той живеел на семейни начала, е може би защитна на двамата, тъй като мъжът дори никога не е притежавал шофьорска книжка. Той карал провокативно, според курсантите, преди да се стигне до инцидента. Когато аудито им било принудено да спре, Йордан извадил от багажника на опела, който е негова собственост, брадвата, с която нанесъл удари по колата на военните. Сечивото е иззето и приложена като доказателство към делото. Задържаният обяснил, че грабнал брадвата, защото от другата кола го предизвикали със засечки по пътя. Засега Йордан Пенев остава за 72 часа в ареста с прокурорско разпореждане. Прокуратурата в Казанлък ще иска за него най-тежката мярка за неотклонение \"задържане под стража\". Когато той и спътницата му били задържани в прохода Хаинбоаз, вероятно наистина вече е карал жената, но това тепърва ще се доказва. Тя, както и Йордан, била криминално проявена. Засега А.Т. е само свидетел по делото. Ако мъжът бъде признат за виновен по обвинението за дръзко хулиганство, може да получи до 5 г. затвор, съобщи още прокурор Димитрова. Йордан бил в затвора за година и 1 месец за кражба, но излязал през 2013 г. и постъпката му не се смята за рецедив, уточниха от обвинението.", "date": "2019.01.14", "title": "В началото зад волана на опела бил Йордан с брадвата, подозират разследващи"}
{"url": "https://www.24chasa.bg/novini/article/7244444", "text": "Американският президент Доналд Тръмп отрече днес да е работил някога за Русия, след като се появиха медийни публикации, че през 2017 г. ФБР е започнало разследване по този въпрос, предаде Франс прес. \"Никога не съм работил за Русия\", заяви 45-ият президент на САЩ в заснежените градини на Белия дом. \"Хората, които са започнали това разследване, са си го съчинили, защото уволних (тогавашния директор на ФБР Джеймс) Коми\", добави той, предава БТА. Тръмп използва думите \"известни негодници\" и \"мръсни ченгета\" по адрес на бивши служители на ФБР и министерството на правосъдието, отбелязва Асошиейтед прес. \"Мисля, че е позорно да ми задавате този въпрос\", добави той, преди да потегли за град Ню Орлиънс. Според в. \"Ню Йорк таймс\" разследването на американската федерална полиция е било слято с това на специалния прокурор Робърт Мълър за подозренията за съглашателство между Русия и предизборния щаб на кандидата за президент на Републиканската партия през 2016 г. Запитан за информация на в. \"Вашингтон пост\", според която той е опитал да скрие подробности от свой разговор с руския си колега Владимир Путин, Тръмп също отрече да е правил нещо подобно. \"Не зная абсолютно нищо. Това са фалшиви новини. Срещата се увенча с успех\", каза Тръмп, имайки предвид срещата на върха с Путин в Хелзинки през юли 2018 г.", "date": "2019.01.14", "title": "Тръмп отрече да е работил някога за Русия"}
{"url": "https://www.24chasa.bg/novini/article/7244454", "text": "Националният предизборен щаб на ГЕРБ разгледа критериите за номиниране на евродепутати и процедурите за провеждане на номинационни общински събрания за предстоящите избори за Европейски парламент. Критериите и процедурите ще бъдат предложени за утвърждаване на следващото заседание на Изпълнителната комисия на ГЕРБ. След това ще бъдат изпратени до областните предизборни щабове на партията в цялата страна и ще стартират номинационните събрания, съобщиха от пресцентъра на ГЕРБ. По време на днешното заседание Националният предизборен щаб на ГЕРБ синхронизира сроковете на кампанията в България с предизборния щаб на Европейската народна партия (ЕНП). Председателят на предизборния щаб Цветан Цветанов получи потвърждение от директора на кампанията на ЕНП за европейските избори и заместник-председател на партията Дара Мърфи, че водещият кандидат на ЕНП за председател на следващата Европейска комисия Манфред Вебер ще посети България на 19 май. По този повод Националният предизборен щаб на ГЕРБ започна и подготовката на централното събитие на партията от кампанията за Европейските избори. Събитието ще се проведе в зала „Арена Армеец“ в София и на него ще бъдат представени водещият кандидат на ЕНП Манфред Вебер и кандидатите на ГЕРБ за членове на Европейския парламент.", "date": "2019.01.14", "title": "ГЕРБ представя кандидата на ЕНП Манфред Вебер в София на 19 май"}
{"url": "https://www.24chasa.bg/novini/article/7244451", "text": "Спешно се търсят кръводарители от рядката кръвна група А отрицателна, за да се спаси животът на пациентката Снежанка Жекова Жекова. Наша читателка ни помоли да споделим нейния апел. Пациентката е настанена в УМБАЛ \"Света Марина\" във Варна, в хематологично отделение, след диагноза левкимия. Жекова минава първия курс на лъчетерапия, раковите клетки са изчезнали, но хемоглобина й пада драстично - под 30. За да се стабилизира, на пациентката е необходимо спешно кръвопреливане. Поради това, че кръвната група А отрицателна е изключително рядко, във варненския кръвен център нямат достатъчен запас и близките трябва сами да набавят кръводарители.  Всеки, който желае да дари кръв, може да се свърже със снахата на пациентката - 0896057266 - Камелия Георгиева.", "date": "2019.01.14", "title": "Спешно се търсят кръводарители за жена от Варна, болна от левкимия"}
{"url": "https://www.24chasa.bg/novini/article/7244261", "text": "Италианският терорист с леви убеждения Чезаре Батисти, който се укриваше в продължение на 40 години, пристигна днес в Италия. Той ще бъде отведен в затвор в Рим, където ще излежи доживотна присъда, съобщи ДПА. Министърът на вътрешните работи Матео Салвини и правосъдният министър Алфонсо Бонафеде бяха на римското летище \"Чампино\", когато Батисти бе свален от правителствения самолет, докарал го от Боливия. Той излезе от летателната машина облечен с кафяво яке и ескортиран от поне 10 полицаи, предаде БТА. \"Жертвите на този долен убиец няма да се върнат, но след 40 години поне справедливостта възтържествува\", каза Салвини пред репортери преди кацането на самолета. Батисти бе арестуван в боливийския град Санта Крус в събота вечерта при съвместна операция на бразилските и италианските сили за сигурност. През '90-те той бе осъден задочно от италиански съдилища за четири политически убийства, извършени през '70-те години на 20 век. Той бе член на терористичната групировка \"Въоръжени пролетарии за комунизъм\". Арестуван през 1979 г., той избяга от затвора през 1981 г. и прекара дълги години като беглец в Мексико и Франция. През 2004 г. замина за Бразилия. Шейсет и четири годишният Батисти избяга от Бразилия през декември, след като съдии наредиха да бъде арестуван и новоизбраният президент Жаир Болсонаро каза, че ще го екстрадира като \"малък подарък\" за Италия.", "date": "2019.01.14", "title": "Терористът Чезаре Батисти пристигна в Италия, където ще излежава доживотна присъда (Снимки)"}
{"url": "https://www.24chasa.bg/novini/article/7244267", "text": "Хърватското правителство официално отмени споразумение на стойност 500 милиона долара за покупка на 12 използвани изтребителя Ф-16 от Израел, след като сделката срещна възражения от страна на Съединените щати, предаде Асошиейтед прес. Държавната телевизия на Хърватия съобщи, че правителството е взело решението на днешното си заседание, предава БТА. Израел и Хърватия постигнаха първоначално споразумение през март за продажбата на модернизирани самолети Ф-16 Барак, което очакваше одобрението на САЩ, за да може изтребителите американско производство да бъдат продадени на трета страна. Сделката обаче се сблъска с проблеми, след като Вашингтон заяви, че Израел трябва да премахне подобренията, които са били направени след покупката на самолетите от САЩ преди 30 години. Съвременната електроника и радарни системи бяха ключови за решението на Хърватия да купи Ф-16 от Израел вместо от САЩ или Гърция, които също бяха кандидати за договора.", "date": "2019.01.14", "title": "Хърватия прекрати споразумението за покупка на самолети Ф-16 за 500 млн. долара от Израел"}
{"url": "https://www.24chasa.bg/novini/article/7244271", "text": "Твърде рано е да се мисли кой ще заеме един ден мястото на канцлера Ангела Меркел, заяви днес лидерът на Християндемократическия съюз Анегрет Крамп-Каренбауер, цитирана от ДПА и БТА.  Така тя коментира публикувано днес проучване на социологическата агенция \"Форза\", според което доверието в Меркел се е увеличило. Петдесет и пет процента от анкетираните са казали, че имат голямо доверие на Меркел, което е с пет процента повече, отпреди една година. Християндемократите са фокусирани върху това да насърчават развитието на Германия, категорична бе Крамп-Каренбауер пред германска телевизия след партийна конференция на ХДС. \"Кадровите въпроси не са във фокуса на вниманието ни в момента\", посочи лидерът на партията. Крамп-Каренбауер застана начело на ХДС миналия месец, след като Меркел се оттегли от лидерската позиция заради поредицата от загуби на избори за регионалните парламенти миналата година. Обикновено лидерът на управляващата партия става и канцлер, но Ангела Меркел пожела да остане на канцлерския пост до края на мандата на правителството през 2021 г. Крамп-Каренбауер отбеляза, че Меркел продължава да е доста популярна и че приоритет на ХДС е добрата работа на правителството. Тя посочи, че през тази година партията ще използва 30-годишнината от падането на Берлинската стена като възможност да разговаря с гражданите и да им напомни за обстоятелствата, довели до обединението на Германия. Специално внимание ще бъде отделено на жителите на Източна Германия, където заради по-ниския жизнен стандарт и възнаграждения се засили подкрепата за други партии като например крайнодясната \"Алтернатива за Германия\".", "date": "2019.01.14", "title": "Все още е рано да се говори за приемник на Меркел"}
{"url": "https://www.24chasa.bg/novini/article/7244262", "text": "За първи път се случва близначета да са първите новородени в началото на Новата година в община Плевен. Това съобщи днес кметът Георг Спартански като се позова на информация от общинската дирекция \"Гражданска регистрация и обредни дейности\", предаде БТА. Близначетата Радостин и Дара Савови са първите новородени в Плевен за 2019 година. Те са проплакали на 1 януари в частна плевенска клиника като пръв се е появил Радостин - в 17.07 часа, а Дара - минута по-късно. Майката Анита Савова е на 32 години, а таткото Николай Савов - на 34. Семейството има сключен граждански брак с постоянен и настоящ адрес в Плевен. Според данни на националната информационна система за ражданията Плевен продължава да бъде и през 2018 година на второ място в Северна България по броя на родените деца, като пред него в класацията е само Варна.", "date": "2019.01.14", "title": "За първи път близначета са първите новородени в началото на 2019 година в Плевен"}
{"url": "https://www.24chasa.bg/novini/article/7244279", "text": "Босненски гражданин, който се е сражавал заедно с ислямски екстремисти в Сирия и Ирак, бе обвинен в терористична дейност, предаде Асошиейтед прес. В изявление на прокуратурата в Сараево се казва, че Муниб Ахметспахич, роден през 1990 г. в босненския град Зеница, е пътувал два пъти за Сирия и Ирак в периода между 2013 и 2018 г. Босненецът се е присъединявал към редиците на групировката \"Ислямска държава\" и други екстремистки организации в тези страни, предаде БТА. В изявлението се казва още, че Муниб Ахметспахич се е присъединил към терористични организации, участвал е в сражения и е извършвал терористична дейност. Мъжът е бил сериозно ранен в Сирия. Той е бил задържан в Босна миналата година.", "date": "2019.01.14", "title": "Обвиниха в тероризъм босненец, който се е сражавал с ислямски екстремисти в Сирия и Ирак"}
{"url": "https://www.24chasa.bg/novini/article/7244307", "text": "Организацията за забрана на химическите оръжия (ОЗХО) реши днес да добави използваното при атаката в Солсбъри миналата година съветско бойно отровно вещество Новичок към списъка си със забранени вещества, предаде Ройтерс. Според изявление на държави от ОЗХО всичките 41 членове на Изпълнителния съвет на организацията са приели внесено от САЩ, Холандия и Канада предложение за налагане на забраната, предава БТА. Те решиха \"да добавят две групи отровни вещества (включително използваното в Солсбъри)\", написа в Туитър канадският постоянен представител в ОЗХО Сабине Ньолке. \"Русия се разграничи от консенсуса, но не го наруши\", добавя тя. След нападението през март миналата година срещу бившия руски разузнавач Сергей Скрипал и дъщеря му Юлия в Солсбъри западните съюзници наредиха най-голямото експулсиране на руски дипломати от разгара на Студената война. Според британските власти агенти на руското военно разузнаване (ГРУ) са отровили Скрипал и дъщеря му с Новичок. Русия отрича да е замесена. Днешното решение на ОЗХО представлява класифицирана информация и затова не бяха разпространени други подробности. Това е първата подобна промяна в списъка на организацията със забранени бойни отровни вещества, включващ още газове като Ве Хикс, зарин и иприт, откакто тя беше създадена през 1997 г. по силата на Конвенцията за химическите оръжия, отбелязва Ройтерс. Членуващите в ОЗХО общо 193 държави имат на разположение 90 дни, за да внесат възражения срещу днешното решение, ако имат такива.", "date": "2019.01.14", "title": "Организацията за забрана на химически оръжия забранява Новичок"}
{"url": "https://www.24chasa.bg/novini/article/7244304", "text": "Заради динамичната епидемична обстановка в област Силистра регионалната здравна инспекция в града въвежда предепидемични мерки за овладяване на заболяемостта на територията на областта, предаде БТА.  До второ нареждане в област Стара Загора, област Силистра и област Бургас се преустановяват детските и женските консултации, свижданията в лечебните заведения за болнична помощ и провеждането на профилактични имунизации. По-рано днес регионалната инспекция в Стара Загора обяви грипна епидемия от утре за района на областта.", "date": "2019.01.14", "title": "Силистра взима мерки срещу грипна епидемия"}
{"url": "https://www.24chasa.bg/novini/article/7242451", "text": "Арестанти и затворници често се преструват на болни, за да отърват килията, но за Светломир Нешков - Куцара казват, че е като хамелеон. Ту е парализиран или ням, ту е хрисим и си кротува, ту е пламенен борец за правата на лишените от свобода. След едно бягство от затворническата лудница обаче вече никой не му се връзва. Откак го хващат, въпреки превъплъщенията му, все е по килиите. Навъртял е в тях почти 19 г. Има присъда от 29 г. и 11 месеца лишаване от свобода. Натрупана е по 14 дела за престъпления от почти целия спектър на Наказателния кодекс - от хулиганство, кражби и грабежи до опит за убийство и незаконно държане на оръжие. Куцара пуска жалби, за да излезе на свобода, но наскоро съдът попари надеждите му. И пак го върнаха в 12-а група на софийския затвор, но не при строг режим, както някога. Преди 16 г. във Варна по време на най-големия съдебен процес срещу него Куцара проявява завидно самообладание и последователност. на делото. Мълчи дори когато му дават последна дума. Демонстрира пълна незаинтересованост към всичко в съдебната зала и през цялото време си гледа обувките. Излиза от вцепенението само в една от почивките - обръща се и спокойно заплюва в лицето психиатър, говорил за него в съда. В един октомврийски ден двама мъже го внасят на ръце в залата. Краката му са увиснали, сякаш не може да ходи. Дрехите му са съдрани, на главата има червена скиорска шапка. Седи безучастен на пейката и от време на време си разтрива раменете. Но лекарите са непреклонни - симптоми за парализа на краката няма. По онова време Куцара е обвинен за 4 престъпления - опит за убийство на 2-ма полицаи, незаконно държане на оръжие, опит за кражба на кола и склоняване на друг да му осигури фалшива шофьорска книжка и талон. Отнася присъда от 25 г. затвор само по това дело. При последната си поява в Софийския градски съд през декември 2018 г. казва: “Ако ме питате дали съжалявам ( На улицата има коли и хора, но за късмет никой не е ранен. Мъже и жени са наизлезли по терасите на близките блокове, за да разберат какво става. Полицаите съобщават по радиостанциите си за стрелбата на дежурния офицер в РДВР-Варна. Той преценява, че е опасно и колегите му рискуват живота си и им разпорежда да спрат. Праща подкрепление. Отиват и водачи на 2 служебни кучета. Те намират падналите ръкавици на съучастника на Нешков, които после се оказват важно веществено доказателство. По мириса от предната седалка на набелязания за кражба опел Стига до ул.“Родопи” и се насочва към изтървания къртач, а после към храстите в края на ул. “Неофит Бозвели”. На земята полицаите виждат да лежи мъж с описанието на Куцара и с черни ръкавици на ръцете. Той не мърда и не говори, но под леко повдигнатото му яке се вижда дръжката на пистолет. Един от полицаите се хвърля върху него, притиска го към земята и взема оръжието. То се оказва заредено. Куцара не реагира и полицаите викат Бърза помощ. Медиците казват, че е добре и не е засегнат от стоппатроните. За всеки случай Куцара е откаран за по-обстоен преглед. Назначават му изследвания, включително и ЕКГ, но нищо не показва причина за тревога. Лекарското заключение е, че нежеланието на задържания да говори е “симулация, а не индикация за болест”. На 10 март 2002 г. съдът във Варна нарежда Куцара до остане в ареста. След около 3 месеца (на 4 юни 2002 г.) по време на преместване от един арест в друг заради друго разследване, Нешков прави нов опит за бягство. За миг отключва белезниците, които го държат вързан с друг арестант, и точно при спирането на жп гарата. Служител на Транспортна полиция и един от конвоиращите го гонят по перона, събарят го и го залавят. Заради бягството Куцара си докарва ново дознание за бягство, осъден е на 2 г. и 8 месеца затвор. На 19 юни 2002 г. е преместен в затвора. Изпълнението на присъдата му започва от 1 септември 2005 г., след като са му приспаднати 3 г. 4 месеца и 28 дни предварителен арест, става ясно от съдебните решения. Куцара минава през килиите на 4 от 12-те затвора в страната. Бил е във Варна, Враца, Белене, София. Докато е във варненския затвор, не искал да говори с когото и да било, отказвал да се подчинява на разпореждания и често бил наказван. “Тогава обаче варненският затвор не беше ремонтиран. Сега всички се натискат да са в него, защото в сравнение с другите е като хотел с 3 звезди”, казва служител с опит в съдебната охрана. Куцара се променил, като го преместили във Враца през април 2006 г. Там се изявявал като “неформален лидер”. 6 г. по-късно дори е избран за председател на груповия съвет. Почва да спортува, да чете закони и да пуска жалби. Но постепенно между него, администрацията и други затворници възниква напрежение и на 23 май 2014 г. го местят в Белене. След време и там се замесва в конфликт. Местят го в друга група. Той обявява, че няма да се храни и отказва да комуникира с другите. 47-годишния си рожден ден посреща в софийския затвор, където е преместен от 25 август 2015 г. Първо а от 20 септември 2016 г. е назначен за отговорник на фитнесзалата при затвора. Куцара обаче се оплаква в съда, че не го информират за всички възможности да работи, да спортува и да участва в турнири. Според експерти той има висока самооценка за себе си, въпреки че е едва с основно образование. Израсъл е в село Мартен и Русе, но не поддържал близки отношения с по-малкия си брат. Бил бивш спортист и жокей. Навремето баща му Никола, пенсиониран старшина от речния флот, разказва, че като заминал на конни състезания, Не отишъл на лекар, въпреки че чувствал “че има някаква болест”. За първи път за Куцара се разчува пред 1996 г., когато името му попада в справка за бандити с 3 и повече висящи дела, известен като списъка “Начев”. След затворниците в последните години Куцара се отличава с “интелект над средния за общността”. Експертите казват, че е остър ум, проницателен и и непредвидим. Трудно могат да се доловят нюанси в настроението му. Куцара следи изкъсо околните, преценява и анализира поведението им. Умее да манипулира. Според психологичното изследване той е обидчив и неспокоен, а при противопоставяне и критика реагира остро. При разговорите е хладен, ироничен, стреми се да доминира. “Когато се отключи неговата раздразнителност, става агресивен и е способен да създава напрежение”, пише в една от докладните за затворника. При първото разглеждане на молбата му за предсрочно освобождаване съдия Николай Николов посочи, че в затвора Куцара проявявал враждебни нагласи към хомосексуалисти и роми. Постоянно търси “своята истина”, като пише жалби и активно пледира по дела. Преди 3 г. той осъди държавата в Страсбург за лоши условия в ареста. Води още поне 10 дела, повечето срещу управата на затворите. Едни са за бездействие, други за неоснователни мерки срещу него. При последната си поява в съда в София според юристите Куцара е “твърде обстоятелствен”, но ползва добре юридическата лексика. Оплаква се, че в затвора му пречат да има деца от приятелката си Валя. Удължените свиждания са до 4 часа, но камерите не се изключват. Присъстват и надзиратели и осъдените не могат да се усамотят с жените си. В момента стаи за секс в затвора няма, въпреки че тази идея се обсъжда от години. На Куцара не му давали и отпуски. “Правилата са такива, има възможност лишени от свобода да бъдат включени в програми за инвитро. Куцара и приятелката му също могат да пробват, ако искат”, обясни инспектор от софийския затвор. Пред журналистите Куцара не отронва дума по обратния път към затвора, но за разлика отпреди ходи изправен и уверен. Скоро ще се върне в съда с нова молба.", "date": "2019.01.14", "title": "Куцара - артист от класа и в затвора, но вече не бяга"}
{"url": "https://www.24chasa.bg/novini/article/7244327", "text": "Ръководството на Дирекция „Български документи за самоличност“ е предприело допълнителна организация и съгласно предварително изготвен график служителите на звената в районните полицейски управления в София и на бул. „Мария Луиза“ № 48 ще работят в днешния ден с удължено работно време, съобщиха от пресцентъра на МВР. Поводът за създадената организация е причиненото неудобство за хората, свързано с технически проблем с обработката на информацията при подаване и издаване на нови документи. Гишетата ще бъдат отворени, докато има граждани, желаещи да бъдат обслужени.", "date": "2019.01.14", "title": "Издават документи за самоличност в София с удължено работно време днес"}
{"url": "https://www.24chasa.bg/novini/article/7244331", "text": "Босненските власти съобщиха, че трима души са загинали, а 17 са ранени при пътни инциденти на заснежени и заледени пътища в страната, предаде Асошиейтед прес. Трима души са загинали, а трима са били ранени при два отделни пътни инцидента на заледени пътища близо до град Лакташи /Северозападна Босна/, предава БТА. Четиринайсет души са били ранени, като трима от тях сериозно, когато автобусът, в който пътували, поднесъл на заснежен път в Централна Босна и се преобърнал. Снегорин също се е преобърнал, докато почиствал магистрала в района на Централна Босна.", "date": "2019.01.14", "title": "Трима загинали и 17 пострадали при катастрофи по заледени пътища в Босна"}
{"url": "https://www.24chasa.bg/novini/article/7244334", "text": "Един работник загина, а десетина пътници в автобус бяха ранени днес при свързани с обилните снеговалежи в Европа инциденти в Австрия, предаде ДПА. Загиналият работник почиствал покрив заедно с трима свои колеги във Файстенау, близо до северния град Залцбург, когато всички те загубили равновесие и паднали от шест метра височина в дълбокия сняг. 47-годишният мъж починал на място, предаде БТА. В югоизточната провинция Щирия пътнически автобус излязъл от пътя и паднал по 12-метров склон. Шофьорът и дванадесетте пътници получили наранявания.", "date": "2019.01.14", "title": "Работник загина, а пътници в автобус пострадаха заради снеговалежите в Австрия (Снимки)"}
{"url": "https://www.24chasa.bg/novini/article/7244389", "text": "Китай ще изстреля сондата, която ще вземе лунни проби, към края на тази година, съобщи Ройтерс. Китайският космически апарат \"Чанъе-4\" кацна на далечната страна на Луната на 3 януари и за първи път предаде оттам снимки от близко разстояние. Китайската космическа агенция заяви, че той е \"вдигнал воала\" от загадъчната неизучавана страна на нашия спътник и обяви това за голямо постижение за националната космическа програма, предава БТА. \"Чанъе-4\" ще направи астрономически наблюдения, ще изследва терена и минералния състав и ще измери неутронната радиация и неутралните атоми, за да изучи средата. Към края на годината ще започне мисията \"Чанъе-5\", която ще вземе проби от близката страна на Луната. Тя ще положи основите, за да може да бъдат изпратени и други сонди до южния полюс на Луната и евентуално да бъдат върнати проби оттам в зависимост от резултатите от предстоящата мисия, каза У Янхуа, заместник-директор на космическата агенция. Изпитанията, направени от предстоящите мисии, могат да положат основите за строителни работи на лунната повърхност, като тестват например технологии, като 3D принтиране или използването на лунния грунт за строителни цели. \"Китай, САЩ, Русия и Европа, да спомена само някои, проучват дали да изградят база или изследователска станция на Луната\", каза У Янхуа. Луната се върти синхронно със Земята, така че по-голямата част от далечната или \"тъмната\" страна, никога не се насочва към нас. Предишни космически апарати са \"виждали\" далечната страна, но никой не беше кацал върху нея. Изследването на космоса стана приоритет за Китай и страната има амбициите да настигне Русия и САЩ и да стане основна космическа сила до 2030 г. Пекин планира да започне строеж и на собствена обитаема космическа станция догодина, както и да изпрати сонда към Марс до 2020 г.", "date": "2019.01.14", "title": "Китай ще вземе лунни проби тази година"}
{"url": "https://www.24chasa.bg/novini/article/7244364", "text": "Държавното дружество \"Автомагистрали\" няма сключени договори с подизпълнители за строителството на 134 км от АМ \"Хемус\",  . Това заяви на пресконференция министърът на регионалното развитие и благоустройството Петя Аврамова. Тя уточни, че договорът с “Автомагистрали” ще бъдат изпратен на БСП, както и в Агенцията за обществени поръчки. “Изключително неприятно е да се правят фалшиви новини и да се пускат в общественото пространство. БСП се опитват да атакуват там, където има добри решения. Вероятно това e работата на опозицията, но не трябва да го прави с фалшиви внушения”, уточни Аврамова. Нейният заместник Николай Нанков уточни, че има подписани рамкови споразумения с десет юридически лица за доставка на материали, наем на техника, които са за цялата текуща дейност на фирмата. Министър Аврамова напомни, че всички водачи трябва да имат винетка, когато се придвижват извън населените места, а гратисният период до 15 януари, в който не се налага глоба за липсата, няма да бъде удължаван. Тя добави, че по закон нередовните би трябвало да се глобяват. Аврамова каза още, че около 6000 са точките, от които могат да се купят електронни винетки, както и през сайтове и мобилното приложение. Министърката допълни, че се търси добър експерт за шеф на АПИ след оставката на досегашния председател Светослав Глосов, но още нямало решение за назначаване и нямало срок за това.", "date": "2019.01.14", "title": "Аврамова: Ще дадем договора за \"Хемус\" на БСП, за да спрат с фалшивите новини, \"Автомагистрали\" няма подизпълнители"}
{"url": "https://www.24chasa.bg/novini/article/7244386", "text": "Лидерът на протестното движение в Армения Никол Пашинян бе назначен за министър-председател днес, когато новият парламент на страната се събра за първо заседание след извънредните избори миналия месец, предаде ДПА, като се позова на канцеларията на президента, съобщи БТА. Държавният глава Армен Саркисян подписа указа за назначаването на Пашинян, който досега бе изпълняващ длъжността премиер. Той пое този пост през май миналата година след оставката на предишния премиер под натиска на масовите протести с искания за смяна на ръководството на Армения. Политическият алианс на Пашинян \"Моята стъпка\" спечели около 60 процента от гласовете на изборите миналия месец. Арменският президент каза в словото си пред парламента, че \"първата фаза на политическата промяна приключва с конституирането на новото Национално събрание и на новото правителство\", визирайки назначаването на Пашинян за премиер. \"Следващата фаза е изпълнението на надеждите и обещанията\", посочи Саркисян. Той отбеляза, че това ще изисква упорита всекидневна работа. \"Времената се променят, но нашите цели остават непроменени\", каза Саркисян, който е свързан с управлявалата до миналата година Републиканска партия.", "date": "2019.01.14", "title": "Лидерът на протестите в Армения Пашинян бе назначен за премиер"}
{"url": "https://www.24chasa.bg/novini/article/7244403", "text": "В Сърбия ще бъдат свикани предсрочни парламентарни избори, ако опозицията настоява за това. Това заяви днес сръбският президент Александър Вучич, цитиран от ТАСС. Изборите зависят от тях (от опозицията), нека кажат дори една дума и отиваме на избори и с лекота ще ги победим - убедително и дори още по-убедително от преди, посочи Вучич, съобщава БТА. Сръбски медии съобщиха, че Вучич е обсъждал с водещи представители на Сръбската прогресивна партия възможността за свикване на предсрочни избори. През последните шест седмици в Белград се състоят масови антиправителствени протести, организирани от опозицията.", "date": "2019.01.14", "title": "Вучич: Ако опозицията настоява, ще има предсрочни парламентарни избори"}
{"url": "https://www.24chasa.bg/novini/article/7242568", "text": "Ново поскъпване на полиците по “Гражданска отговорност” може да има в България заради наложения от Съвета на бюрата “Зелена карта” мониторинг. Никой обаче все още не се наема да прогнозира с колко и от кога. Възможно е компаниите да попълнят дефицита със собствени ресурси. Официалното съобщение за въвеждането на наблюдението дойде през декември миналата година. Неофициално такова има още от март 2018 г. Системата “Зелена карта” е международен консорциум със седалище в Лондон, който обединява бюрата в държавите от ЕС, както и някои извън ЕС. Целта му е да осигури организацията по разплащанията, свързани с автомобилната застраховка “Гражданска отговорност” в чужбина. Към всяко от бюрата в отделните държави членки на Съвета има гаранционен механизъм - банкова гаранция и гаранционен фонд, които да осигурят плащанията за щети при пътнотранспортни произшествия в чужбина. В писмото за мониторинга се посочва, че българското бюро позволява забавяния и неизплащане на щети. Неофициално се твърди, че От българското бюро отказват официална информация. В момента то няма и председател, след като дни след скандала тогавашният му шеф Орлин Пенев подаде оставка. Очакванията са че, съветът на бюрата ще поиска от компаниите, които работят у нас, да сключат нов презастрахователен договор. Пак по неофициална информация, стойността на такъв договор ще е най-малкото за неизплатените досега 20 млн. евро. Повечето експерти са категорични, че презастрахователната програма, която ни препоръчват от международното бюро “Зелена карта” е много добър вариант, защото тя предлага преразпределение на риска и извън страната ни. Избраният презастраховател, който и да е той, също ще следи за застрахователни измами извън наша територия. Дали дружествата ще имат ресурс за него, или ще наберат такъв от повишаване на цените на полиците, никой засега не се наема да прогнозира. Съветът на бюрата може да поиска и увеличаване на вноските в него, т.е. за нашите компании за да се навакса с натрупаните щети. На свой ред българското бюро “Зелена карта” също може да повиши вноските за него. Комисията по финансов надзор пък може да поиска увеличаване на капитала и дори консолидация на някои компании, за да се подобри ликвидността. Решението може да бъде в посока и към повишаване на резервите, заделяни от всяка компания, която работи на нашия пазар. Всяка от тези мерки увеличава вероятността за поскъпване на автомобилните полици. Докато трае мониторингът, всеки месец документите на нашето бюро за ще бъдат изпращани в Лондон,за да подлежат на пряк контрол. Какви други последици, освен евентуално поскъпване на полиците за автомобилите може да има наложената наказателна мярка? Най-тежката санкция ще бъде изключването на България от системата“Зелена карта”. Браншът е категоричен, че това е крайна мярка, до която едва ли ще се стигне. Други допускат, че може да се поиска от нас въвеждането на гранични застраховки при влизане в други държави. Мониторингът над “Зелена карта” може да ни попречи за влизане в Шенген и по суша, ако остане до март 2019 г. Това може да се случи дори чисто технически, ако имаме неуредени взаимоотношения със застраховките “Гражданска отговорност”, особено в международните превози. “Зелена карта” е международен сертификат за застраховка, който се издава на базата на действаща застраховка Гражданска отговорност. Той покрива отговорността ни като автомобилисти при пътуване в чужда държава, ако виновно причиним имуществени и неимуществени вреди на трети лица. Когато сключваме застраховка “Гражданска отговорност”, всеки водач декларира район на управление, а именно България. Това не отменя валидността на застраховката в още 32 държави. Така, полицата “Гражданска отговорност”, сключена в България, е валидна в 32 държави - това са всички държави-членки на ЕС, както и в Андора, Исландия, Швейцария, Норвегия и Сърбия. Който обаче ще пътува в Албания, Босна и Херцеговина, Македония и Черна гора, Русия, Молдова, Украйна и Беларус, Мароко, Тунис, Израел, Иран и Турция, трябва да си купи и сертификат или да доплати към полицата. Най-често компаниите дават отстъпка, ако се декларира, че автомобилът няма да напуска територията на България. Ако се наложи пътуване навън, в държави, в които обикновената полица не се признава, обикновено се доплаща допълнителна премия. Когато става въпрос за пътуване в трети държави от системата “Зелена карта” водачите трябва да заплатят цената на сертификата по тарифи, които са определени от нашия застраховател още при сключването на договора. Цената и условията, при които застрахователят ще ни предостави сертификата, се определят при сключването на договора и не могат да бъдат променяни впоследствие. Зелената карта е валидна за срока, който съответства на нашата “Гражданска отговорност” , или за срока, за който е платена застрахователната премия по застраховката, но не по-малко от 15 дни. Ако сме си платили премията изцяло, нашият застраховател е задължен да ни издаде сертификата за целия срок на договора ни с него. Дългоочакваната система “Бонус-малус”, която трябваше да бъде въведена от 1 януари тази година ще се забави, стана ясно наскоро. В края на миналата година от Комисията за финансов надзор обявиха, че не се ангажират със срокове за това откога тя ще заработи. Първоначалните намерения бяха “Бонус-малус” да заработи в първите месеци на тази година. По тази система, която ще коригира цените на задължителните полици “Гражданска отговорност”, оскъпяването може достигне до 400%, а бонусът да поевтини полицата до 25% от нейната стандартна цена. След проведеното в края на 2018 г. обществено обсъждане обаче, председателят на финансовия надзор Карина Караиванова лично обяви, че има две причини за поредното отлагане. Първата е скандалът около най-спорната идея - за наследяване на малус досието на автомобила. Според запознати, вече се обмисля ремонт на закона за движение по пътищата, както и на други закони, което да позволи отпадане на спорния текст от наредбата. Решението се търси в две посоки - в талона на автомобила или в самата полица да се запишат данните на всички лица, които имат право да шофират даден автомобил. Така на практика, необходимостта от досие на колата ще отпадне. Втората пречка пред заработването на системата е липсата на изградена работеща връзка между КАТ и гаранционния фонд. Така компаниите и контролните органи не могат да следят нарушенията на пътя в реално време. Обещанията са такава връзка да заработи ефективно след март т.г. Междувременно се появиха идеи за нова философия на наредбата за корекция на цената в зависимост от поведението на водача на пътя. От БАН например предложиха младите шофьори да плащат по-скъпа застраховка. Те да започват с полица, която е на цена 150% от средната и при изрядно поведение да стигат до нормалната цена и под нея. Така най-големият бонус ще стигне до 50%, а не 25%, както е по предложената вече наредба. ", "date": "2019.01.14", "title": "Мониторингът  на “Зелена карта” може да оскъпи полиците"}
{"url": "https://www.24chasa.bg/novini/article/7243873", "text": "Змия се възстановява във ветеринарна клиника в Австралия, след като специалисти са отстранили 511 кърлежа от тялото й, предаде ДПА, цитирана от БТА.  Историята е поместена на страницата на специализираното болнично заведение във Фейсбук. Влечугото от вида Килимов питон е хванато от ловеца на змии Тони Харисън в басейн в задния двор на къща в Куинсланд, Австралия. По думите на спеца змията се е опитвала да удави впитите в тялото й кърлежи. Питонът е отнесен в местна ветеринарна клиника, където е подложен на изследвания и на обезкърлежаване. Отстраняването на паразитите е отнело няколко часа. От ветеринарната клиника са благодарили на потребителите на Фейсбук, които са посетили страницата й и са отправили благопожелания към питона, наречен Найки. От болничното заведение съобщават още, че многобройните кърлежи са \"сдобили\" влечугото с анемия. Найки освен това е страдал от остра инфекция, в резултат на която е бил обездвижен. Състоянието му е позволило на кърлежите да се възползват от него. Питонът все още не е вън от опасност, но от клиниката се надяват, че той ще се възстанови напълно и ще бъдат върнат в естествената си среда в идните месеци. Стивън Паркър, професор по паразитология от университета на Куинсланд, обяснява за Ей Би Си, че мъжките кърлежи се прикрепват към влечуго в очакване същото да стори женска и да потърси партньор. Женската впоследствие пада и снася яйца, докато мъжкият просто остава на мястото си, където може да прекара до края на живота си, докато не се изтощи напълно или не остарее и умре. Експертът допълва, че за да бъде удавен кърлеж, са необходими между 10 и 12 часа.", "date": "2019.01.14", "title": "Змия нахапана от 511 кърлежа (Снимки 18+)"}
{"url": "https://www.24chasa.bg/novini/article/7243872", "text": "Минусовите температури и снегът отнеха още един живот в Албания, съобщи МИА. Става дума за 53 годишен жител на село Горно Селце, който бил намерен замръзнал в село Проптище край Корча. Преди два дни той с магарето си заминал за Проптище да купи нехранителни стоки за семейството, но не се върнал. След като магарето се върнало без собственика, близките и съселяните му тръгнли да го търсят и намерили неговото тяло. Районът е под дебела снежна покривка и с минусови температури, които се движат до минус 21 градуса, предаде БТА. Първата жертва на студа в Албания тази година също бе регистрирана в района на Корча. На 5 януари като последица от студа почина 58 годишен жител на село Равоник. Районът на Корча всяка година е подложен на големи снеговалежи и сибирски температури, които средно отнемат по пет човешки живота. В Албания днес отново заваля сняг, а много райони са все още блокирани от предишния снеговалеж.", "date": "2019.01.14", "title": "Студът в Албания взе още една жертва"}
{"url": "https://www.24chasa.bg/novini/article/7243822", "text": "На общественото обсъждане на проекта за бюджет 2019 г. на община Елена кметът инж. Дилян Млъзев го определи като „деликатесен“, който обаче „трябва да се реже на тънко и премерено“. Повод за подобно образно определение е увеличението на първоначалния размер на бюджета с 16.44% спрямо този за 2018 г. т.е. през текущата година общината ще разполага с 1 785 481 лв. повече. Финансовата рамка е 12 644 503 лв. и е направена на база реалистични приходи и оптимизирани разходи, предадоха от местната администрация. Общата субсидия за делегирани от държавата дейности е 5 435 589 лв., със 738 915 лв. повече от миналогодишната, с близо 122 000 лв. са увеличени парите за капиталови разходи, като целевата субсидия е в размер на 1 299 000 лв.. Общината е планирала с над 800 000 лв .повече собствени приходи, без да увеличава местните данъци и таксите, с изключение на данъка за превозните средства. Той обаче остава на най-ниската стойност след законовите промени. Най-голям ръст е заложен на приходите от продажба на стоки и услуги. И тази година гражданите проявиха голяма активност при публичното обсъждане на бюджета, което продължи близо два часа в пленарната зала на общината. Сред присъстващите бяха и ученици от СУ „Иван Момчилов“, които останаха видимо доволни, че предложението им от Деня на ученическото управление на общината ще бъде реализирано – проектиране и изграждане на площадка за скейтборд до градския стадион. За разлика от миналата година повече са внесените от гражданите писмени предложения – над 30 за инвестиционната програма. В предварително изготвения й проект влизат и започнати през 2018 г. обекти, с необходимост да бъдат завършени през текущата. Предвидено е до края на 2019 г. почти всички улици в града да бъдат ремонтирани, да са с ново асфалтово покритие и с тротоари. Инвестиционната програма на община Елена е в размер на 6 419 141 лв. , от които 3 545 292 лв. са средства от Европейския съюз. С реализация през тази година са два от най-големите проекти – реконструкция на сградите на СУ „Иван Момчилов“ и възстановяване на изгорялото училище за художествена галерия, продължават успешно и няколко социални проекта. Бюджет 2019 г. ще бъде внесен за обсъждане на сесия на Общинския съвет на 24 януари.", "date": "2019.01.14", "title": "Бюджетът на Елена - \"деликатесен\", \nтрябва да се реже \"на тънко\""}
{"url": "https://www.24chasa.bg/novini/article/7243894", "text": "През декември 2018 г. инспекторите на дирекция „Контрол на храните” към Българската агенция по безопасност на храните (БАБХ ) извършиха общо 10 528 бр. проверки в цялата страна. 2 836 кг храни от животински и неживотински произход и 45 600 бр. яйца са изтеглени и насочени за унищожаване. Количеството е конфискувано от производствени обекти, складове и магазини за търговия на едро и дребно, и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други – без документи за произход и без здравна и идентификационна маркировка. За установени нарушения са издадени 376 предписания и са съставени 86 акта. Затворените обекти в страната с временно преустановена дейност са два.", "date": "2019.01.14", "title": "10 528 проверки извърши БАБХ през декември, иззети са 2 836 кг храни"}
{"url": "https://www.24chasa.bg/novini/article/7242585", "text": "Увеличение на цените на доста лекарства на българския пазар ще е един от най-големите негативни ефекти върху страната ни, ако британският Парламент отхвърли споразумението за Брекзит и Великобритания напусне ЕС без такъв договор. Това показват за Брекзит. Във вторник долната камара на британския Парламент ще гласува постигнатото в края на ноември миналата година споразумение между правителството на Тереза Мей и останалите 27 държави в ЕС за напускането на Великобритания. Ако то не получи подкрепата на депутатите, един от най-вероятните сценарии е Лондон да си тръгне на 30 март 2019 г. без споразумение и без преходен период за договаряне на новите условия за търговските отношения. Икономически и търговски Брекзит не би трябвало да засегне България толкова силно, колкото по-близки до нея държави като Франция или Холандия например, показват сценариите на българското правителство. Те са изготвени, след като ЕК предупреди държавите в съюза да се подготвят и за най-лошия вариант на Брекзит. Стокообменът между България и Великобритания е в размер на малко над 1,1 млрд. евро на година и Обединеното кралство се нарежда едва на 11-о място сред търговските партньори на България. Вносът на стоки от Великобритания е в размер на 450-500 млн. евро на година, сочи статистиката на Министерството на икономиката. Една четвърт от внасяните от Великобритания у нас стоки обаче са лекарства. Според данни на Европейската агенция по лекарствата които се ползват от над 86 млн. пациенти на територията на ЕС. Става дума само за медикаментите, които имат т.нар. европейско разрешително, издадено от Европейската агенция по лекарствата. При тези лекарства е възможно Брекзит без споразумение да доведе дори до прекъсване при доставките, ако британските производители се забавят с ваденето на регистрации и разрешителни на продуктите си в отделните държави. Британските фирми обаче са били предупредени за тази опасност и вече са задействали процедурите, се посочва в план-сценария на управляващите у нас. Със сигурност обаче Брекзит без споразумение ще се отрази на цената на внасяните от Обединеното кралство лекарства. Причината е, че те, както и всички останали английски стоки ще бъдат облагани с мито, каквито са правилата на Световната търговска организация. Удар в цената от поне 10% ще има и за произведените във Великобритания автомобили, които се продават у нас, отново заради облагането с мита. Сред марките, които произвеждат автомобили на Острова, са японските “Хонда”, “Тойота” и “Нисан”. За България внос от Великобритания са едни от най-популярните модели на тези марки. На Острова се правят и “Мини”, както и всички модели на “Роувър”. Те ще продължат да се внасят оттам, но вече обмитени по изискванията на Световната търговска организация. Докато одобрение на споразумението от страна на британския Парламент ще запази реално присъствието на Великобритания в митническия съюз на ЕС и няма да доведе до въвеждането на мита. Именно е големият препъникамък пред одобряването на сделката за Брекзит от британския Парламент. Това е т.нар. предпазна мярка, за да не бъде възстановена границата между Република Ирландия и Северна Ирландия. Тя трябва да остане в сила до договарянето на друг механизъм за запазването на безграничното пътуване между двете части на остров Ирландия. Под въпрос при твърд Брекзит на този етап е и пътуването между страните от ЕС и Великобритания. Засега държавите от ЕС не планират да налагат визов режим поне за краткосрочните пътувания за туризъм или бизнес. Очакванията обаче са и Великобритания да приеме реципрочна политика към европейските граждани, включително към българите. Надеждите са, че Лондон също иска да запази безвизовите пътувания и затова няма да ограничава поне краткосрочните. Това означава, че за няма да бъдат въвеждани визи. При споразумение без Брекзит е възможно да възникнат и чисто практични проблеми при пътуването със самолет, тъй като заради общото небе в Европа полетите сега се подчиняват на общи регулации, а не на двустранни спогодби. Тези общи регулации обаче няма да важат, ако Великобритания напусне ЕС без никакво споразумение. Брюксел настоява статуквото при полетите да се запази поне докато не бъдат договорени нови споразумения, защото противното ще означава прекъсване на всякакви самолетни връзки. Засега не се предвижда орязване на правата на българите във Великобритания, залага правителственият сценарий. София разчита на ангажиментите на кабинета на Тереза Мей, че дори при Брекзит без споразумение правата на живеещите и работещи във Великобритания българи се запазват. Условието е обаче да са живели във Великобритания в продължение на 5 години. Задължително от деня на напускане на Евросъюза, тоест 30 март 2019 г., за живеещите на Острова българи ще започне пререгистрация. В момента процесът, който трябва да е онлайн, се тествал. Целта на тази пререгистрация е да се установи във Великобритания и кои не. Обещанието на Лондон е да няма проблеми и за хората, които все още нямат пълни 5 години постоянно пребиваване във Великобритания. След пререгистрацията и те ще могат да останат. Техният статут обаче ще е т.нар. предварителен - докато изпълнят всички изисквания. За тази година в английски университети. Няма обаче гаранции, че въпреки принципа, че студентът трябва да завърши образованието си при условията, при които е приет, впоследствие таксите за европейски студенти няма да бъдат увеличени, предупреждават българските експерти. Българското правителство разчита и на отлагане на Брекзит, ако британският Парламент не одобри споразумението във вторник. Това е част от правомощията на правителството на Тереза Мей, която ще може да поиска отместване на датата. Според британските закони, ако Парламентът отхвърли споразумението, Тогава не било изключено самата Мей да поиска отместване на датата на напускане на ЕС, за каквато вероятност пишат напоследък и британските медии. Европейски държави готвят свои варианти за намаляване на последиците, ако споразумението за Брекзит не мине през британския Парламент. Виена например ще разреши на австрийците във Великобритания да запазят своето австрийско гражданство заедно с британското си поданство. Страната позволява двойно гражданство в много редки случаи и външната министърка Карин Кнайсел подчерта, че Австрия ще продължи да следва тази политика. Но за около 25-те хиляди австрийци във Великобритания ще бъде направено изключение. В случай на твърд Брекзит Германия вече е приела редица закони, които да регулират отношенията ѝ с Великобритания. Това обясни германската канцлерка Ангела Меркел в интервю завчера. “Правим всичко възможно, за да има регулиран Брекзит, но в случай на провал сме подготвени. Въпреки това твърд Брекзит ще е тежък не само за британците, но и за нас – всички ще пострадат”, заяви тя. Не вярвам излизането на Великобритания да е пример за излизането и на други страни от ЕС, посочи още тя. Лондон винаги е бил дистанциран от общността. Междувременно Германия се подготвя да започне бърза процедура за даване на възможност на британските граждани, живеещи в страната, да останат безпроблемно. Засега не е ясно какъв статус ще получат те, но службите за чужденци ще имат специален отдел за техните случаи. В Германия живеят 100 000 британци, 18 хил. от тях в Берлин. Чехия също се е подготвила подготвя за времето след Брекзит. Фирмите, които работят с Великобритания, са влезли в контакт със своите партньори, за да уточнят продължаване на дейността си. “Имаме какво да предложим особено в областта на новите технологии”, заяви чешкият посланик в Лондон. Испания, една от членките на ЕС, където има най-много британци, обяви на 28 декември, че е приела спешни мерки за гарантиране и запазването на настоящите права на британските граждани. Във Франция, където живеят поне 150 000 британски граждани, също се взети мерки за подготовка за Брекзит без споразумение, предвиждащи по-специално британските служители във френските държавни учреждения да запазят същите условия за статут и работа, каквито ползват понастоящем. Освен това френското министерство на икономиката е разпратило до 30 000 национални предприятия, които имат бизнес във Великобритания, специални инструкции за действие. Те включват анализ на последиците при Брекзит без сделка и очертаване на конкретни мерки, които да бъдат приложени възможно най-бързо. Сред най-тежките проблеми, за които френските предприятия са предупредени, са връщането на митата, промени в уеднаквяването на продукцията, внезапна реорганизация на логистиката, юридически проблеми, свързани с трансфера на данни. В комюнике италианското правителство информира, че в случай на Брекзит без сделка то е стартирало в съгласие с ЕК и другите страни от ЕС паралелна подготовка, за да гарантира със законови мерки правата на 400-те хиляди италиански граждани в Обединеното кралство, както и на британските в Италия. Предприемат се мерки за избягване на рисковете за ликвидността, за сигурността на трансакциите, за промоция на необходимата подготовка на предприятията и за управление на извънредните ситуации в сектори като транспорта, митниците, земеделието, здравеопазването, науката, образованието, ако в тях се налагат интервенции. Що се отнася до британските граждани в Италия – подготвят се законови мерки, целящи гарантиране на настоящия юридически статут за дългосрочния им престой. Те ще получат време и възможност да се ползват от правата си за достъп до здравеопазване, работа, образование, социални придобивки. ЕС като цяло е подготвил редица нови правила, които да уточнят как ще се процедира при твърд Брекзит. Те предвиждат защита на търговията, транспорта и финансите Помислено е и за регулиране на полетите, тъй като Брекзит без договор може да прекрати изцяло въздушния трафик към и от Великобритания. Ако Лондон гарантира, че няма да променя правата на европейските авиолинии в момента, европейските членки също ще запазят договорките си с британските авиолинии. Това е част от предложение с 14 извънредни мерки, в случай че Великобритания не подпише договор за излизане от ЕС. Ще се наложи всички страни членки сами да предоговарят двустранните въпроси по социалното осигуряване на свои граждани, живеещи на Острова, и британци, живеещи на тяхна територия. При митата ЕС предлага те да се уреждат с опростени декларации. Мита обаче ще се въведат. Британската премиерка Тереза Мей предупреди депутатите, че евентуално отхвърляне на предложения от нея план за напускане на ЕС би имало катастрофални последствия за страната, предаде Ройтерс. Мей отправи призива си за подкрепа само два дни преди гласуването в Парламента, което се очаква да загуби. През декември правителството отмени насрочено гласуване по договореното с Брюксел споразумение, след като стана ясно, че то няма да получи подкрепата на достатъчен брой депутати. Няма признаци премиерката да е много по-близо до спечелването на необходимата ѝ подкрепа. Депутатите не трябва да разочароват хората, които гласуваха за Брекзита, заяви Мей в статия във в. “Сънди експрес”. “Подобно нещо би накърнило катастрофално и непростимо доверието в нашата демокрация”, пише тя. “Затова моето послание към парламента този уикенд е просто: време е да забравим игрите и да направим това, което е добро за страната.” Премиерката призова народните избраници да не подлагат Великобритания на такъв огромен риск да излезе от ЕС без споразумение или пък изобщо Брекзит да не се осъществи. Според в. “Сънди таймс” недоволни депутати смятат през идната седмица да се опитат да прекъснат или отложат Брекзита. Междувременно стана ясно, че десетина военни плановици са изпратени от британското министерство на отбраната в ключови министерства във връзка с подготовката на страната за излизане от ЕС, съобщи в. “Обзървър”. Те ще помагат в планирането на сценарии в случай на Брекзит без сделка. Ако на 29 март страната излезе от ЕС без споразумение за търговията и границите, правилата на съюза няма вече да се прилагат за Великобритания, която също така няма да бъде обхваната от общите споразумения, като например общите правила за въздушния трафик или търговските споразумения с трети страни. По-рано тази седмица министерството на транспорта изпробва неизползваемо летище като спешен паркинг за камиони, който да се използва в случай на хаос по границите. Сухопътната граница със Северна Ирландия и Република Ирландия също ще представлява голям проблем, ако не се постигне споразумение. Усилията тази граница да остане отворена са един от акцентите на преговорите по Брекзита. ", "date": "2019.01.14", "title": "Лекарства поскъпват при Брекзит без споразумение"}
{"url": "https://www.24chasa.bg/novini/article/7243928", "text": "ЕС се готви да отложи Брекзита най-малко до юли, след като е стигнал до извода, че Тереза Мей няма да успее да прокара своето споразумение през парламента. Имайки предвид вътрешната опозиция срещу премиера, сега Брюксел смята за малко вероятно да бъде спазен крайният срок 29 март за напускане на ЕС и очаква да получи през следващите седмици молба от Лондон за отсрочването на член 50. Когато бъде получена молбата на Обединеното кралство, се очаква председателят на Европейския съвет Доналд Туск да свика специална среща на върха на съюза за отлагане на датата на Брекзита. Представители на ЕС казаха, че това с колко ще бъде удължен преговорният период, разрешен от член 50, ще се реши в зависимост от основанията за отлагане, които ще представи Мей. Едно \"техническо\" удължаване до юли вероятно е първата стъпка, с която на Мей ще бъде дадено допълнително време за преразглеждане и ратификация на настоящата сделка, след като Даунинг стрийт получи ясна представа какво ще поиска мнозинството в Камарата на общините. Представител на ЕС каза: \"Ако министър-председателят оцелее и ни информира, че се нуждае от повече време, за да спечели целия парламент за сделката, ще бъде предложено техническо удължаване до юли\". Високопоставени източници от ЕС казаха, че на по-късна дата може да бъде предложено следващо, по-продължително удължаване, ако евентуално бъдат насрочени парламентарни избори или втори референдум, въпреки че предстоящите праз май избори за Европейски парламент може да създадат трудности. Дипломат от ЕС каза: \"Първата сесия на парламента е през юли. Трябва да има евродепутати от Обединеното кралство, ако то е още страна членка. Обаче в ЕС нещата не са черно-бели\". Днес Европейската комисия ще публикува писмо, с което дава нови уверения за временния статут на ирландската граница с надежда да спечели някои членове на Камарата на общините за сделката, но представители на ЕС имат скромни очаквания. Държавните и правителствените ръководители заявиха на последната си среща на върха, че споразумението за напускане и спорният предпазен механизъм за ирландската граница (който според голям брой депутати консерватори ще вкара за постоянно Обединеното кралство в капана на митническия съюз на ЕС) не подлежат на промяна и нова интерпретация. Обаче източници в Брюксел твърдят, че само ще слушат и ще следват насоките на премиера за следващите си стъпки, ако тя понесе тежко поражение, както се очаква. В рамките на три парламентарни работни дни след вота Мей трябва да направи пред парламента изявление за следващите си ходове. Представители на ЕС смятат, че каквото и да стане, вероятно ще се наложи удължаване на двегодишния преговорен период. До такова заключение стига и прогнозата на водещия анализатор на риска \"Икономист интелиджънс юнит\" (ИИЮ), която ще бъде публикувана днес. Даниел Хараламбъс, анализатор за Великобритания в , казва: \"Наистина не остана време и сме на етап, в който Брекзитът ще настъпи през март само ако, колкото и да е невероятно, парламентът одобри на 15 януари сделката на Мей, или ако подкрепи напускане без сделка. При всички други варианти правителството ще трябва да си спечели още време и ние смятаме, че ЕС ще бъде склонен да го отпусне, за да избегне катастрофална ситуация\". В неделя министърът за Брекзита Стивън Баркли твърдо заяви, че има \"известна промяна\" и увеличаване на подкрепата от страна на депутати за сделката на Мей, като намекна, че при провал на вота премиерът ще се съобрази с насоките от парламента за това какво биха подкрепили депутатите. \"Страната има право да знае какво отстояват членовете на парламента, а не само против какво са и е важно Камарата да заеме позиция за това какво може да подкрепи\", каза Баркли. През миналата седмица представители на ЕС бързо отрекоха съобщенията, че вече били започнали дискусии с Великобритания за удължаването на влизането в сила на член 50. \"Със сигурност напоследък британците не са говорили за това\", каза един представител. \"Ако не друго, най-малко за това им се говори сега.\" Създава се впечатление, че ЕС ще отговори великодушно и даже ще предоговори условията в споразумението за напускане, в случай че Мей рязко промени курса и приеме постоянен митнически съюз, за да прокара сделката в парламента. Официален представител каза, че отказът на лидерите от ЕС на срещата им през декември да дадат на Мей 2021 г. като краен срок за приключване на преговорите за бъдещите търговски отношения се е базирал на убеждението, че тя има още какво да предложи, за да мине сделката в парламента. \"Лидерите са много по-хитри, отколкото си мислят хората - виждат какво става в Обединеното кралство; и те не бяха убедени, че е възможно бързо да се постигне търговско споразумение, защото британското правителство не казва ясно какво иска\", казва представителят. Муджтаба Рахман, бивш ковчежник на комисията и шеф на рисковата консултантска група \"Европа за Евразия\", каза: \"Смятаме, че ЕС ще пожелае да се върне към споразумението за излизане и да преосмисли предпазния механизъм за Ирландия, в случай че Великобритания може да достигне до вдъхваща доверие позиция, за която лидерите сметнат, че ще доведе до безпроблемно напускане. Ако например позицията на Обединеното кралство еволюира към постоянен митнически съюз, това може да промени динамиката на мисленето за предпазния механизъм\". (БТА)", "date": "2019.01.14", "title": "\"Гардиън\": ЕС се готви да отложи Брекзит най-малко до юли"}
{"url": "https://www.24chasa.bg/novini/article/7243924", "text": "Екшън в неделя привечер към 19 часа на подбалканския път между Сливен и Гурково завърши с един арестуван и разбит с брадва лек автомобил \"Ауди\", в които пътували 5 курсанти от Военния университет във Велико Търново, които се връщали от отпуск. По случая под ръководството на Районната прокуратура в Казанлък се извършва разследване по бързо производство за извършено хулиганство при управление на моторно превозно средство по първокласен път от град Сливен към град Гурково, съобщиха днес от Апелативната прокуратура в Пловдив. В неделя от Сливен към прохода Хаинбоаз на запад пътували два леки автомобила - \"Ауди\"-то на курсантите, управлявано от 20-годишният П.А., и \"Опел Корса\" с шофьор 33-годишната М.Т. С нея в колата се возел 32-годишният Йордан Пенев. По време на движение между двата автомобила възникнала \"закачка\" - водачите на автомобилите са предприели няколко маневри - последователни изпреварвания един на друг, според прокуратурата. На 7 км преди град Гурково М.Т., която шофирала опела, внезапно спряла колата си напречно на осовата линия и така принудил и водача на аудито, което в този момент било отзад, също да спре. Тогава Йордан слязъл от своя лек автомобил и нанесъл удари с брадва по предното панорамно стъкло и предния капак на аудито, след което се качил отново в опела и колата се отдалечил от мястото. Пътуващите в другия автомобил достигнали до най-близката бензиностанция, от където в 19.06 часа сигнализирали на тел.112 за инцидента, като сигналът бил получен в най-близкото Районно управление на МВР, това в Казанлък. Полицията се задействала веднага. Човекът с брадвата и спътничката му са установени в Прохода на Републиката /Хаинбоаз/ на път към Велико Търново и отведени в полицейския участък на Гурково. Йордан Пенев е задържан, първоначално за срок от 24 часа по Закона за МВР. Оше в неделя срещу него е образувано бързо производство за извършено престъпление по чл.325 ал.3 вр. с ал.2 от НК, със срок на разследване от 7 дни, казаха още от прокуратурата. Днес срещу 32-годишният мъж бе повдигнато обвинение за това, че на 13 януари 2019 г., на километър 354 от път I-6, е извършил непристойни действия, грубо нарушаващи обществения ред, изразяващи явно неуважение към обществото, като деянието е извършено при управление на МПС и се отличава с изключителна дързост /нанесъл удари с брадва по предното панорамно стъкло и предния капак/ на лек автомобил, управляван от П.А. Предстои Районната прокуратура в Казанлък да прецени и законосъобразната мярка за неотклонение, която да бъде наложена на обвиняемия. От държавното обвинение съобщиха още, от събраните доказателства до момента е видно, че Пенев е лице от активния криминален контингент, досега е осъждан 5 пъти за извършени кражби. Изтърпявал е и наказание \"Лишаване от свобода\". От свои източници \"24 часа\" научи, че нападателят с брадвата е с адресна регистрация в село Орлово, община Котел. Той е от ромски произход. Кметът на селото Наим Пашалов потвърди вчера за регистрацията, но допълни, че от 7 месеца не бил виждал Йордан, който работел в Арлбанаси до Велико Търново като строител. Мъжът не е женен, няма и деца. В Орлово живеел при свако си. Кметът бил чувал, че човекът е осъждан, но не знаел за какво. Бил известен като любител на алкохола, но специално в Орлово нямал лоши прояви.", "date": "2019.01.14", "title": "Ромът-рецидивист, нападнал курсантите, бил в женска компания, тя карала (Обзор)"}
{"url": "https://www.24chasa.bg/novini/article/7243935", "text": "Китайската космическа агенция оповести, че е работила с НАСА, за да събере данни за далечната страна на Луната, предаде Асошиейтед прес, цитирана от БТА.  В. \"Чайна дейли\" отбелязва, че става въпрос за първото подобно сътрудничество, откакто американското законодателство забрани осъществяването на съвместни космически проекти с Китай, които не са получили одобрението от американския Конгрес. Заместник-директорът на Китайската космическа агенция У Янхуа заяви, че НАСА е споделила информация за своя лунен орбитиращ спътник с надеждата да проследи кацането на космическия апарат \"Чанъе-4\", направил Китай този месец първата страна, осъществила кацане на далечната страна на Луната. У Янхуа поясни, че Китай от своя страна е споделил информация за времето и координатите, свързани с планираното кацане на \"Чанъе-4\". Спътникът на НАСА не \"уловил\" мига на кацането, но след това направил снимки на района.", "date": "2019.01.14", "title": "Китай обмени данни с НАСА за далечната страна на Луната"}
{"url": "https://www.24chasa.bg/novini/article/7243960", "text": "Циганинът, който нападна с брадва автомобил с курсанти от НВУ\"Васил Левски\" на подбалканския път в неделя, ги преследвал 30 км. Два или три пъти ги настигал изненадващо, пресветвал с фарове и после изоставал. Това разказали униформените участници в инцидента пред началника на Военния университет бриг.ген.Пламен Богданов. Според тях причината за пътния екшън е, че след Сливен застигнали и изпреварили кола, която лъкатуши по пътя, движейки се със скорост около 60 км/ч. Така започнала гонката, която според курсантите не е била предизвикана по никакъв начин. \"В един момент им е препречил движението и те са били принудени да спрат. Използвал момент в близост до бензиностанция, където имало ограничение 60 км. Курсантите намаляват скоростта и той в този момент ги изпреварва и малко след бензиностанцията им препречва пътя. Слиза едно лице от ромски произход, двама от курсантите тръгват да излизат от автомобила, за да разберат каква е причината за това спиране. В този момент виждат, че срещу тях много агресивно се е насочило лицето, размахвайки брадва. Връщат се в колата, в този момент лицето нанася поне два удара по предния капак на автомобила и по предното стъкло с брадвата\", разказа бриг.ген. Пламен Богданов. Курсантите тръгват и се отдалечават от мястото на инцидента.Според началника на НВУ циганинът се опитал да тръгне след тях, но имало движение и изостанал. Младежите се обаждат на полицията и в рамките на час лицето е задържано. Имало е и жена с него, разказали потърпевшите. Във фаталната вечер четирима курсанти в първи и втори курс и една студентка първокурсничка се прибирали от отпуск към Велико Търново. Били са в униформи, но според бриг.ген.Богданов не става дума за етнически мотив в нападението. \"Изглежда като чисто криминален случай, а не етнически. Това е агресия, непредизвикана с нищо и напълно неочаквана. Те са добре сложени момчета, физически подготвени, но ние учим нашите курсанти да влизат в бой за кауза, а не за безсмислени инциденти на пътя. Запазили са самообладание, а най-вече са проявили разум, тъй като никой не може да прогнозира какво би се случило при един пряк сблъсък между тях и това лице. Най-малко можем да очакваме сериозни наранявания\", обясни началникът на НВУ. По случая е възложена проверка и на Военна полиция.", "date": "2019.01.14", "title": "Началникът на НВУ \"Васил Левски\": Ромът е преследвал курсантите 30 км"}
{"url": "https://www.24chasa.bg/novini/article/7243963", "text": "Лидерът на БСП Корнелия Нинова изпрати писмо до Удо Булман, председател на Прогресивния алианс на социалистите и демократите в Европейския парламент, за подкрепа за отлагане на дебатите и решението на Европейския парламент по предложения пакет „Мобилност” до следващия законодателен мандат. Това съобщиха от пресцентъра на БСП. „От името на Българската социалистическа партия се обръщам към Вас, във връзка с предстоящото обсъждане на Пакет „Мобилност”, предложен от Европейската комисия. Вярваме, че в сегашния си вид законодателното предложение води до дълбоко разделение между европейските държави и между членовете на нашето социалистическо семейство“, пише председателят на БСП Корнелия Нинова в писмото си до него. Според нея, с оглед на предстоящите Европейски избори, подобни различия подкопават, както доверието в Обединена Европа, така и позициите на европейската левица. „Нуждаем се от повече време да постигнем приемливо споразумение за пълноценен ЕС, който гарантира приобщаващ растеж, социална пазарна икономика и още по-дълбока икономическа, социална и териториална кохезия между страните-членки и техните граждани“, допълва тя. „Използвам тази възможност да Ви уверя, че се ангажираме да работим в сътрудничество на всички нива, докато достигнем до пакет, гарантиращ равни права и възможности на всички европейски граждани, компании и държави членки“, заявява още Корнелия Нинова.", "date": "2019.01.14", "title": "Нинова прати писмо до Удо Булман, иска отлагане на дебатите по пакет \"Мобилност\""}
{"url": "https://www.24chasa.bg/novini/article/7243950", "text": "Срещу 10 000 лева парична гаранция е освободен 46-годишният Иван Нончев от Бургас, обвинен в поръчителство на унищожаване на природна забележителност - пясъчна дюна в местността Каваци.  Това съобщи току-що на брифинг апелативният прокурор на Бургас Любомир Петров. Багеристът, разорал къмпинга - Манол Пазвантов на 24 г., също е с парична гаранция, но в размер от 2 000 лева. Срещу двамата е повдигнато обвинение за унищожаване на природна забележителност, за което законът предвижда до 3 години лишаване от свобода или пробация, както и глоба от 3 000 до 10 000 лева.  Третият, който бе първоначално задържан, се оказа 18-годишен младеж, спътник на багериста, който остава ключов свидетел по делото. Всъщност други свидетели и трети очевидци на станалото няма, каза директорът на полицията старши комисар Калоян Калоянов. Той подчерта, че в полицията така и не е бил получен сигнал за случващото се в къмпинга, а разследващите са се самосезирали от медиите.  Обвиненият в поръчителство Нончев отричал да е наемал багериста, но Манол Пазвантов пък твърдял обратното.  Нончев го наел с уговорката да не се притеснява, тъй като парцелът бил негова собственост.  От прокуратурата уточниха още, че 46-годишният бургазлия е собственик на луксозната каравана, която е поставена на метри от разорените пясъчни дюни в къмпинга. Тепърва ще се прави замерване да се уточни каква част от дюните са разрушени, най-вероятно ще бъде санкциониран и концесионера. ", "date": "2019.01.14", "title": "Пуснаха срещу 10 000 лв. обвинения като поръчител на разораните дюни на \"Смокиня\""}
{"url": "https://www.24chasa.bg/novini/article/7243980", "text": "Учениците в източния турски град Карлъова днес се върнаха в класните стаи след 18-дневна дървена ваканция, съобщи турската телевизия СиЕнЕн-Тюрк. Дървена ваканция в община Карлъова (окръг Бингьол) бе обявена на 27 декември. Принудителната почивка за учениците бе удължавана неколкократно заради обилните снеговалежи и ниски температури в района. Дебелината на снежната покривка в града достигна 1,5 метра, предаде БТА. Дни наред бе блокиран достъпът до 47 села в района.", "date": "2019.01.14", "title": "Учениците в турския град Карлъова се върнаха в училище след 18-дневна дървена ваканция"}
{"url": "https://www.24chasa.bg/novini/article/7244052", "text": "Държавната енергетика ще осигури допълнителна електрическа енергия за платформа „Ден напред“, което ще нормализира борсовия пазар. Това обяви ресорният министър Теменужка Петкова след среща в КЕВР с ръководителите на НЕК, АЕЦ „Козлодуй“, ТЕЦ „Марица-Изток 2“, енергийната борса, ЕСО, трите ЕРП. Целта на мерките е нормализиране на цените на свободния пазар, които през последните седмици скачат значително и това провокира недоволството на бизнеса, предаде  В момента по закон НЕК, АЕЦ „Козлодуй“, ТЕЦ „Марица-Изток 2“ осигуряват по 690 мегавата на час. След 19 януари количеството енергия ще бъде увеличено с над 700 мегавата. Петкова беше категорична, че няма опасност да бъдат ощетени битовите потребители. „До дни ще направим баланс на енергията, които дружествата могат да предоставят, и ще разберем кое дружество или кои ще са тези, които ще могат да предоставят такава”, посочи Петкова. Председателят на КЕВР Иван Иванов допълни, че като друга мярка се работи и за пазарно обединение с борси от региона, които допълнително ще стабилизират сектора и по този начин ще отговорим на изискване на ЕК за единен пазар в региона. За да се реализира тази мярка ще са необходими поредните промени в Закона за енергетиката. В най-напреднала фаза са преговорите с борсата от Република Северна Македония.", "date": "2019.01.14", "title": "Държавата ще даде допълнителен ток на енергийната борса"}
{"url": "https://www.24chasa.bg/novini/article/7244073", "text": "На 13 януари 2019 г., около 19.00 часа, лек автомобил, марка „Ауди“ се движил по Първокласен път I– 6, между гр. Сливен и гр. Гурково. Той бил управляван от П.А., на 20 г., курсант в НВУ “Васил Левски“ - гр. Велико Търново, като в автомобила пътували още четирима негови колеги, на възраст 19-20 г. По същия път се движил и лек автомобил, марка „Опел Корса“, управляван от 33-годишната М.Т., като в него пътувал и Й.П., на 32 г. Това съобщиха от прокуратурата. При движението си водачите на автомобилите са предприели няколко маневри - изпреварвания, като на 7 км преди гр. Гурково, М.Т., която шофирала л.а. “Опел Корса“, спряла напречно на осовата линия, а водачът на л.а.“Ауди“ спрял след автомобила, управляван от нея. Й.П., на 32 г., слязъл от лекия автомобил и нанесъл удари с брадва по предно панорамно стъкло и преден капак на л.а.“Ауди“, след което се качил в автомобила „Опел Корса“ и се отдалечил от мястото. Пътуващите в другия автомобил достигнали до най-близката бензиностанция, откъдето в 19.06 часа сигнализирали на тел.112 и съответно съобщението било получено в Районно управление на МВР-Казанлък. Извършителят на деянието Й.П. и спътничката му са установени в Прохода на Републиката и отведени в полицейския участък в гр. Гурково. Й.П. е бил задържан за срок от 24 часа по Закона за МВР. На 13 януари 2019 г. е образувано бързо производство срещу Й.П. за извършено престъпление. Днес, 14 януари 2019 г., предстои да бъде повдигнато обвинение срещу Й.П. за това, че на 13.01.2019 г., на път І-6 км.354, е извършил непристойни действия, грубо нарушаващи обществения ред, изразяващи явно неуважение към обществото, като деянието е извършено при управление на МПС и се отличава с изключителна дързост /нанесъл удари с брадва по предното панорамно стъкло и предния капак/ на лек автомобил, управляван от П.А. След повдигане на обвинението ще бъде преценена законосъобразната мярка за неотклонение, която да бъде взета спрямо Й.П. От събраните доказателства до момента е видно, че Й.П. е осъждан по пет присъди за извършени кражби. Изтърпявал е и наказание „Лишаване от свобода“, като е лице от активния криминален контингент. Активната работа по бързото производство продължава под ръководството на Районна прокуратура-Казанлък.", "date": "2019.01.14", "title": "Жена препречила пътя на курсантите"}
{"url": "https://www.24chasa.bg/novini/article/7244057", "text": "Управляващата в Румъния Социалдемократическа партия (СДП) заяви, че съветник на регионален лидер, който публикува фотоколаж, представящ президента на страната в нацистка униформа, е подал оставка, предаде Асошиейтед прес. Филиалът във Вранча на СДП заяви, че Константин Гугуяну е подал оставка от поста си и от партията днес, дни след като публикувал в социалните медии обработена снимка на президента Клаус Йоханис, носещ нацистка каска със свастика, предава БТА. Партията се дистанцира от неговите действия в изявление, в което заяви, че твърдо осъжда \"такъв тип поведение\". Националният институт за проучване на Холокоста \"Ели Визел\" също критикува шегата, като заяви, че тя може да окуражи други подобни \"гафове\". Гугуяну по-късно изтри публикацията си. През последните месеци няколко високопоставени представители на СДП, включително двама министри, отправиха подобни шеги по адрес на Йоханис, който е етнически германец, асоциирайки го с нацистите.", "date": "2019.01.14", "title": "Член от властта в Румъния подаде оставка, направил си шега с президента в интернет"}
{"url": "https://www.24chasa.bg/novini/article/7244079", "text": "Критично е състоянието на  , предаде ДПА. \"Пациентът е жив, но състоянието му е много, много сериозно\", каза днес доктор Томаш Стефаняк от Университетската болница в града след прекараната от кмета 5-часова животоспасяваща операция. Преди това му бе оказана първа помощ на място върху сцената от пристигналия спешен медицински екип. Според лекаря Адамович е получил травми на сърцето, диафрагмата и органите в коремната област, предава БТА. Пред болницата се е извила опашка от доброволци, които искат да дарят кръв, след като бе съобщено, че пострадалият се нуждае от много кръв в борбата за спасяване на живота му. Адамович е популярен лидер на града - негов несменяем кмет вече над 20 години. Главният лекар на Гданското воеводство Йежи Карпински, цитиран от Асошиейтед прес, каза, че пациентът е на командно дишане и добави, че \"прогнозата за живота и здравето му е несигурна\" заради голямата загуба на кръв, предизвикала кислороден глад на цялото тяло. Според него обаче 53-годишният Адамович е \"сравнително млад човек без здравни проблеми\" и това дава надежда, че ще се справи и състоянието му ще се нормализира. Ситуацията ще се изясни в следващите 20-ина часа, каза Карпински. Нападателят, според съобщенията, е успял да проникне до сцената, използвайки журналистическа карта. Той е 27-годишен криминално проявен мъж, неотдавна излязъл от затвора, където е излежал 5-годишна присъда за банков обир, отбелязва ДПА. Той бе задържан от охраната веднага след престъплението, извършено пред очите на стотици хора, а после бе предаден на полицията. Самият той след деянието си каза, че го е извършил за отмъщение на бившата управляваща партия \"Гражданска платформа\" - сега в опозиция, защото по време на нейното управление е бил \"несправедливо\" обвинен и осъден. Адамович бе избиран няколко пъти за кмет от тази партия, чийто член бе до 2015 г., но последния път се кандидатира като независим. Нападението срещу кмета бе осъдено от всички политически и обществени сили в страната. Днес полската полиция, цитирана от ТАСС, задържа и 41-годишен мъж, който разпространил в Туитър заплахи към кметовете на други два големи полски града - Познан и Вроцлав. Той ще бъде съден за разпалване на ненавист. Двамата кметове \"ще станат жертви на своя ляв и безбожен подход към длъжностите си\", е написал задържаният в социалните мрежи.", "date": "2019.01.14", "title": "Наръганият кмет на Гданск е в критично състояние"}
{"url": "https://www.24chasa.bg/novini/article/7243586", "text": "След посещението на президента на Русия Владимир Путин в Сърбия, президентът на страната и лидер на Сръбската прогресивна партия Александър Вучич ще реши дали в страната да бъдат насрочени парламентарни избори, пише белградският вестник \"Политика\". Редовните избори в Сърбия трябва да се състоят през пролетта на 2020 година, предава БТА. Президентът Вучич през последните няколко месеца заявава неведнъж, че не изключва възможността в Сърбия да бъдат насрочени предсрочни парламентарни избори тази пролет, пише изданието. Член от ръководството на Сръбската прогресивна партия посочва за \"Политика\", че протестите на част от опозицията в Белград не са мотив за произвеждането на избори, че те са легитимно право на всяка партия и в Сръбската прогресивна партия никой няма нищо против те да се провеждат. Путин се очаква да пристигне на посещение в Сърбия на 17 януари. ", "date": "2019.01.14", "title": "Вучич решава дали ще има парламентарни избори след посещението на Путин"}
{"url": "https://www.24chasa.bg/novini/article/7243587", "text": "Властите в Република Корея въведоха извънредни мерки за понижаване на равнището на опасните за здравето фини прахови частици РМ 2,5, чиято концентрация в атмосферата втори ден надвишава 75 мкг на кубичен метър, предаде ТАСС. Кметството на Сеул съобщи днес, че в столицата, в Инчон и провинция Кьонги днес е забранено движението на автомобили с нечетни номера. Аналогични мерки са предприети в Пусан, Седжон, Куанджу и още две провинции. В Сеул се въвежда ограничение на движението на дизелови автомобили над 2,5 тона, регистрирани преди края на 2005 г. Нарушителите ще бъдат глобявани до 100 000 вона (100 долара). В страната са регистрирани 320 хиляди такива автомобили, като 200 хиляди са в столичния регион, предаде БТА. Въпрeки хубавото време властите препоръчват на гражданите, особено на децата, възрастните и хората с хронични дихателни заболявания, да останат на закрито. Частиците РМ 2,5 са изключително опасни за човека. Те се натрупват в организма и провокират развитие на сърдечно-съдови заболявания, болести на дихателните пътища и рак на белите дробове. За да се справят със силното замърсяване на атмосферния въздух, засегнало Банкок, в Тайланд властите планират да предизвикат изкуствено валежи, предаде Франс прес. В тайландската столица концентрацията на праховите частици е много над тавана, определен от Световната здравна организация. \"Изкуственото падане на дъжд може да има утре (вторник), но зависи от ветровете и влажността\", каза генералният директор на службата за контрол на замърсяването Пралонг Думронгтай. Техниката представлява пускане от самолет на големи количества химикали в облаците, за да се предизвика образуване на ледени кристалчета, които ускоряват падането на дъжд. През последните дни равнището на РМ 2,5 достигна 102 мкг на кубичен метър. СЗО препоръчва 25 мкг като максимално дневно равнище, на което човек може да бъде изложен. \"Грийнпийс\" съобщи, че това е най-тежкото замърсяване от една година. \"В понеделник сутринта според измерванията ни Банкок беше 10-тият по замърсяване град в света\" посочи за АФП Тара Буакамсри, директор на \"Грийнпийс\" за Тайланд. Той допълни, че сегашното замърсяване е започнало в петък и може да продължи още няколко дни.", "date": "2019.01.14", "title": "В Южна Корея и Тайланд въвеждат забрани заради замърсяването на въздуха"}
{"url": "https://www.24chasa.bg/novini/article/7243593", "text": "Криминалисти от старозагорското Първо РУ разследват телефонна измама за голяма сума. На 12 януари сигнал за случилото се подала потърпевшата 75-годишна жена. Тя обяснила, че предишния ден, въведена в заблуждение, че помага на полицията да залови телефонни измамници, оставила на две места в областния град общо 12 000 лева. Образувано е досъдебно производство за извършено престъпление по чл. 209 от НК.", "date": "2019.01.14", "title": "Възрастна помогнала на мними полицаи с 12 000 лева"}
{"url": "https://www.24chasa.bg/novini/article/7243598", "text": "Разчитаме основно на учителите при въвеждането на практика на новите политики в образованието, свързани с модернизацията на системата. Те не трябва да допуснат нито едно дете да напусне преждевременно образователната система, а в края на обучението си учениците да придобият необходимите им основни знания и умения. Това каза в Елхово министърът на образованието и науката Красимир Вълчев, предаде БТА. \"Проблемите в образованието са специфични за всяка община, стремя се да се срещна с повече хора от образователната система. Днес ще обсъдим организацията на работата и на различните учебни дейности, на транспорта, на връзките с пазара на труда и други въпроси, които вълнуват колегите\", посочи министър Вълчев. Започнахме реализирането на един голям проект по оперативната програма \"Образование за интелигентен растеж\" за развитие на способностите на подрастващите и повишаване на мотивацията им за учене за придобиване на специфични знания, умения и компетентности. В извънкласните дейности ще бъдат включени около 450 000 ученици в страната. Организирането на извънкласните форми е предшествано от проучване на интересите и потребностите на децата, като същинската дейност ще започне от началото на втория срок. Стремим се голяма част от учениците да се насочат в областта на математиката, техниката и природните науки, а в последствие да се включат в съответните професии, допълни министърът. По-късно Красимир Вълчев ще има работни срещи с директори, учители и представители на синдикалните организации в община Елхово.", "date": "2019.01.14", "title": "Вълчев: Учителите не трябва да допускат нито едно дете да напусне преждевременно училище"}
{"url": "https://www.24chasa.bg/novini/article/7243551", "text": "Нов анализ на древни фосили навежда на мисълта, че сложният многоклетъчен живот на сушата се е появил по-рано, отколкото се предполагаше досега, съобщи ЮПИ. Фосилизирани следи са уловени като в сандвич между древни седименти - депозити южноавстралийски пясъчник, които датират отпреди 542-635 милиона години, т.е. от едиакарския период. \"Тези едиакарски организми са сред загадките в събраните данни за фосили - заяви Грег Реталак, директор на Природонаучния музей към университета на Орегон, цитиран от БТА. \"Дали става въпрос за червеи, медузи, морски пера, амеби или водорасли? Трудни са за класифициране, но отдавна са смятани за морски организми.\" Като използвали усъвършенствани инструменти, учените изследвали наново слоевете седименти. Анализът им показва, че слоевете са се формирали вследствие на предизвикана от ветрове ерозия. \"Подобни слоеве днес се забелязват в планинската верига Флиндърс Рейнджис в Южна Австралия и в едиакарски скали в южната част на Намибия\", поясни Реталак. Ако слоевете седименти действително са депозити на сушата, това свидетелства, че организмите, уловени като в капан в редуващи се един над друг слоеве, са живели на сушата, отбелязаха учените. Резултатите от изследването са публикувани в Sedimentary Geology.", "date": "2019.01.14", "title": "Многоклетъчният живот на сушата се е появил по-рано, отколкото се смяташе досега"}
{"url": "https://www.24chasa.bg/novini/article/7242931", "text": "Иранската армия съобщи, че транспортният самолет, който се разби в иранската провинция Алборз, е бил неин и 15 от 16-те души на борда са загинали, предаде Ройтерс, цитирайки агенция Фарс. В публикуваното от армията изявление за медиите не се съобщава чия собственост е самолетът, отбелязва ТАСС, цитирана от БТА. \"Транспортен самолет Боинг 707, пренасящ месо от киргизстанския град Бишкек, кацна днес аварийно на летището Фатх\", се казва в изявлението. В резултат на кацането самолетът е излязъл от пистата за приземяване, блъснал се е в оградата и се е подпалил.  Причините за произшествието се изясняват, както и информацията за убити и ранени сред екипажа и техническия персонал на борда на самолета. Според ирански медии е оцелял само бордовият инженер. Алия Курбанова, прессекретар на бишкекското летище \"Манас\", е заявила пред ТАСС, че самолетът е изпълнявал чартърен полет от Бишкек и е бил собственост на иранската компания \"Паям еър\". Агенция Мехр съобщава, че самолетът е бил собственост на компания \"Киргизстан еърлайнс\", отбелязва ТАСС. Той излетял от Бишкек и е трябвало да кацне на летището в иракския град Карадж. По погрешка обаче кацнал в друго разположено наблизо летище. Причината за грешката е лошото време, съобщава агенция Фарс. По информация на агенция Тасним самолетът е произведен между 1958 и 1979 г.", "date": "2019.01.14", "title": "\"Боинг 707\" се разби в Иран, 15 души са загинали (Снимки+Видео)"}
{"url": "https://www.24chasa.bg/novini/article/7243605", "text": "Вчера, служители на РУ - Враца се отзовали на сигнал от местен жител - същия ден, в местността \"Туев дол\" край кв. Бистрец, е било застреляно кучето му - порода кавказка овчарка, което било пуснато да се разхожда. Това съобщиха от МВР.  В резултат на предприетите оперативно-следствени действия е установено, че съпричастен към извършеното деяние е 33-годишен мъж от Враца. Иззета е законно притежавана пушка. Мъжът е задържан с полицейска мярка за срок до 24 часа и по случая е образувано досъдебно производство.", "date": "2019.01.14", "title": "Задържаха мъж, застрелял кавказка овчарка на разходка във Враца"}
{"url": "https://www.24chasa.bg/novini/article/7243595", "text": "На 12 януари към 15.00 часа в затвора в Плевен, при извършена проверка в тоалетно казанче на санитарен възел, били открити три полиетиленови опаковки, съдържащи бяло прахообразно вещество, и станиол кристализирало кафяво вещество. Предстои назначаване на химико-физична експертиза, информираха от пресцентъра на МВР. Местопроизшествието е посетено от разследващ полицай и експерт. Уведомен е дежурен прокурор при Районна прокуратура - Плевен за престъпление по чл. 354 а, ал.3 от НК. Образувано е досъдебно производство.", "date": "2019.01.14", "title": "Откриха наркотици в плевенския затвор"}
{"url": "https://www.24chasa.bg/novini/article/7243629", "text": "РЗИ обявява грипна епидемия в Старозагорска област и спира учебните занятия за три дни. Това съобщи д-р Златина Нанева, директор на инспекцията, цитирана от БТА.  През последната седмица е регистрирана висока заболеваемост - 264,84 души на 10 000. Анализите на изследваните проби на болни лица с остри респираторни заболявания показват наличие на грипен щам А H3N2. Засегнати са всички възрастови групи. РЗИ - Стара Загора препоръчва да се преустановят свижданията в лечебните заведения за болнична помощ . В заведенията за извънболнична помощ да разкрият при възможност грипни кабинети; да преустановят работата на женските и детски консултации; да преустановяват провеждането на плановите профилактични имунизации и реимунизации; да спрат профилактичната дейност. РЗИ препоръчва на старозагорци да ограничат социалните контакти и избягване на събирането на много хора в затворени пространства. Ежедневно ще се контролира заболеваемостта от грип и остри респираторни заболявания.", "date": "2019.01.14", "title": "Грипна епидемия в Старозагорска област, спират учебните занятия за три дни"}
{"url": "https://www.24chasa.bg/novini/article/7242561", "text": "Петима експерти, избрани от парламента с 6-годишен мандат, надзирават бизнес за над 20 млрд. лв. Толкова са вече общите активи на застрахователите и пенсионните фондове, за които отговаря Комисията за финансов надзор. Две от местата във финансовия регулатор обаче са вакантни. Заради скандалите около фалита на ЗК “Олимпик” в края на миналата година единият от зам.-председателите на комисията - Ралица Агайн, сама подаде оставката си, а депутатите я гласуваха без особени дебати. Председателят на комисията за финансов надзор Карина Караиванова от март ще замине за Лондон, където, по решение на кабинета, ще заеме мястото в ЕВБР на досегашния български представител Калин Митрев, чийто мандат изтича тази година. Караиванова е магистър по финанси и банково дело. Има три сертификата по финансов мениджмънт - от Индия, Ирландия и от японското финансово министерство. На отговорния пост я изстреля финансовият министър Владислав Горанов. Караиванова бе заместник финансов министър от ноември 2014 до юли 2016 г. Преди това оглавяваше ключова дирекция във финансите- “Национален фонд”. Тази дирекция управляваше предприсъединителните фонодове на ЕС, а сега ръководи сертифицираащия орган за оперативните програми, структурните и кохезионните фондове на ЕС. Казват, че в нейно лице финансовият министър видял лоялен и добре подготвен експерт Единият от заместниците на Караиванова - Бойко Атанасов, който бе избран от парламента на 11 октомври 2017 г., е познат повече като данъчен номер 1, след като дълго време оглавяваше НАП. В приходната агенция той е от 2006 до 2017 г. През май 2017 г. Владислав Горанов го изтегли оттам, за да го направи свой заместник На опитния в данъчната политика Атанасов бе поверено оперативното ръководство над НАП, митниците, финансовата инспекция и комисията по хазарта. Сега, във финансовия регулатор Атанасов ръководи управление “Надзор над инвестиционната дейност”. Негова е отговорността всеки лев, поверен на пенсионните дружества и застрахователите да не носи загуби, да се влага при нисък риск и да носи максимално възможна доходност. Според няколко независими източника е много вероятно Бойко Атанасов да замести Караиванова на върха на КФН. Но според хора, близки до комисията, в надпреварата за мястото на Караиванова активно се включила другият зам.-председател на КФН - Дияна Йорданова. Тя в момента отговаря за “Осигурителен надзор”, а на този пост бе избрана от парламента заедно с Атанасов на 11 октомври 2017 г. От 2007 до 2017 г. Йорданова е депутат от ГЕРБ, а в 44-ия парламент бе зам.-председател на бюджетната комисия. Аргументът, който може да наклони везните в нейна полза, е, че тя има подкрепата на най-голямата парламентарна група и се ползва с доверието на шефката на бюджетната комисия Менда Стоянова. Владимир Савов, който пое временно ресора на Ралица Агайн, пък може да остане за постоянно зам.-шеф на КФН. Неговите шансове да заеме поста като титуляр растат заедно с опита който има, както и с приближаването на стрес тестовете. Което означава, че парламентът ще трябва да избере само един нов член на комисията.", "date": "2019.01.14", "title": "Петима комисари контролират бизнес за над 20 млрд. лв."}
{"url": "https://www.24chasa.bg/novini/article/7243628", "text": "Снежна буря достигна щатите от средната част на атлантическото крайбрежие, наложи спирането на работата на международното летище \"Дълес\"във Вашингтон и отмяната на стотици полети, предаде Ройтерс. Смята се, че преди това, при преминаването си през два щата от Средния Запад, стихията е довела до смъртта на най-малко седем души. Издадени са предупреждения за опасност от зимни бури, засягащи милиони американци в 10 щата и столицата Вашингтон, предаде БТА. Общо 1624 полета бяха отменени вчера в летища в региона. Повечето от отменените полети са от и за вашингтонските летища \"Дълес\" и \"Роналд Рейгън\". Други 3113 полета бяха забавени. \"Федералната авиационна администрация на САЩ наложи спиране на полетите за летище \"Дълес\" поради времето, което засяга, както пристигащите, така и заминаващите полети\", съобщи летището в Туитър. Няколко големи авиолинии отмениха таксите за замяна или повторна резервация на полети. Канадски авиодиспечери купиха стотици пици за американските си колеги през последните няколко дни, за да покажат солидарността си по време на частичното спиране на работата на федералното правителство на САЩ, предаде Асошиейтед прес. Инициативата е започнала в четвъртък, когато служители в контролния център в Едмънтън събрали пари, за да купят пайове за диспечерите на летището в Анкъридж, щата Аляска. Скоро се включили и служителите на други обекти. Към неделя следобед американски авиодиспечери са получили около 300 пици. Много от тях изразиха благодарността си в социалните медии. Според Питър Дъфи, директор на канадската асоциация на авиодиспечерите, много от членовете й са търсели начин да изразят солидарността си с колегите си от САЩ. Около 10 000 американски авиодиспечери в САЩ работят без заплащане от края на декември поради частичното спиране на работата на правителството, припомня АП.", "date": "2019.01.14", "title": "Отмениха полети в САЩ заради снежна буря"}
{"url": "https://www.24chasa.bg/novini/article/7243644", "text": "Специалисти работят по отстраняване на технически проблем в информационната система за издаване на документи за самоличност в Бургас. Проблемът е възникнал тази сутрин. Веднага са предприети действия за своевременното му отстраняване. Това съобщиха от ОД на МВР в морския град. В Бургас временно не се извършват административни услуги, свързани с издаване на лични документи, в това число и свидетелства за управление на МПС.", "date": "2019.01.14", "title": "Технически проблем спря издаването на лични карти и шофьорски книжки в Бургас"}
{"url": "https://www.24chasa.bg/novini/article/7243643", "text": "Само няколко силни удара с бухалка са необходими на 16-годишната ученичка Цю Съюй, за да разбие подобие на старо автомобилно радио, след което заедно с двама приятели да направят на пух и прах телефони, аудио колони, уреди за готвене на ориз и дори манекен, предаде Ройтерс. Тримата младежи са платили 158 юана (23 долара), за да прекарат половин час в \"Смаш\" - специална \"стая на гнева\". Клиентите, облечени в защитни дрехи, използват чукове и бухалки, за да излеят яда си върху предмети от бита, докато служителите им пускат музика по избор, предава БТА. Цю Съюй споделя, че в \"Смаш\" я води желанието да се разтовари от стреса в училище. \"Чувствам се добре, когато разбивам бутилки и ги гледам как се пръскат\", казва девойката с мила усмивка. Специалната стая отваря врати септември миналата година. От тогава клиентите разбиват около 15 000 бутилки месечно, отбелязва 25-годишната съоснователка на \"Смаш\" Цзин Мън. Посетителите са около 600 на месец. Помещението не е създадено с цел да промотира насилие, а да помага на хората да противодействат на всекидневното натоварване, на което ги подлага животът в големи градове като Пекин. \"Ако разполагаш с пари, можеш да трошиш каквото пожелаеш - телевизори, компютри, бутилки вино, мебели, манекени\", казва друг доволен клиент на \"Смаш\". Посетителите могат да носят и собствени вещи. \"Окуражаваме ги да правят това. Доволни сме, че сме осигурили място, където хората по безопасен начин да се освобождават от натрупаната негативна енергия\", казва Цзин Мън. Следващата цел е отварянето на \"стая на гнева\" в търговски център, където хората, на които пазаруването им идва в повече, могат да се разтоварват от него, разбивайки бутилка или две, допълва съоснователката на \"Смаш\".", "date": "2019.01.14", "title": "Китайци се разтоварват от стреса в \"стая на гнева\""}
{"url": "https://www.24chasa.bg/novini/article/7243633", "text": "Още над 14 500 младежи на 18-годишна възраст ще получат от ЕС безплатна карта за пътуване, за да опознаят Европа, съобщи Европейската комисия. Подборът е бил направен измежду почти 80 000 желаещи. Младежите ще могат да пътуват между 15 април и 31 октомври тази година за срок до 30 дни. Във втория кръг на инициативата кандидатстването продължи две седмици и приключи на 11 декември миналата година, информира БТА. Младежите ще могат да пътуват самостоятелно или в група до петима души, като повечето от тях ще се придвижват с влак. В извънредни случаи ще се използват други възможности за пътуване, се отбелязва в съобщението. Участниците ще могат да установят връзка помежду си в социалните мрежи. Те ще научат повече за европейското културно наследство и многообразие, ще опознаят европейското си наследство. Миналата година инициативата разполагаше с 12 милиона евро, а през тази бюджетът е 16 милиона евро. ЕК предлага до 2027 г. да бъдат осигурени 700 милиона евро за безплатни младежки европейски пътувания. Ако Европейският парламент и Съветът на ЕС одобрят предложението, още 1,5 милиона младежи ще се възползват от тази възможност.", "date": "2019.01.14", "title": "ЕС избра още над 14 500 младежи, които получават безплатни билети, за да опознаят Европа"}
{"url": "https://www.24chasa.bg/novini/article/7243663", "text": "Около 23.25 часа в събота в РУ-Ябланица се обадил 42-годишен мъж от с. Щъркелово, общ. Иваново. Човекът се жалвал, че автомобилът му \"Фолксваген Голф\" бил откраднат в района на крайпътна бензиностанция, след като спрял, за да си купи кафе. В колата обаче останал младеж, който той качил малко по-рано на автостоп. Пред смаяния поглед на водача возилото му изчезнало - само дето стопаджията не му помахал за довиждане. Работата по случая продължава.", "date": "2019.01.14", "title": "Стопаджия задигна кола"}
{"url": "https://www.24chasa.bg/novini/article/7243682", "text": "Тринадесет пирамиди, издигнати на два съседни хълма в северната част на Алжир и станали известни като джедарите във Френда, пазят много тайни, предаде Франс прес. Някои от монументите са построени преди повече от 16 века, предава БТА. Известно е само, че тези 13 каменни постройки с квадратна основа и пирамидална форма, които са уникални за Алжир и страните от Магреб, са погребални монументи. Построени са между 4-ти век и 7-ми век близо до Тиарет, на 250 км югозападно от столицата Алжир. Различни са обаче мненията кои са погребаните в пирамидите. Навремето в района живеели бербери. Тринадесетте пирамиди били построени за три века през период, когато станали големи промени на днешната територия на северната част на Алжир, в Нумидия, която била в пределите на Римската империя - упадък на Западната Римска империя, инвазии на вандали и начало на завладяването от арабите. Монументалните джедари достигат 18 метра височина и са с квадратна основа със страна между 11,5 метра и 46 метра. Построени са на два хълма близо до Френда, разположени на почти 6 км един от друг. В джедарите се помещават от едно до 20 помещения, свързани от система от галерии, сред които погребални камери. Това навежда на мисълта за общи гробове. Възможно е някои помещения да са свързани с погребални култови практики. Вътрешните каменни врати са скулптирани с традиционни за християнските сгради мотиви, като розетки, както и с ловни сцени и фигури на животни. Надписите, които вероятно са на латински език, обаче са в много лошо състояние и е невъзможно да бъдат тълкувани. \"Особеното, свързано с джедарите, е датата на построяването им. Те са последните погребални монументи, построени тук преди появата на исляма\", отбеляза археологът Рашид Махуз.", "date": "2019.01.14", "title": "Пирамиди в Алжир пазят тайни на 16 века"}
{"url": "https://www.24chasa.bg/novini/article/7243687", "text": "Патлак в лицето и заплахи за живота си са получавали родителите на бивша приятелка на Викторио Александров, научи   Мъжът е арестуван и обвинен за това, че уби жена си Дарина Министерска и дъщеричката си Никол. Оказва се, че това не е първи случай, в който той е проявявал агресия към любимите си. Инцидентът с бившата му се разиграва преди около 4 години в столичния квартал Бухово, разкриват запознати. Те са категорични, че Викторио е извадил оръжието си и е искал да се саморазправи с близките на изгората си, защото си мислел, че й забраняват да се вижда с него. Източници от полицията разкриват под сурдинка, че вече се търси потърпевшата. Засега тя не е открита, но целта е да бъде разпитана за този случай по искане на прокуратурата. \"Този разпит е важен, за да се направи психологически профил на Викторио, който ще послужи на съдията\", коментират разследващите. И друг случай, в който приятелка на Викторио от Елин Пелин също е била тормозена, лъсна веднага след двойното убийство. Тогава Викторио е живял в Елин Пелин. Тежко е преживял желанието на бившата си да се разделят. Изпаднал в умопомрачено състояние и бродел покрай изоставена постройка в Елин Пелин, като се наложило да бъде търсен с полиция. Отново плашил със самоубийство. По същия начин - в лутане из София, прекарва последните си часове с баща си бебето Никол. След като Викторио убива майката Дарина в жилището в кв. \"Надежда\", където до скоро е живял, той взима бебето, хваща такси и принуждава с патлак бакшиша да го вози без посока по улиците, докато детето се къса от рев. Когато в крайна сметка слиза с дъщеричката си от колата, затрива и нея. През цялото това време няма данни Викторио да се е сетил да нахрани детето си, нито да се погрижи да смени памперса му или да го прибере на топло. До фаталния край на Никол и Дарина се стига след година на тормоз, заплахи и изнудване. Младата майка е била притискана да прехвърли половината от жилището, което наследява от баба си, на Викторио, който не е дал и лев. Натискът започва още в родилното, веднага след като се ражда дъщеричката им, разкриват близки на убитата Дари. В седмицата преди убийството Викторио е помолен за пореден път от Дарина да напусне апартамента заради психическия тормоз, който й налага. Той е забранявал на младата майка комуникацията с приятелки, както и да прекарва време със собствените си родители. Причината според параноясалия Викторио е, че майка й Ваня и баща й Георги са искали да ги разделят. Той от своя страна настоявал и за сватба. След като напуска жилището, отива при майка си и баща си. Там остава до деня, в който решава отново да иде да тормози Дарина, става ясно от разследването. Ден преди това пуска две жалейки в социалните мрежи - зловещо послание за фатален край. Не е ясно как Викторио е влязъл в жилището на Дари. По данни на полицията патронът е бил сменен още през уикенда, след като родителите на Дарина спят при нея и разбират, че той я е плашил с убийство. От приятелки на Дарина става ясно и че тя е имала скрит телефон в тоалетната, който пазела, за да се обади в полицията при нужда. В последните 10 дни преди смъртта си Дарина два пъти е ходила в полицията и е искала да подаде жалба срещу Викторио. Ченгетата я разубеждават, твърдят близките й. Отпратили я с думите да си решат проблемите помежду си \"в името на детето\". Единствената жалба в полицията е от Викторио срещу Дарина за отказани от нея ласки. Пусната е ден преди убийството. В момента делото е в начална фаза, като се чакат редица експертизи. Викторио поиска свобода, но съдът му отказа. Майката и бащата на Викторио - Лилия и Детелин Александрови, са прогонени както от София, така и от къщата си в Долна Малина, разкриха източници пред \"България Днес\". Те напускат столицата заради обидите и негативното отношение на хората към тях след двойното убийство. Единствената им изява в телевизията също подразни обществото, тъй като те защитиха сина си и заявиха, че застават зад него. След като се преместват в Долна Малина, Александрови отново са били посрещнати негативно и се налага да сменят жилището си. Те не се появиха на погребението на Дари и малката Никол, като от тогава до сега са били само веднъж на гроба им. Почернените родители на Дарина ходят редовно на гробищата. Наложило им се обаче да сменят некролога на дъщеря си, защото някой от посетителите го е скъсал на две.", "date": "2019.01.14", "title": "Викторио плашил с патлак бившата си от Бухово"}
{"url": "https://www.24chasa.bg/novini/article/7243699", "text": "Държавният секретар на САЩ Майк Помпейо заяви, че заплахата на президента Доналд Тръмп САЩ да съсипят икономически съюзника си от НАТО Турция в случай, че тя нападне сирийските кюрдски бойци, откроява ангажимента на Америка към нейните партньори, предаде Асошиейтед прес. Помпейо заяви, че все още не е разговарял с турски представители или с Тръмп по повод заплахата на президента, но че според него Тръмп е имал предвид налагане на санкции, в случай че Турция предприеме военни действия спрямо кюрдите в Сирия, които са съюзници на САЩ в борбата срещу \"Ислямска държава\", предаде БТА. По думите на Помпейо призивът на Тръмп за зона за сигурност от 20 мили между турските сили и кюрдите съответства на това, което американците се опитват да осигурят в преговорите си с турците. \"Искаме да се уверим, че хората, които се сражаваха с нас срещу халифата и ИД, са в безопасност, и също, че терористите (в) Сирия няма да могат да атакуват Турция, това са нашите две цели\", каза пред репортери в Рияд Помпейо след разговори със саудитски представители. \"Ако можем да получим пространство, наречете го буферна зона..., ако можем да получим това пространство и ангажименти за сигурността, това би било нещо хубаво за всички в региона,\" добави Помпейо. Решението на Тръмп да изтегли американските войски от Сирия шокира съюзниците на САЩ и разгневи кюрдите в Сирия. Помпейо каза, че още не е говорил с турския си колега след туита на Тръмп, но посочи, че посланието на САЩ към кюрдите е недвусмислено и непроменено, откакто Тръмп обяви миналия месец решението за изтегляне на американските сили от Сирия. \"Администрацията е много последователна по отношение на изискването ни турците да не преследват кюрдите по неправомерен начин\", каза Помпейо. \"Ако са терористи, то ние всички сме посветени на това да разбием терористите, където и да са те. Смятам, че коментарите на президента от тази сутрин съответстват на това\", каза още държавният секретар. Попитан конкретно за това, което Тръмп има предвид, като говори за икономическо унищожаване на Турция, Помпейо отговори: \"Налагаме санкции на много места по целия свят. Допускам, че той е имал предвид нещо такова, но трябва да питате него самия\". Турският външен министър Мевлют Чавушоглу коментира по-рано днес туита на Тръмп, като посочи, че нищо не може да бъде постигнато с икономически заплахи срещу Турция. Той добави, че стратегическите партньори не би следвало да комуникират помежду си през социалните медии. Чавушоглу също така приветства предложението на Тръмп за буферна зона, като подчерта, че Турция отдавна настоява за такава зона в Северна Сирия.", "date": "2019.01.14", "title": "Помпейо: Заплахата на Тръмп да съсипем икономически Турция откроява ангажимента към партньорите ни"}
{"url": "https://www.24chasa.bg/novini/article/7243710", "text": "Председателите на Европейския съвет Доналд Туск и на Европейската комисия Жан-Клод Юнкер изпратиха днес съвместно писмо до британския премиер Тереза Мей. То съдържа допълнителните уверения, за които Лондон настояваше преди насроченото за утре гласуване в британския парламент на споразумението за оттеглянето на Великобритания от ЕС, предаде БТА. Туск уверява, че решенията (т. нар. заключения) на Европейския съвет са правно обвързващи, както и че споразумението с Великобритания и политическото изявление към него са два неразривно свързани документа. Той допълва, че ако споразумението бъде одобрено от парламента в Лондон и от Европейския парламент, в Официалния вестник на ЕС то може да бъде публикувано на две съседни страници със придружаващото го политическо изявление. Юнкер уверява, че ЕС е готов да подпише възможно най-бързо споразумението, както и незабавно след това да пристъпи към преговори за бъдещите отношения с Великобритания. Юнкер и Туск отбелязват многократно, че предвидените в споразумението предпазни мерки срещу възстановяването на границата между Ирландия и Северна Ирландия са временни. В писмото се пояснява, че ако ратификацията на договореността за бъдещите отношения се забави, тя ще може да се прилага с предварително действие. Изразена е надеждата, че бъдещите отношения биха могли да бъдат договорени в преходния срок след напускането на Великобритания.", "date": "2019.01.14", "title": "ЕС изпрати до Лондон писмо с поисканите от Тереза Мей допълнителни уверения"}
{"url": "https://www.24chasa.bg/novini/article/7243655", "text": "Освен поетите, музикантите, художниците и върколаците, на лунната светлина реагират и стридите, пише в. \"Гардиън\", позовавайки се на изследване на германски и френски учени. Авторите му от университетите на Олденбург и Бордо са установили, че освен циркаден и приливен часовник, стридите имат и лунен часовник, който влияе върху отварянето и затварянето на черупките им, информира БТА. За целите на проучването специалистите са наблюдавали поведението на 12 тихоокеански стриди в продължение на три лунни цикъла. Мекотелите са били снабдени с електроди, отчитащи степента им на отваряне. Изследователите са установили, че черупките им са най-широко отворени преди и по време на новолуние, а най-малко - при навлизането на Луната в първа четвърт и пълна фаза. Поведението на стридите свидетелства, че те усещат лунната светлина, въпреки че е по-слаба от слънчевата. Учените допускат също, че по-широкото отваряне на черупките им, когато лунната светлина е по-слаба, вероятно е свързано с наличието на повече достъпна храна при тези храна.", "date": "2019.01.14", "title": "Лунната светлина оказва въздействие върху стридите"}
{"url": "https://www.24chasa.bg/novini/article/7242538", "text": "Ако някой се е съмнявал в икономическия ръст и нарастване на потреблението, е достатъчно да погледне парите, които са минали през платежната система, за да разсее скептицизма си. Рекордните 929 милиарда лева са били разплатени между хората и бизнеса през 2018 г., показва статистиката на БНБ. За сравнение през 2017 г. са били обработени 702,6 млрд. а през 2016 г. - 779 млрд. лв. Сумата за миналата година е с близо 200 млрд. повече от тези в годините преди кризата. Паричният поток през 2018 г. е бил разпореждан чрез малко над 1 милион платежни нареждания. Средно на ден граждани и фирми са издавали нареждания за разплащания и преводи за 4272 парични трансакции. Най-голям е бил техният брой на 21 декември. Продължава тенденцията най-много на брой преводи да се правят между 8 и 12 ч, а най-малко в края на работния ден - между 16,30 и 17,30 часа. Средно за ден през миналата година са нареждани плащания за 3,74 млрд.лв., показват още данните на централната банка. Най-голям паричен поток за един ден е бил обработен на 14 декември - 6,6 млрд.лв. Рекордът като сума за плащанията за един ден обаче е отбелязан през 2016 г., когато на 14 януари, на която дата са били наредени преводи за 6,95 млрд.лв. Най-големия извършен превод през 2018 г. е бил за 31,9 млн. лв., а най-малкият за 2,94 лв. Той също не е рекорден откъм стойност. Най-малкият превод за последните три години, преминал през системата, следена от БНБ, е бил от 0,16 лв., и е разпореден през 2016 г. Големите като сума плащания също се правят в началото на работния ден - в 8 часа. Още един рекорд отчита централната банка -. в края на 2018 г. парите в оборот вече са над 17,1 млрд. лв. В края на септември те бяха 16,6 млрд. лв. За една година ръстът им е с 10,4%. или с над 1,6 млрд. повече в сравнение с края на 2017 г. Най-висок месечен ръст - 2,7%, е имало през юли, сочат още данните. Делът на банкнотите в общата стойност на парите в обращение е 97,54%. А най-голямо увеличение традиционно има през декември, когато най-високите разходи заради празниците. В последния месец на миналата година парите в обращение са се увеличили с близо 1 млрд. лв. в сравнение с ноември 2018 г. Средната по стойност условна банкнота, която обслужва оборота, е 35,32 лева. За едногодишен период нейната стойност се е повишила с 1,65 лв. Данните на централната банка показват, още че броят на банкнотите от 2, 5 и 50 лева намалява, докато делът на купюрите от 10, 20 и 100 лева расте. От 28 декември БНБ пусна нова емисия от 100 лева, които ще имат много по-добра защита. Подуправителят на БНБ Калин Христов обяви, че се планира нови емисии и за 50,20,10 и 5 лева. От бюджета на БНБ става ясно, че централната банка планира отпечатването на 153 милиона броя банкноти с пет номинала.", "date": "2019.01.14", "title": "Рекорд: 929 млрд. лв. минали през платежната система през 2018 година"}
{"url": "https://www.24chasa.bg/novini/article/7243731", "text": "Обитатели на региони северно от Сидни в Австралия са получили предупреждение да внимават за потенциални нападения от прилепи, тъй като големите горещини напрягат животните и ги подтикват да драскат и хапят, предаде ДПА, позовавайки се на Ей Би Си. Здравните власти съобщават, че хората от Хънтър Вали и Ню Ингланд са станали обект на безпрецедентен брой нападения от страна на прилепи - седем само за две седмици. Установено е, че две от животните са носители на потенциално смъртоносен за човека вирус, предава БТА. Необичайно топлото време с температури, редовно надхвърлящи 40 градуса Целзий, влошава здравето на прилепите и прави ги дезориентирани, в резултат на което животните падат от дърветата или се заплитат в телеграфни жици. Хората, които се опитват да им помогнат, получават \"в отплата\" ухапвания или одрасквания. Фиона Макбърни от местна организация за защита на животните призовава хората да се обръщат към служителите й, когато попаднат на бедстващи прилепи. \"Нашите специалисти са имунизирани и обучени да се справят в подобни ситуации\", казва тя.", "date": "2019.01.14", "title": "Големите горещини влудяват прилепите"}
{"url": "https://www.24chasa.bg/novini/article/7243829", "text": "\"Два пъти спасяваме дузпите, но не можем постоянно да лежим на терена и да чакаме да се поздравим с едно щастливо нула на нула\", смята евродепутатът Спечелихме една много малка междинна битка сгласуването в четвъртък, като просто отложихме вземането на решение на ниво комисия. Но ако някой смята, че мачът за Пакета „Мобилнпст“ е приключен, се лъже“. Това заяви Петър Курумбашев, член на Делецията на българските социалисти в ЕП, в предаването „Тази сутрин“ по bTV. “Имаме една практика непрекъснато да отчитаме победи, без да са се случили или просто защото искаме да се снимаме и покажем – но всъщност направихме просто едно отлагане на срещата”, каза Курумбашев. Той допълни, че предложенията, изготвени съвместно от неговия офис и Постоянното представителство на Република България в Брюксел, са били подкрепени от много негови колеги от Централна и Източна Европа и почти всички български евродепутати – 15 гласа „за“ и 30 „против“. „Т.е. ние губим при тези гласувания с 2:1. Факт е, че не минаха и основните предложения. Факт е, че и най-неприятното за нас предложение, а именно - да се прилага Директивата за командироването на работници от ден 1 - го спечелихме с 24 на 22 гласа при един въздържал се“, поясни Курумбашев. „Два пъти, така да се каже, спасяваме дузпите - един път през месец юли в пленарна зала, втори път - в четвъртък в транспортната комисия. Но не може непрекъснато да лежим на терена и да чакаме съдията да свири края на мача и да се поздравим с едно щастливо нула на нула.“ „Трябва да направим коалиция от държави единомишленици. Срещу нас стои една много сериозна коалиция от държави- т.нар. \"Пътен алианс\", в който влизат страни като Германия и Франция, които са незаобиколим фактор в ЕС. Така, както го има този съюз, ние трябва да направим същото и това е моят съвет към правителството. Не само да гледаме какво прави т.нар. \"Пътен алианс\", а просто да направим наша коалиция. Съвсем спокойно в основата на този съюз могат да бъдат Полша, Румъния и България, а в него да бъдат включени поне още 8-9 държави - като Финландия, Испания, Португалия, Ирландия, държавите от Централна и Източна Европа. Оттук нататък решението дали тази тема влиза в пленарна зала на Европейския парламент е в ръцете на т.нар. Председателски съвет (той включва председателя на Европейския парламент и председателите на политическите групи). Въпросният съвет ще заседава този четвъртък, но не е ясно дали тази тема ще бъде част от дневния му ред, или не.“ \"Предстои да бъдат направени номинации за предстоящите избори за Европейски парламент. В БСП този процес започва от 1.02. Надявам се да получа достатъчен брой номинации и след това ще взема моето решение\", коментира Курумбашев.", "date": "2019.01.14", "title": "Петър Курумбашев: Трябва да направим коалиция от държави единомишленици по отношение на Пакета „Мобилност“"}
{"url": "https://www.24chasa.bg/novini/article/7243838", "text": "Командирът на последната българска подводница \"Слава\" - капитан I ранг Камен Кукуров, е назначен за началник на щаба на ВМС със заповед на военния министър Красимир Каракачанов. Заповедта бе прочетена лично от командващия военния ни флот кондраадмирал Митко Петев по време на официалната церемония по случай 120-ата годишнина от основаването на щаба. 30 военнослужещи и цивилни, включително и музиканти под пагон от Представителния духов оркестър на ВМС, бяха повишени в звание или длъжност, а част от тях наградени със сувенирен нож и книги. \"В далечната 1899 г. е създаден щабът на ВМС като управление на ръководството на бойните сили по море. Вече 120 години в него се коват бъднините на бойния ни флот. Всеки флотски офицер трябва да има кураж да изказва и аргументира собствено мнение, а след вземане на решение да дава най-доброто от себе си за изпълнението му\", каза по време на церемонията контраадмирал Митко Петев. Тържеството се проведе в сградата на Адмиралтейството и събра представители на местната и държавната власт във Варна, офицери, цивилни служители, адмирали от запаса и резерва. По думите на контраадмирала щабната и корабната служба във флота не са противопоставени, а много офицерите в Адмиралтейството са преминали първо през командните мостици. Немалко от тях след службата си в Щаба отново се връщат сред матросите, макар и на по-висока длъжност.", "date": "2019.01.14", "title": "Командирът на последната българска подводница оглави щаба на ВМС"}
{"url": "https://www.24chasa.bg/novini/article/7243856", "text": "Обявена е грипна епидемия в Силистренско при заболеваемост 329 на 10 000 души, съобщиха от Регионалната здравна инспекция /РЗИ/. Граничното ниво на заболеваемост за района е 290 на 10 000 души. От утре се въвеждат ограничителни мерки в лечебни, детски и учебни заведения. Спира се профилактичната дейност - женски консултации, профилактични прегледи и консултации на деца и възрастни. В отделенията на лечебните заведения се въвежда строг пропускателен режим, ограничава се и плановият прием. При регистриране на заболели над 30 на сто в учебните заведения ще се спират учебните занятия. Въвежда се и строг сутрешен филтър в детските заведения. Ограничават се масовите прояви.", "date": "2019.01.14", "title": "Грипна епидемия вече има в Силистренско"}
{"url": "https://www.24chasa.bg/novini/article/7243859", "text": "По искане на Окръжната прокуратура в Плевен задържаха българин, издирван с европейска заповед за арест, съобщиха от ведомството. Окръжният съд уважи искането на прокуратурата и наложи мярка \"задържане под стража\" на П.Н, който е обявен за международно издирване от съда в Грац, Австрия. Срещу него има повдигнато обвинение за злоупотреба с доверие и присвояване. На 8 януари т.г. мъжът е открит на територията на страната от полицията. Наложената мярка от Окръжния съд в Плевен е с оглед осигуряване присъствието на обвиняемия за предстоящото производство по екстрадиране.", "date": "2019.01.14", "title": "Задържаха българин в Плевен, издирван с европейска заповед за арест"}
{"url": "https://www.24chasa.bg/novini/article/7243871", "text": "Събрани при планирани кампании или в специални контейнери, употребяваните дрехи поемат от доскорошните им притежатели от икономически по-развитите страни на Западна Европа и Северна Америка към сортировъчните центрове в Източна Европа и Азия. Откъде идват старите дрехи? В страните с висок стандарт на живот в Западна Европа и САЩ системите за събиране на старите дрехи отдавна са работещи и хората имат избор за това как да продължат живота на непотребните им вече текстилни продукти. Те могат да бъдат оставени в контейнерите за текстил, да бъдат директно препродадени в така наречените дрифт шопове или да бъдат предадени в подкрепа на кампании, свързани с конкретни дарителски каузи. Съществуват дори и системи за директно прибиране на дрехите от адрес. Някои от големите вериги за нови дрехи вече създадоха системи за събиране на употребявани облекла, които навлизат и в България. Въпреки че за тях ползата е предимно имиджова, събирането на дрехи се осъществява от компании, които след това ги сортират, препродават или преработват по подходящ начин. По пътя към сортировъчните центрове дрехите биват дезинфекцирани, а след пристигането си, те подлежат на допълнителна обработка, според качеството и последващата им употреба. Такива Сортировъчни центрове има и в България. Количеството употребявани текстилни продукти, внесени за година у нас от фирмите членки на Асоциацията на преработвателите и търговците на дрехи втора употреба е 23 000 тона. Какъв е пътят им в България? След като премине процесът на сортиране, над 70% от внесения в България ненужен текстил е пригоден за повторна употреба, твърдят от Асоциацията на преработвателите и търговците на дрехи втора употреба у нас. Една част от тях (10%) са модерни и актуални модели в отлично състояние от последните няколко сезона. Тази категория е известна сред търговците като Крем или Екстра качество. Тези дрехи са предназначени за онлайн магазините или секънд хенд бутиците, а купувачите им са хора със средни и високи доходи, които обичат да разнообразяват външния си вид. Около 25% от дрехите, които не са толкова актуални и модерни, но са напълно здрави, се пренасочват към магазините за дрехи втора употреба в България или се изнасят към страните от бившия Съветски Съюз - Русия, Украйна и др. Има една друга категория дрехи (25-30%), които имат дребни забележки и дефекти в резултат от носенето им, но въпреки това са пригодни за по-нататъшна употреба. Тези дрехи се изнасят към Африка, Пакистан и Индия. Разбира се, има и известно количество текстилни отпадъци, които са негодни за употреба под формата на дрехи, но могат да бъдат оползотворени като парцали (10%). Това са памучни тъкани, които са незаменим консуматив в индустриалните предприятия, сервизи и автомивки. Друга част от негодния за повторна употреба текстил се предава за рециклиране или друго оползотворяване. Едва под 3% от всички текстилни отпадъци се депонират след сортирането им. Дрехите втора употреба, пристигнали в България, се сортират в зависимост от качеството им и се реализират на пазара, за който са предназначени. Целта е да не се допускат количества, които залежават, за да се поддържа потокът на реализация на суровината. Затова част от тях поемат към страни на Изток от нас или в Африка, където купувачите са по-малко претенциозни. Можем ли да събираме стари дрехи и у нас? Макар и в момента да не е практика, според изследване проведено през септември 2018 г. от Агенция ЕСТАТ, 9 от 10 души биха предавали непотребните си дрехи в контейнери за текстил, ако облеклата се използват повторно, даряват се или се рециклират. Различните форми на социално ангажирано поведение (дарения за домове или църкви, участия в кризисни кампании и т.н.) са практика сред около 20% от българите. Удобството е важно за над 80% от всички анкетирани, което означава, че успехът на контейнерите за текстил зависи силно от избраните за целта локации. Ползите за околната среда от рециклирането на старите дрехи са мотив за 80% от запитаните. Към момента има поставени контейнери на фирми членки на асоциацията в 4 общини – Стара Загора, Бургас, Аксаково и Белослав. Водят се преговори и с други общини в България, включително и в София. Наскоро столичният кмет Йорданка Фандъкова заяви, че поради изтичащите договори на различните фирми, които събират разделно отпадъците в различните райони на столицата, предстоят нови търгове. Контейнери за текстил в момента има и в други общини – София по инициатива на Столичен инспекторат и във Враца, но те се събират с цел използването им като алтернативно гориво.", "date": "2019.01.14", "title": "Каква е съдбата на старите дрехи"}
{"url": "https://www.24chasa.bg/novini/article/7243858", "text": "62-годишен мъж падна мъртъв до казино в София. Сигналът за безжизненото му тяло е подаден в МВР около 12 часа днес, обясниха от пресцентъра на вътрешното ведомство. По трупа няма следи от насилие. Най-вероятно човекът е починал след инфарк.                                                                                                                                                                                                                                                                                                                                                                                        ", "date": "2019.01.14", "title": "Мъж почина до казино в София"}
{"url": "https://www.24chasa.bg/novini/article/7244087", "text": "Албанският премиер Еди Рама заяви, че ще поеме и поста министър на външните работи след отказа на президента Илир Мета да назначи номинирания за длъжността Гент Чакай, предаде Асошиейтед прес. Еди Рама заплаши в Туитър днес, че ще подаде жалба срещу президента в Конституционния съд, предава БТА. Мета отхвърли номинацията на 30-годишния Гент Чакай, който е косовски албанец, за министър на външните работи и по въпросите на Европа в албанското правителство. Той заяви, че Чакай не отговаря на изискванията и също така не прие оставката на предишния външен министър Дитмир Бушати. В края на декември премиерът Еди Рама реши да смени осем от 15-те министри в кабинета, включително Бушати, след студентски протести и оплаквания от страна на опозицията за корупция и неефективност. Мета, който е бивш лидер на малка лява партия, която преди време беше в коалиция със Социалистите на Еди Рама, често възпрепятства плановете на премиера за промени в кабинета и законодателните му предложения.", "date": "2019.01.14", "title": "Албанският премиер Еди Рама поема и поста\nна външен министър"}
{"url": "https://www.24chasa.bg/novini/article/7244093", "text": "Окръжен съд – Русе потвърди наложеното наказание „лишаване от свобода“ за срок от пет години при първоначален строг режим на Р. Р., съобщиха от съда. Мъжът е измамил двама пенсионери в средата на октомври 2016 година, заблуждавайки ги, че е полицай и е необходимо да окажат съдействие за задържане на престъпници, като с това им причинил вреда на обща стойност 24 051,98 лева. Тогава подсъдимият Р. Р. се свързал с неустановено лице, за да въвеждат в заблуждение различни хора с цел имотна облага. По указание на съучастника си, престъпникът взел мобилен телефон, заедно със сим-карта, от предварително уговореното място – пътен възел във Велико Търново. Така по познатата вече схема съизвършителят се обадил първо на пенсионерката Т. Б., а по-късно и на пенсионера Т. М., представяйки се за полицай, който търси съдействие за разкриване на лица, занимаващи се с „телефонни измами“. По-късно им се обадил втори непознат глас със заплахи за живота, ако не предадат 15000 евро. Действайки със съзнанието, че оказват съдействие на органите на полицията за залавяне на престъпна група извършваща „измами“, по указание на лицето, представило се за „полицай Георги Георгиев“, пострадалите изтеглили от банките всичките си спестявания и заедно с всички ценни вещи от дома ги поставили на указаните им места. Благодарение на бдителността на охранител в банковия офис, който забелязал неспокойното поведение на свидетеля Т. М. при тегленето на парите и сигнализирал веднага органите на реда, подсъдимият Р. Р. бил заловен и започнало настоящото производство. За извършените престъпления първоинстанционният съд е наложил на подсъдимия наказание „лишаване от свобода“ за срок от пет години при първоначален строг режим, като е приспаднал срока на предварителното задържане от почти девет месеца. Подсъдимият Р. Р. е обжалвал тази присъда, посочвайки, че е постановена при съществени нарушения на закона. Представителят на Окръжна прокуратура – Русе в съдебно заседание посочил, че наказанието е било занижено, но предвид липсата на протест, счита, че присъдата на Районен съд – Русе следва да бъде потвърдена. След анализ на всички доказателства по делото, въззивният съд счел изложените в жалбата доводи за неоснователни и потвърдил изцяло първоинстанционната присъда. Решението на Окръжен съд – Русе е окончателно и не подлежи на обжалване или протест.", "date": "2019.01.14", "title": "Телефонен измамник влиза в затвора за пет години, потвърди Русенският Окръжен съд"}
{"url": "https://www.24chasa.bg/novini/article/7244117", "text": "В Плевен е разкрит извършителят на убийството на 72-годишна самотно живееща жена. Деянието е извършено във вилната зона на областния град през ноември миналата година, съобщиха от прокуратурата. Разследването е установило на 10 януари тази година извършителя - 49-годишен мъж, на който Окръжната прокуратура е повдигнала обвинение за убийство при условия на опасен рецидив. Арестуваният е направил пълни самопризнания. С определение на Окръжния съд в Плевен му е наложена постоянна мярка \"задържане под стража\". Двамата са се познавали преди инцидента. В края на ноември м.г. употребили значително количество алкохол във вилата на пострадалата. Между тях възникнал скандал, при който си разменили удари. Пострадалата паднала на земята в безсъзнание. Мъжът я преместил в избеното помещение на вилата и я запалил в следствието на което тя е починала. Мъжът е осъждан и за друго убийство. През 2017 г. бил освободен предсрочно от затвора.", "date": "2019.01.14", "title": "Плевенчанин, осъждан за убийство, запалил своя позната след скандал във вилата й"}
{"url": "https://www.24chasa.bg/novini/article/7244132", "text": "Ние нямаме политически проблеми с Люксембург и се радваме на приятелски и съюзнически отношения, заяви днес турският външен министър Мевлют Чавушоглу на съвместна пресконференция в Анкара с министъра на външните работи и европейските въпроси на Люксембург Жан Аселборн, предаде Анадолската агенция. Чавушоглу посочи, че тези здрави връзки се отразяват и на икономическите отношения, като Люксембург има инвестиции в размер на близо 10 милиарда долара в Турция, а турски фирми са инвестирали 1,5 милиарда долара в Люксембург, предаде БТА. Чавушоглу изтъкна, че броят на туристите от Люксембург, посещаващи Турция, нараства значително. Турският външен министър съобщи, че наред с двустранните отношения, той е обсъдил с Аселборн и борбата срещу тероризма, процеса на присъединяване на Турция към ЕС и темата за Сирия. Аселборн посочи, че това е първото му посещение в Турция след опита за преврат в страната през юли 2016 г. Той каза, че отношенията с Турция са приятелски и Люксембург подкрепя кандидатурата на Турция за присъединяване към ЕС. Аселборн ще посети утре Югоизточна Турция, за да види реализацията на различни проекти в Газиантеп и Килис за сирийски бежанци и ще разговаря с местни отговорни представители.", "date": "2019.01.14", "title": "Чавушоглу: Турция и Люксембург се радват на приятелски отношения помежду си"}
{"url": "https://www.24chasa.bg/novini/article/7244135", "text": "Новата военна операция на турските въоръжени сили в Сирия може да стане най-мащабната трансгранична кампания в цялата история на страната, пише в. \"Йени шафак\", цитиран от ТАСС и БТА.  По данни на турското издание най-малко 80 хиляди турски военнослужещи са готови да пристъпят към провеждането на поредната операция в съседна Сирия. По време на предишните две операции на Турция в Сирия - \"Ефратски щит\" и \"Маслинова клонка\" Анкара задейства \"значително по-скромни ресурси\". По непотвърдени данни в първата кампания участваха между 4 и 8 хиляди войници, а във втората - около 6,5 хиляди военни, пише \"Йени шафак\". Вестникът припомня въоръженото нахлуване на Анкара в Кипър през 1974 г., което в Турция се нарича \"Операция за поддържане на мира в Кипър\". При нахлуването на острова тогава участваха най-малко 40 хиляди турски войници. Като се имат предвид тези данни в случай на извършването на нова операция на Турция в Сирия с участието на 80 хиляди военнослужещи тази кампания ще стане най-мащабната в историята на Турция, отбелязва вестникът. В материала са споменати възможни сценарии при потенциалната операция. В първата фаза войските ще бъдат разположени по 500-километровата гранична линия и ще навлязат на 10 километра навътре в Сирия. Така Турция има за цел първоначално да прочисти от терористични организации територия с размери 30 хиляди кв. км., за да не позволи на нелегални елементи да създадат коридор край южната й граница. През втория етап от операцията се планира войските да навлязат с още 10 километра навътре в Сирия. Турският президент Реджеп Тайип Ердоган обяви на 12 декември намеренията идните дни да започне операция на изток от р. Ефрат, насочена срещу сирийските кюрдски Сили за защита на народа (СЗН). Според Анкара СЗН са свързани с поставената извън закона Кюрдска работническа партия (ПКК).", "date": "2019.01.14", "title": "Новата военна операция на Турция в Сирия \nможе да е най-мащабната трансгранична офанзива в историята на страната"}
{"url": "https://www.24chasa.bg/novini/article/7244144", "text": "Китай възнамерява към 2020 година да пристъпи към активното изучаване на Марс, аналогично на сегашните лунни изследвания, съобщи ТАСС, цитирана от БТА. Агенцията цитира ръководителя на китайския проект за изучаване на Луната У Янхуа. \"Нашата първа изследователска мисия на Марс ще стартира през 2020 година\", заяви специалистът. \"Ние сме готови да обединим усилията си със световната общност, за да развиваме на равноправна и толерантна основа глобалния аерокосмически отрасъл, в името на прогреса на цивилизацията и обществото\". У Янхуа подчерта, че изучаването на Марс ще се основе на опита, придобит от изследването на Луната, включително и от следващата мисия за връщане на проби оттам.", "date": "2019.01.14", "title": "Китай планира първата си марсианска мисия\nкъм 2020 г."}
{"url": "https://www.24chasa.bg/novini/article/7244143", "text": "„Повече млади хора трябва да се реализират в областните градове и в по-малките населени места в страната. Ако учениците в отделните региони бъдат насочени към професионално образование, това може да привлече инвестиции в общините“. Това каза министърът на образованието и науката Красимир Вълчев на среща с директори на училища, учители и представители на синдикални организации от община Елхово. Той обясни, че в малките и средни общини няма да се наложи голямо преструктуриране на план-приема на гимназиите, но повече ученици трябва да се насочват към математика и природни науки. Министърът припомни, че най-голям ръст на доходите се очаква в бъдеще за хора с компетентности именно в тези две сфери, съобщиха от МОН. Според него училищата се нуждаят от средства за модернизация на материалната база и за обезпечаване на иновативни практики. Искаме да насърчим културата на ползотворни иновации във всяка детска градина и училище. Подготвяме и национална програма за стимулиране на обмена на добрите иновации. Трябва да засилим партньорството между образователните институции, подчерта Вълчев. Новият проект за дигитализация на образованието предвижда създаването на отворен облак с отворено образователно съдържание. То ще се разработва от учителите, като ще има средства за възнаграждения за създаването им. Ще се търси възможност за закупуване на интерактивни дъски, проектори, компютри и др., за да бъде засилено фронталното обучение във всички училища. По думите на министъра приоритет за образователната система остава грижата за учителите, увеличаването на техните възнаграждения и приобщаването на всяко дете към системата на предучилищното и училищното образование. „Механизмът показа, че когато има обща работа, ефектът е много добър. Разчитаме основно на учителите, но те не могат да се справят сами“, добави министърът. В Елхово той посети училище \"Св. Климент Охридски\", където разговаря с учители и ученици.", "date": "2019.01.14", "title": "Вълчев: Повече млади хора трябва да се реализират в регионите"}
{"url": "https://www.24chasa.bg/novini/article/7244175", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Австрия в България Н.Пр. Андреа Вике. Двамата обсъдиха протичането и резултатите от Българското и Австрийското председателства на Съвета на ЕС, като подчертаха позитивния ефект и добавената стойност от съвместната работа и приемствеността, особено по отношение на темите, свързани със Западните Балкани и сектор „Сигурност“. Цветанов запозна посланик Вике и с работата на Съвместната група за парламентарен контрол на Европол, чиито срещи са част от задължителния календар на парламентарното измерение на всяко председателство, съобщиха от пресцентъра на ГЕРБ. В рамките на срещата двамата обмениха мнения по редица теми от политическия дневен ред. Посланик Вике запозна Цветан Цветанов с резултатите от проучване на мнението сред австрийски инвеститори в България за бизнес климата в страната. От него става ясно, че голям дял от тях отчитат политическата стабилност в страната ни и правната сигурност като ключови фактори при вземането на инвестиционни решения. Цветан Цветанов и Андреа Вике обсъдиха и организирането на кръгла маса през март в Народното събрание в сътрудничество с Международния център за развитие на миграционната политика (ICMPD) със седалище във Виена. Целта на форума ще бъде да отчете постигнатото и да очертае бъдещи стъпки за развитие на успешни подходи на национално и европейско ниво. Посланик Вике разказа за австрийските културни мероприятия по време на домакинството на Пловдив като европейска столица на културата през 2019 г. Тя пожела на Пловдив успех, като обърна внимание на положителния отзвук, който получава градът в австрийските медии.", "date": "2019.01.14", "title": "Цветанов се срещна с посланика на Австрия в България Андреа Вике"}
{"url": "https://www.24chasa.bg/novini/article/7244185", "text": "Вдъхновена от слогана „Покрай модерните амбиции да не забравяме българските традиции!“, Инвестбанк проведе успешна кампания за събиране на средства, чрез която подкрепи кауза, свързана със съхраняването на българския фолклор и обичаи. Чрез инициативата всички клиенти, притежатели на кредитни карти на Инвестбанк, имаха възможност да се включат в начинанието. За всяка трансакция с кредитна карта на Инвестбанк (на физически и виртуален POS терминал при търговец) банката даряваше по 20 стотинки. Със събраните средства банката направи дарение на Национално училище за фолклорни изкуства в с. Широка лъка. Директорът на училището г-жа Стоянка Тенева изрази благодарността си за направеното дарение и по нейно мнение дарената техника в значителна степен ще подпомогне процеса на обучение. Мисията на училището е да съхранява самобитното творчество, народните песни, гайдарските мелодии и танците, които винаги са стояли в основата на българското самосъзнание и бит. Както възпитаниците на училището се стараят да популяризират народното творчество, Инвестбанк също е насочила инициативите си към широката публика в тази посока и се гордее с положителния обществен отклик. „Подкрепяме родното“ е много повече от рекламна кампания – това е ключово послание към обществото, целящо да покаже, че традициите имат място в съвременния бит и че българският народ оценява богатството, което е наследил и има отговорността да съхрани.", "date": "2019.01.14", "title": "Кампанията „Подкрепяме родното” на Инвестбанк събира пари за училището в Широка лъка"}
{"url": "https://www.24chasa.bg/novini/article/7244131", "text": "Ние като институции се координирахме и направихме необходимите проверки. Днес на място бяха експерти, за да проверят каква част от дюната е в частния имот. Ние сме включили една разпоредба на концесионера за опазване на дюните и е важно да се установи дали е подаден сигнал от него. Той е длъжен да спазва своя договор и да не допуска подобни действия от трети лица. Това каза пред   министърът на туризма Николина Ангелкова по повод разораната дюна на къмпинг \"Смокиня\". Всеки, който е видял подобна форма на вандализъм, да ни сигнализира. Тези дюни попадат, както в защите зони, така и извън такива, заяви още тя. Ние сме предвидили всички механизми и виждате, че институциите работят. Не разбирам що за човек трябва да си, за да извършваш подобни неща. От 2 000 до 10 000 лв. е глобата и до 3 години затвор, добави Ангелкова.", "date": "2019.01.14", "title": "Ангелкова: Важно е дали концесионерът е подал сигнал за дюната на \"Смокиня\""}
{"url": "https://www.24chasa.bg/novini/article/7244190", "text": "Руският външен министър Сергей Лавров каза днес, че има значителни точки на несъгласие с Япония, които пречат на придвижването към мирен договор, който да сложи край на десетилетния териториален спор, предаде Ройтерс, цитирана от БТА. След разговори с японския външен министър Таро Коно в Москва Лавров каза, че е трудно да се очаква напредък в мирните преговори, без Япония първо да признае суверенитета на Москва над оспорваните острови, предаде РИА Новости. Русия и Япония вече 70 години спорят за острови, които Москва нарича Южни Курили, а Токио - Северни територии. Японският първи дипломат заяви днес преди началото на срещата, че иска 2019 г. да е \"плодотворна и историческа\", предаде агенция Киодо. Срещата Лавров-Коно беше първата, откакто двамата бяха насърчени през декември от лидерите на двете държави лично да наблюдават хода на преговорите. Първите дипломати трябваше да идентифицират и обсъдят въпросите, които тревожат всяка от страните, и да положат основата за планирана среща на върха идната седмица между премиера на Япония Шиндзо Абе и руския президент Владимир Путин в Русия. След срещата Лавров каза също, че въпреки съществените разногласия, \"политическата воля на нашите лидери напълно да бъдат нормализирани отношенията между Русия и Япония ни подтиква да активизираме диалога\", предаде ТАСС. След разговорите Лавров изтъкна, че въпросът за суверенитета на Русия над южната част на Курилските острови не е обект на обсъждане, защото \"това е територия на Руската федерация\", предаде ТАСС. Министър Коно съобщи днес преди преговорите, че се очаква руският президент Путин да посети Япония през юни, предаде Ройтерс. През септември 2018 г. японският премиер Абе заяви, че очаква да се срещне с Путин през юни тази година в рамките на форума на Г-20 в Осака.", "date": "2019.01.14", "title": "Москва: Все още имаме съществени\nразличия с Япония за мирния договор"}
{"url": "https://www.24chasa.bg/novini/article/7244188", "text": "Кметът на полския град Гданск Павел Адамович почина днес от раните си,  , съобщи преди малко полският здравен министър, цитиран от Ройтерс. \"Не можахме да спечелим битката за живота му\", каза Лукаш Шумовски пред местни журналисти, цитиран от частната телевизия TVN. 53-годишният Адамович претърпя 5-часова операция в Университетската болница в Гданск след нападението, а тази сутрин от болницата съобщиха, че състоянието му е \"много, много сериозно\" и че той се нуждае от масивно кръвопреливане. Усилията на лекарите обаче не можаха да предотвратят трагичния изход, предава БТА.  Нападателят бързо бил задържан от охраната на събитието, а после отведен от силите на реда. Според говорител на полицията става въпрос за 27-годишен жител на града. Видеозапис от атаката, публикуван в ЮТюб показва как мъжът се качва на сцената, напада кмета, а после грабва микрофона и извиква, че предишното центристко правителство на партия \"Гражданска платформа\" го е пратило в затвора, докато той бил невинен, и че е бил подлаган на мъчения. \"Затова Адамович умира\", заявява той. \"Гражданска платформа\" подкрепила преизбирането на кмета на общинските избори през октомври миналата година.", "date": "2019.01.14", "title": "Кметът на Гданск почина от раните си след снощното нападение с нож (Видео, снимки)"}
{"url": "https://www.24chasa.bg/novini/article/7244407", "text": "Учебна граната е открита до контейнер в ямболския квартал \"Възраждане\". Сигналът е подаден тази сутрин от служители на сметоизвозващата фирма. Няколко часа районът остана отцепен от полицията, предаде Граната е иззета от специализирана военна част и ще бъде унищожена чрез контролиран взрив.                                                                                                                                                                                                                                                                                                                       ", "date": "2019.01.14", "title": "Откриха учебна граната до контейнер в Ямбол"}
{"url": "https://www.24chasa.bg/novini/article/7244414", "text": "Атанас Георгиев от Хасково е намерил 2000 лева в банкомат и ги е предал в полицията. Парите са открити в събота в банкомат до голям магазин. Мъжът забелязал, че машината пуска банкноти, а край нея нямало човек, предаде  Георгиев предал парите в полицейското управление с протокол. От полицията уточниха, че са се свързали с банката и сега се установява собственикът на парите. Предстои да се разбере дали той ги е теглил, или в случая става въпрос за престъпление.", "date": "2019.01.14", "title": "Хасковлия намери 2000 лв. в банкомат, предаде ги в полицията"}
{"url": "https://www.24chasa.bg/novini/article/7244434", "text": "Окръжната прокуратура в Бургас повдигна обвинения на двама мъже, унищожили природната забележителност \"пясъчни дюни\", намиращи се на къмпинга \"Смокиня\". Обвинения са повдигнати срещу Иван Нончев и Манол Пазвантов. Това съобщиха от пресслужбата на прокуратурата. От там обясниха, че Нончев е бил подбудител, а Пазвантов с верижна машина е разорал пясъчните защитени образувания. Нончев е дал съвети и разяснения на Пазвантов относно местонахождението на дюните. За това на последния са били платени 1 000 лева. За така повдигнатите обвинения законът предвижда наказание от до три години \"лишаване от свобода\" и \"глоба\" в размер от 2 000 до 10 000 лева за всеки от обвиняемите. Двамата обвиняеми са неосъждани. По време на разследването може да бъде реализирана отговорност и на концесионера на плажната ивица, намираща се в съседство на парцела, на който се намират унищожените дюни, в случай че се докаже, че той има отношение към заравняването, но за сега такива доказателства няма.", "date": "2019.01.14", "title": "Повдигнаха обвинения на двамата, унищожили пясъчните дюни на къмпинг \"Смокиня\""}
{"url": "https://www.24chasa.bg/novini/article/7242557", "text": "        Барелефът на Джон Ленън, който с години стоеше на една от стените на старата сграда на нотариата в центъра на София, е изчезнал. Заедно с него само за няколко седмици в столицата бяха направени опити да се задигнат и скулптурата на Аполон от чешмите пред банята, и картини на Владимир Димитров-Майстора и Ди Киро от техен наследник. Плочата на Джон Ленън е свалена доста внимателно, защото няма никакви следи да е чупена. Липсата забелязал Васко Кръпката, когато свалили огражденията след приключилия ремонт на “Графа”. Той веднага съобщил за това и на автора - художика Петър Маринов. “Отидох на място, най-радостното бе, че нямаше никакви отломки. Значи е пипано внимателно. Пък и не беше закрепен доста здраво. Само на две места”, обяснява Маринов. Би се радвал, ако някой го е прибрал, защото му е харесал. Дори е готов да му направи нов. Пази гипсовия модел в ателието си. “Така се случи с първата ми открадната творба. Беше още в академията. Знаете, студентски години, правиш всевъзможни глупости. И бяха разбили ателието в академията. Един колега си призна, че взел моя картина, защото много му харесала. И му я подарих. Сега се сещам, че той има моя творба, а аз негова нямам”, разказва Маринов. Петър е от класа на академик Светлин Русев, който завършва през 1986 г., и бе в основата на изложбата, която направиха негови студенти за юбилея на преподавателя си. След смъртта му миналата година направи още една в памет на известния ни творец. Изчезването на барелефа на Джон Ленън приема малко и на шега. “Все пак се наредих до Майстора и Чапкънов. Техните неща ги крадат, моите също”, опитва се да се шегува художникът. Самата идея за барелефа идва преди доста години и е на Васко Кръпката. Успяват да го сложат за 8 декември 2010 година - 30 години след убийството на най-известния член на “Бийтълс”. Имало и организационен комитет, в който влизали журналисти като Исак Гозес, бившия управител на “Пресгрупа 168 часа” Пламен Тенев, музиканти, артисти като Дидо Манчев и много други. Идеята е да бъде почетен музикантът, с чиято музика израснаха поколения, и автор на може би най-безсмъртната песен Imagine (“Представи си”). А пред нотариата винаги е била стената на Джон Ленън. Още от времето на социализма. Там на всеки 8 декември се събираха негови почитатели след убийството му през 1980 г. Милицията или ги гонеше, или пък се правеше, че не съществуват. Най-вече заради Imagine, която се смяташе за напълно съвместима с идеите на марксизма-ленинизма и димитровската линия на БКП. Защото в нея се пее за мир и разбирателство, липса на религия и други фундаментални доктрини от миналото. “Имаше и един месец ходене по мъките. От една инстанция на друга, за да е всичко законно. Тогава се разбра, че да сложиш паметен знак някъде в София е по-трудно, отколкото да пратиш космически апарат на обратната страна на луната. Имаше реална опасност да пропуснем датата. Тогава дойде Васко и решихме да действаме. Имахме някакво разрешение от съда за 3 дни, а остана толкова дълго време”, спомня си Петър Маринов. Признава, че пази и един куп документи, които са подавани по различните инстанции. Спомня си, че на откриването дошли доста хора и медии, което най-много го топли. Значи, че не всичко е било толкова материално, както в момента. Работил доста ускорено по снимка на Джон Ленън, която харесал. След няколко гипсови модела най-накрая се спрял на един, за да направи отливка за стената на нотариата. Материалът, от който е изработен барелефът, се нарича изкуствен камък и не е толкова ценен, колкото например бронза, отбелязва художникът. “Ако новият собственик на сградата реши да го върне, съм готов да помогна. Отново безвъзмездно, както преди. Защото Джон Ленън и неговата музика ще са символ за още поколения напред. Смятам, че София може да има свой кът на този велик човек. А стената на нотариата е естественото място за него”, допълва той. По принцип сградата бе дадена на Антикорупционната комисия от Министерския съвет, но ще трябва доста сериозен ремонт, за да възвърне предишния си блясък. Бившият нотариат е построен през 1899 г. Сградата е проектирана от архитект Петко Момчилов за дом на брат му - инж. Михаил Момчилов и съпругата му баронеса Филипина фон Уелар-Глайхен. През 1938 г. дъщеря им Соня я продава за легация на Германия. Тогава се пристроява и откъм “Граф Игнатиев”. След 9 септември 1944 г. там се настанява търговското представителство на СССР и всички мебели изчезват. След това е нотариат, част от районния съд, където се издаваха свидетелства за съдимост, а в момента пустее. Иначе на Петър Маринов са изчезвали и други творби. “Първо бяха две картини, и то не от някакво случайно място, а от “Шипка” 6. Още по социалистическо време. Имаше изложба на голо тяло Аз ги бях сложил в едни доста кичозни, но интересни рамки за времето си - лъскави, полирани. Там работеха доста мургави наши сънародници и може би някой от тях се беше полакомил. Така и не ги откриха, въпреки че бе действано в меката на художниците”, отбелязва Маринов. Преди години от негова изложба изчезва и малка пластика навръх Димитровден. “Хората влезли, за да търсят подарък, и видели, че могат да я измъкнат без пари. Имаше записи, но пак не бяха открити крадците”, допълва той. Заради това и не вярва, че кражбата на картините от наследника на Майстора е била поръчана. “Ако това бе вярно, цялата верига щеше да е подредена и платната щяха да изчезнат за броени часове и никой нямаше да ги открие. При положение че има търговец, който е замесен. Също така и количеството е доста съмнително. Трудно е да се продаде и едно платно на Майстора, което е съмнително, а какво да говорим за повече от 10? Просто явно не са знаели с какво се захващат”, категоричен е Маринов.", "date": "2019.01.14", "title": "Авторът на барелефа на Джон Ленън готов да направи един и за крадеца, ако го върне обратно"}
{"url": "https://www.24chasa.bg/novini/article/7244488", "text": "Решението на македонския парламент, който гласува за преименуване на страната, е наложено отвън и не отразява волята на народа, се посочва днес в коментар на руското външно министерство, съобщава ТАСС, цитирана от БТА. На 11 януари 2018 г. парламентът на Република Македония гласува за приемане на поправки в конституцията за преименуване на страната в съответствие с Преспанското споразумение. Налице е продължение на наложения отвън процес на изкуствено прекрояване на наименованието с цел форсирано вкарване на Скопие в НАТО. Това се осъществява в нарушение на македонското законодателство. Позицията на главата на Република Македония и мнението на мнозинството от нейното население, отхвърлящи преспанската сделка, се игнорират, са заявили в министерството.", "date": "2019.01.14", "title": "Русия: Новото име на Македония е наложено отвън не по волята на народа й"}
{"url": "https://www.24chasa.bg/novini/article/7244493", "text": "Вицепремиерът и министър на външните работи Екатерина Захариева ще присъства утре на представянето на приоритетите на Румънското председателство на Съвета на ЕС в София, съобщиха от пресцентъра на Министерството на външните работи. На събитието, организирано от посланика на Румъния Йон Гъля, са поканени да участват ръководителите на дипломатическите мисии на държавите-членки на ЕС и на Швейцария, Норвегия и Швеция.", "date": "2019.01.14", "title": "Захариева ще присъства на представянето на приоритетите на европредседателството на Румъния утре"}
{"url": "https://www.24chasa.bg/novini/article/7244501", "text": "Основният проблем в образованието е ранното отпадане на децата от училище. Това каза в Средец министърът на образованието и науката Красимир Вълчев, предаде БТА. По негови думи от средствата, които ще бъдат отпуснати за дейности в училищата, десет на сто ще бъдат приведени в общините, които ще играят ролята на посредник между Центровете за личностно развитие и учебните заведения. Министърът каза, че от встъпването му в длъжност е посетил повече от седемдесет общини в страната. Днес Вълчев посети Общинския детски комплекс в Средец и се срещна с учители и директори на детски градини. Той каза, че общината е добър пример за интеграция на децата от малцинствените групи и привличането им в училище. Министерството на образованието води дългосрочна политика за интеграция на децата, чийто майчин език е различен от българския, ще продължим да инвестираме в образователни медиатори, добави министърът. Той каза, че се предвижда учениците в големите градове да преминат към едносменен режим на учене, защото това имало редица предимства.", "date": "2019.01.14", "title": "Вълчев: Основният проблем в образованието е ранното отпадане на децата от училище"}
