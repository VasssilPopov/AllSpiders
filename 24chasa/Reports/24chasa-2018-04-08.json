{"url": "https://www.24chasa.bg/novini/article/6806967", "text": "Управляващата в Унгария партия ФИДЕС едва ли ще спечели мнозинство от две трети в парламента, заяви лидерът на нейната парламентарна група Гергей Гуяш, цитиран от Ройтерс. \"Теоретично всичко все още е възможно, тъй като още не знаем данните . . . но в Унгария победа с две трети е възможна, ако никоя страна не загуби повече от 10 окръга и има разлика от поне 20 процента между победителя и следващия поред\", каза Гуяш по телевизия АТВ, след като на днешните парламентарни избори в Унгария беше отчетена по-голяма избирателна активност от очакваното. \"Мисля, че това е малко вероятно\", заяви той. Преброяването на гласовете започна, след като повечето избирателни секции затвориха. Някои секции останаха отворени след официалното приключване на гласуването, за да се даде възможност на все още чакащите пред тях хора да гласуват, предаде БТА. Националната избирателна комисия каза, че очаква да започне да обявява предварителните резултати около 19,30 ч. по Гринуич.", "date": "2018.04.08", "title": "Депутат: Управляващата партия в Унгария едва ли ще спечели мнозинство"}
{"url": "https://www.24chasa.bg/novini/article/6806925", "text": "Земетресение с магнитуд 5,3 по Рихтер беше регистрирано край северозападното крайбрежие на Япония. Това съобщи Европейската сеизмологична служба, предаде  . По нейна информация, епицентърът на труса се намира на 10 км североизточно от град Ода, префектура Шимане, на дълбочина 2 км. 20 минути по-късно същият район беше разлюлян от вторичен трус с магнитуд от 4,6 по Рихтер. Този път огнището беше на 24 км от град Ода и на 69 км северно от Хирошима-ши, на дълбочина от 60 км. Засега няма данни за пострадали и разрушения.", "date": "2018.04.08", "title": "Земетресение с магнитуд 5,3 по Рихтер разлюля Япония"}
{"url": "https://www.24chasa.bg/novini/article/6806929", "text": "Гласуването на парламентарните избори в Унгария официално приключи, но някои избирателни секции продължават да са отворени, тъй като пред тях все още има дълги опашки от хора, които чакат да гласуват, предадоха световните агенции. Националната избирателна комисия каза, че гласуването официално е приключило в 19 ч. местно време, но някои избирателни секции продължават да приемат избиратели, които все още чакат да гласуват, предаде БТА. Служители казаха, че въпросните секции ще останат отворени, докато всички хора, наредили се на опашките до 19 ч., упражнят правото си на глас. Предварителните резултати от изборите се очакват след 23 ч.  - повече, отколкото на последните три гласувания. Сегашните избори, на които премиерът Виктор Орбан се бори за трети пореден мандат и общо четвърти, са на път да постигнат най-високата избирателна активност от демократичния преход в Унгария през 1989 г. На предишните избори през 2014 г., които бяха категорично спечелени от Орбан, избирателната активност беше 61,7 процента. Най-високата избирателната активност след 1989 г. беше регистрирана през 2002 г. - 70,5 процента.", "date": "2018.04.08", "title": "Гласуването в Унгария официално приключи, но изборите продължават"}
{"url": "https://www.24chasa.bg/novini/article/6801510", "text": "Председателят на комисията “Антикорупция” Пламен Георгиев и съюзът на съдиите влязоха в разгорещен дебат и размяна на реплики чрез писма заради делото за конфискация на имущество за 2,2 млрд. лв. на бившия собственик на КТБ Цветан Василев. Поводът бе запитване от съдия Катерина Енчева от Софийския градски съд (СГС), на която е разпределено делото. То е отправено към Съда на Европейския съюз в Люксембург. Запитването е дали нашият закон за гражданската конфискация, по който се иска отнемане на имането на Василев, противоречи на правото на Европейския съюз и по-точно на една конкретна директива. Гражданската конфискация се прилага у нас от 2013 г. Тя не обвързва отнемането на имущество с наказателното дело. Обвиняемият може да бъде оправдан, но ако се открие несъответствие от над 150 хил. лв. между доходите и притежаваното, се води дело за отнемане на незаконно придобитото. Рекордният иск за 2,2 млрд. лв. бе внесен в СГС през март 2016 г. Той е срещу Василев, жена му, дъщеря му и още 24 фирми, сред които и офшорки, свързани с тях. До момента делото не е гледано в съда. В средата на март на закрито заседание (без присъствието на страните в спора) съдия Енчева отправя запитването. Съдът в Люксембург няма срок да се произнесе. Решението може да дойде след години. Дотогава делото срещу Василев ще бъде спряно. Другите дела за конфискация на имущество в различни съдилища, които са около 300, обаче също може да бъдат спрени, докато съдът в Люксембург не се произнесе. Законът дава такава възможност. В тази посока бе и едно от притесненията на Пламен Георгиев, изразено в интервю за сайта “Правен свят” - че част от работата на комисията може да бъде блокирана Според него законът не противоречи на директивата, защото тя още не е въведена у нас. Мнението му подразни съюза на съдиите у нас, който се впусна да брани съдийката. Председателят на организацията Атанас Атанасов изпрати в сряда писмо до шефа на парламента, ВСС и Европейската комисия. “Г-н Гeopгиeв cъвceм eднoзнaчнo изpaзявa cвoятa пoзиция, чe тoвa зaпитвaнe e билo нeнyжнo зa пpaвилнoтo peшaвaнe нa дeлoтo, чe cъщoто нeнyжнo щe гo зaбaви и щe зaтpyдни paбoтaтa нa кoмиcиятa мy, както и изpaзявa нecъглacиe cъc cъдъpжaниeтo нa oтпpaвeнитe в зaпитвaнeтo въпpocи. Moжe дa ce пpиeмe, чe интepвютo внyшaвa, чe бългapcкият cъд e нeкoмпeтeнтeн, зaвиcим, oбвъpзaн”, пише в писмото. В четвъртък Георгиев също изпрати писмо до ЕК, председателя на парламента и ВСС. Публикуваме го без намеса.  Обръщам се към вас във връзка с опит за грубо погазване на Европейската конвенция за защита правата на човека и основните свободи от неправителствената организация Съюз на съдиите в България – сдружение на магистрати, призвани априори да бранят и защитават законността и основните човешки права. Повод е тяхно открито писмо от 4 април 2018 г., което презумира, че аз като ръководител на висш държавен орган нямам право в интервю да изказвам мнение по съдебно решение. Става дума за позиция, изразена от мен пред специализираното интернет издание “Правен свят”, в която коментирам въпросите, с които съдия от Софийски градски съд се обръща към съда в Люксембург в преюдициално запитване по дело, по което оглавяваната от мен комисия е страна. Изразената от Съюза на съдиите в България позиция е в разрез с чл. 10 от Конвенцията, който еднозначно постановява, че “всеки има право на свобода на изразяването на мнения Това право включва свободата да отстоява своето мнение, да получава и да разпространява информация и идеи”. Нещо повече, концепцията, че ръководител на висш държавен орган трябва да търпи ограничения в свободата на мнение, нарушава чл. 14 от Конвенцията, според който упражняването на права не може да бъде обект на дискриминация по никакъв признак. Текстът на Конвенцията в чл. 10 дава възможност на държавите да ограничават свободата на словото чрез законодателство, което забранява увреждането на репутацията и нарушаването на правата на другите, както и такова, което способства за поддържане на авторитета и безпристрастието на правосъдието. Но тези ограничения в не по-малка степен важат и за съдиите и техните организации, които по дефиниция са призвани да бранят както авторитета на съда, така и безпристрастността на правосъдието. От тази гледна точка бих обърнал внимание на твърденията в тяхното открито писмо, а именно: “господин Георгиев съвсем еднозначно изразява своята позиция, че това запитване е било ненужно за правилното решаване на делото, че също така ненужно ще го забави”, както и че “институтът на преюдициалното запитване е в тежест на Българската държава”. Подобни твърдения, ако биха били верни, биха били груба намеса в работата на български съд и неуважение към съда в Люксембург. Само че те не отговарят на изразената от мен позиция. В нея няма дори намек за това кое би било “правилното” решаване на делото, а единственият ми коментар по сроковете е, че “времето, за което ще се стопира дейността на комисията, е голямо”. Колкото до мнението ми за съда в Люксембург, от думите ми, че “това е много сложно производство” трудно може да се направи предположение, че го смятам за процедура, която е “в тежест за българската държава”. В допълнение, на директен журналистически въпрос дали виждам скрит умисъл в действията на съдиите от СГС отговарям “Не мога да коментирам такъв въпрос, просто излагам фактите”. Поради тази причина изводът в писмото на Съюза на съдиите в България “може да се приеме, че в цялост интервюто внушава, че българският съд е некомпетентен, зависим, обвързан” е извод в сферата на личното мнение и усещанията, с които българското законодателство не се занимава. Нещо повече, в този дух е и конституционно решение № 13 от 13 октомври 2012 г., което обявява за противоконституционни текстове от Закона за отнемане в полза на държавата на незаконно придобито имущество и в частност формулировката на чл. 3, ал. 1 в частта “и да се възстанови чувството за справедливост у гражданите” с мотива, че чувството за справедливост, както и поначало всички чувства не са обективни факти. В отвореното си писмо Съюзът на съдиите в България припомня чл. 4, ал. 1, т.1 от Закона за противодействие на корупцията и за отнемане на незаконно придобитото имущество, който постановява, че в работата си оглавяваната от мен комисия трябва да се ръководи от принципите на законност и обективност. Същевременно чл. 4 от Закона за съдебната власт постановява, че “Органите на съдебната власт изпълняват функциите си безпристрастно”. Същото би трябвало да важи в не по-малка степен за съдиите и техните организации, а изопачаването на думите ми хвърля съмнение върху тази безпристрастност. В същото време Съюзът на съдиите в България не се занимава с изложените в интервюто факти, а именно: Факт е, че от над 20 искания на страни по дела за преюдициални запитвания до съда в Люксембург това е второто, уважено и изпратено от български съд. Факт е, че преюдициалното запитване се отправя две години след внасянето на иска от страна на Комисията и отговорите на ответната страна по този иск. Факт е, че въпросите по запитването повтарят в голяма част мотивите на една от страните по това дело. Факт е, че делото към този момент не е тръгнало по същество и след повече от 2 г. е на етап подготовка на делото в закрито заседание. Факт е, че България е в наказателна процедура заради Директива 2014/42/ ЕС, която не е транспонирана в българското законодателство и към настоящия момент. И накрая, факт е, че като страна по делото Комисията научи за решението на съда от медиите, а не от самия съд, както би следвало. Дотолкова, доколкото Съюзът на съдиите в България се обръща към Народното събрание като орган, който осъществява контрол върху ръководената от мен комисия, към Висшия съдебен съвет като орган, който трябва да защити съда и отделния съдия от “недобросъвестни коментари” и Европейската комисия в качеството ѝ на “пазител на правото на ЕС”, аз също се обръщам към тези институции с призив за защита на правовия ред и на прокламираните в Европейската конвенция основни права. Идеята, че представителите на една от властите в страната не могат да бъдат критикувани и следователно са априори непогрешими нарушава всички демократични принципи, на които се основава ЕС, от който България е част. Тази идея за непогрешимост не би следвало да се толерира, независимо дали произтича от представител на законодателната, изпълнителната или съдебната власт. ", "date": "2018.04.08", "title": "Делото за отнемане на 2,2 млрд. лв. от Цветан Василев скара шефа на \"Антикорупция” и съдии"}
{"url": "https://www.24chasa.bg/novini/article/6806938", "text": "Израелският министър на отбраната Авигдор Либерман се превърна в обект на засилена критика, след като направи поредица от остри изявление, сред които се съдържаше коментар, че „в Ивицата Газа няма невинни“, отбелязва вестник The Jerusalem Post. „Трябва да разберете, че в Ивицата Газа няма невинни хора. Всеки има връзка с „Хамас“. Всеки получава заплата от „Хамас\", бяха димуте на Либерман. Същевременно израелският министър бе категоричен, че „онези, които се опитват да ни предизвикат на границата и да я нарушават, принадлежат на военното крило на „Хамас“. Реакцията от другата страна не закъсня. „Израелският официален дискурс продължава да подбужда към омраза, расизъм и дискриминация срещу хората от Палестина\", се казва в съобщение от Организацията за освобождение на Палестина (ООП), разпространено в социалната мрежа „Туитър“ във връзка с интервюто на Либерман за KANN Radio. По повод насилието по границата с Ивицата Газа, което ескалира от 30 март насам, Либерман изрази увереност, че участниците в протестите не са били случайни палестинци, а активисти на „Хамас“, на които е платено, за да участват в демонстрациите. Неговото описание включваше 30-годишния фоторепортер Ясер Муртая, който според съобщения в медиите е убит от израелските войници близо до границата с Ивицата Газа в петък, докато е правил снимки, и въпреки че е носил жилетка, на която ясно се е виждал надписът „Преса“. „Десетки пъти в миналото „Хамас“ използва журналисти, медии, „Червения полумесец“ и линейки за извършване на терористични атаки\", коментира Либерман, припомняйки, че Муртая е застрелян, след като е използвал дрон, предаде \"Фокус\" „Не можем да поемаме риск с всеки, който управлява дрон над израелските военни. Ние предупредихме всички предварително. Изпратихме предупреждения на арабски, иврит и английски. Всеки знаеше, че сме решени да защитаваме израелските граждани и нашия суверенитет. Тези, които поемат рискове и застрашават живота си, правят това съзнателно\", изрази увереност Либерман. „Не се говори за икономика или съвместно съществуване. Всички изказвания са за унищожаване на Израел и връщането на [палестинските] бежанци в Тел Авив, Хайфа и Яфо\", подчерта израелският военен министър.", "date": "2018.04.08", "title": "Министърът на отбраната на Израел: Няма невинни в Ивицата Газа"}
{"url": "https://www.24chasa.bg/novini/article/6806942", "text": "Бунтовниците от \"Джаиш ал ислам\" постигнаха днес окончателно споразумение с руската армия за прекратяване на огъня и изтегляне на бойците на групировката от сирийския град Дума, предадоха Ройтерс и ТАСС. Местни участници в преговорите казаха, че сделката предвижда бойците на \"Джаиш ал ислам\", които не искат да напуснат, да сключат мир със сирийските власти, без да бъдат преследвани от силите за сигурност, предаде БТА. Началникът на руския Център за помирение на воюващите страни в Сирия генерал-майор Юрий Евтушенко заяви, че се планира изтеглянето на до 8000 бойци и около 40 000 членове на техните семейства. По думите му споразумението с \"Джаиш ал ислам\" потвърждава, че в Дума не е използвано химическо оръжие.", "date": "2018.04.08", "title": "Бунтовниците се договориха с руската армия за евакуиране от сирийския град Дума"}
{"url": "https://www.24chasa.bg/novini/article/6806958", "text": "Министърът на външните работи на Гърция Никос Кодзиас обвини турския президент Реджеп Тайип Ердоган и мечтите му за хегемония в региона за ескалирането на напрежението между двете съседни страни, съобщава електронното издание Ekathimerini. В интервю за германска медия първият дипломат на Атина заяви, че държавният глава на Турция е изнервен и разкритикува арогантността му за увереността, че може да прави каквото си пожелае в региона. Кодзиас бе категоричен, че няма въпрос за промяна на границата с Турция, защото има международно право и – разбира се, способност на Гърция да се отбранява, предаде \"Фокус\". Турция, според Кодзиас, се опитва да отстрани вътрешното си напрежение чрез напрежение с Гърция. Той добави, че Ердоган е зает с преследването на енергийните претенции на Турция в Източното Средиземноморие – дори и незаконно. Отношенията между Атина и Анкара се обтегнаха и от ареста на двамата гръцки войници, които са държавни в Турция от миналия месец, и заради осмината турски военнослужещи, които избягаха в Гърция през 2016 г. след неуспешния опит за преврат. Двата въпроса не са свързани, категоричен бе Кодзиас, припомняйки, че гръцките власти не са арестували турските военнослужещи – те са поискали убежище. За разлика от твърдия език, използван от гръцкия министър на отбраната Панос Каменмос, Кодзиас е уверен, че Гърция трябва да остане спокойна.", "date": "2018.04.08", "title": "Никос Кодзиас: Напрежението между Атина и Анкара ескалира заради Ердоган"}
{"url": "https://www.24chasa.bg/novini/article/6801539", "text": "Не ме наричайте герой\", казва фотографът Евгени с угрижен вид, след като току-що е спасил 30 деца от огнения ад в мола \"Зимна череша\" в Кемерово. На 25 март 64-ма души, сред които 41 деца, загинаха в пламъците, избухнали в киносалон. Седмица по-късно версиите за началото на пожара са различни и нито една не е потвърдена, а гражданите на руския град продължават да твърдят, че жертвите са много повече. Според тях 300 овъглени трупа били натоварени на камиони и откарани незнайно къде. На фона на тези мрачни данни обаче изпъкнаха подвизите на героите, помогнали голяма част от децата да бъдат спасени от лапите на огъня. Освен учителката Татяна Дарсалия в огъня да спасява малчуганите се втурва и младият фотограф Евгени. За героя, спасил 30 деца, започва да се говори още в първите часове на трагедията. Много хора го виждат как се втурва в огъня, но никой не може да каже как изглежда, кой е той. В един момент всички започват да си мислят, че става дума за измислен герой, който има за цел да повдигне духа на изплашените граждани на Кемерово. Докато негова снимка не се появява на страниците на \"Комсомолская правда\" и се оказва, че героят всъщност е истински. Журналистка от вестника случайно се сблъсква с него, вървейки по коридорите на доброволческия щаб. \"Не искам да пишете за мен. Не споменавайте фамилията ми. Не съм герой\", казва скромно Евгени и я отминава. Оказва се, че Женя работи в аниматорска фирма, а самият той е собственик на няколко детски творчески клуба, единият от които носи неговото име. В ужасяващия ден Евгени организира школа по танци, а самият той изпълнява ролята на фотограф. Площадката им се намира най-близо до кинозалата, от която тръгва огънят. \"Бях близо до батута, когато той пламна - разказва Евгени. - Сигурен съм, че беше палеж. Гумата изгоря буквално за няколко секунди. В средата на пламъците имаше дете. Успях да го издърпам, преди да изгори.\" Според думите на Женя алармата не сработила, а дни преди това имало проблем с нея - пищяла цели четири часа, без да спре. Най-вероятно, за да си осигурят спокойствие, собствениците на мола просто са я изключили, тъй като не вярвали, че подобна трагедия може да се случи. В обсега на Евгени са около 60 деца. Той намира противогаз, който е просто реквизит за сценките на аниматорите. Слага го на лицето си и започва да се бори с димната завеса, крещейки, че всеки, който го види, трябва да отиде при него. Женя има още едно предимство пред огъня - самият той като собственик на детски клуб многократно е организирал курсове за действия при извънредни ситуации. Младежът много добре знае как да събере децата и възможно най-бързо да ги изведе от горящия мол. \"На ледената пързалка лежаха пет малчугана. Веднага се втурнах да ги събирам - разказва Женя за минутите след избухването на пожара. - Докато излизахме от мола, вървяхме в пълен мрак. Дори табелите за аварийните изходи не светеха. Дишането ни беше затруднено, а ако не познавахме сградата, никога нямаше да излезем оттам.\" Навярно точно това се е случило с повечето хора, които са изгубили живота си в \"Зимна череша\" - пълният мрак ги е погълнал. Клоуни и други аниматори също събират деца и ги водят към изходите според думите на Евгени. След като успява да спаси близо 30 деца, той се отправя към доброволческата щабквартира и не си тръгва оттам в следващите три дни. Предоставя всички снимки и показанията си на разследващите органи, а и на медиите, които бързат да разкажат героичната му история. Само че 24-годишният младеж не желае да се подписва с името си - кадрите си той предоставя безвъзмезно, историята си разказва, без да иска фамилията му да бъде споменавана. Родители стискат ръката му в щаба, други го питат защо не е спасил и техните деца, а той смутено отговаря, че дори не може да си представи, че някъде зад онези огромни врати малчуганите са били заключени. Въпреки опитите да се скрие социалните мрежи бързо откриват смелия Евгени, а благодарни руснаци го заливат с хвалебствени слова. Дори тези, чиито наследници са загинали в пожара, са благодарни, че е спасил нечие друго дете. Вниманието обаче сигурно е дошло в повече на 24-годишното момче, тъй като след няколко поста, последният от които гласи: \"Моите съболезнования. Знам, че много деца загинаха в онзи мол. Съжалявам за всички онези, които не успях да спася\", профилите му във фейсбук и \"ВКонтакте\" биват деактивирани и скрити от обикновените хора, искащи просто искат да изразят своята благодарност.", "date": "2018.04.08", "title": "\"168 часа\": Евгени, който извади 30 деца от огнения ад в Русия, не иска да го наричат герой"}
{"url": "https://www.24chasa.bg/novini/article/6806962", "text": "Пълна чанта с марихуана откриха в автобус, пътуващ по маршрута Скопие-Дортмунд, информира  . В чантата е имало четири опаковки с марихуана с тегло около 2 килограма. Никой от пътниците не припозна чантата за своя. Македонската полиция изяснява случая.                                                                                                                                                                                                                                                                                                                       ", "date": "2018.04.08", "title": "Откриха пълна чанта с марихуана в македонски автобус"}
{"url": "https://www.24chasa.bg/novini/article/6806838", "text": "Има опасност за живота на неправоспособен шофьор след катастрофа край Търговище. Пътният инцидент станал в участъка между село Лиляк и областния град, информират от ОД на МВР. Пострадалият - Т.Т. /30 г./ от Търговище, управлявайки \"Форд Ескорт\", загубил контрол над автомобила, който излязъл от пътното платно, блъснал се в крайпътни дървета и се преобърнал. След катастрофата тази нощ водачът е настанен в МБАЛ-Търговище с фрактури на гръдния кош. В болницата за лечение е приет и возил се на предната седалка на форда 27-годишен мъж от Търговище.", "date": "2018.04.08", "title": "Шофьор е с опасност за живота след катастрофа край Търговище"}
{"url": "https://www.24chasa.bg/novini/article/6806840", "text": "Доказателствата говорят за използването на химически оръжия от силите на сирийския президент Башар Асад  , се казва в изявление на ЕС, предаде Ройтерс. \"Доказателствата говорят за още една атака на режима. Това, че химическите оръжия продължават да се използват, особено срещу цивилни, е повод за сериозно безпокойство. ЕС осъжда най-категорично използването на химически оръжия и призовава за незабавен отговор от страна на международната общност\", се казва в изявлението на ЕС. Съюзът призовава Съвета за сигурност на ООН да възстанови проверките за идентифициране на извършителите на химически атаки, предаде БТА. ЕС призова Русия и Иран, в качеството им на поддръжници на режима, да използват влиянието си над Дамаск, за да предотвратят други атаки. Сирийската страна отрича правителствените сили да са извършвали каквото и да е химическо нападение по град Дума.", "date": "2018.04.08", "title": "ЕС призова за международен отговор на поредната химическа атака в Сирия"}
{"url": "https://www.24chasa.bg/novini/article/6806849", "text": "Сирийският режим, който отрича да е извършил химическо нападение в последния бунтовнически анклав близо до Дамаск, определи тези твърдения като \"една и съща досадна песен\", съобщи агенция САНА, цитирана от Франс прес и БТА. \"Твърденията за употреба на химически оръжия са се превърнали в една и съща досадна песен, която е и неубедителна, с изключение за няколко страни, които подкрепят тероризма в Сирия\", посочи източник от министерството на външните работи, цитирано от САНА. ", "date": "2018.04.08", "title": "Сирия: Обвиненията за химическа атака са като една и съща досадна песен"}
{"url": "https://www.24chasa.bg/novini/article/6806851", "text": "Отскоро за дома в Нови хан се грижи отец Григорий, който е син на отец Иван. На Великден всички бяхме заедно, сплотени, държах и малки, и големи да присъстват на богослуженията тези дни, след това всички да си кажем Христос Воскресе. Това каза отец Григорий за  . По думите му под покрива на двете крила в Нови хан има около 72 –ма души по списък и в Якимово са над 200, които са под тяхното крило. Той допълни, че са успели да подсигурят празничната трапеза за толкова много души, но не тя е била най-важната. „Държах да присъстват и малките и големите в храма, да чуят Евангелските четива за последните мигове на Христос тук, сред нас, да ги попият малките, както аз, едно време като малък съм слушал”. За трапезата – боядисахме си наши яйца, имахме подсигурени козунаци и агнешко месо, традиционна българска трапеза и всичко мина благополучно, каза още отец Григорий. Отец Иван каза на този светъл празник всички да си направим една равносметка как сме живели досега, какво сме направили и това, което не ни харесва да го изхвърлим от душите си и да го забравим. Да станем по-добри, по милосърдни, по-милостиви да си помагаме взаимно, за да ни бъде хубав животът. Който не иска, нека си живее по стария начин – със злобата, със завистта, той се самонаказва.", "date": "2018.04.08", "title": "В дома на отец Иван в Нови хан посрещнаха Великден"}
{"url": "https://www.24chasa.bg/novini/article/6806854", "text": "Полицията откри в апартамента на водача, който вчера налетя с ван срещу множество хора в германския град Мюнстер, газови бутилки и туби с биоетанол и петрол, предаде ДПА. Извършени са няколко полицейски акции, включително в няколко апартамента, свързани с мъжа, извършил вчерашното нападение, при което загинаха двама души, а той се застреля на волана на автомобила си, предаде БТА. Освен апартамента и складово помещение в Мюнстер, полицията е претърсила два други негови имота в източния германски щат Саксония. 48-годишният водач на вана е имал апартаменти в Дрезден и в Пирна, съобщи мюнстерската полиция. По-рано беше съобщено, че при обиск в дома на нападателя в Мюнстер е открит макет на автомат \"Калашников\". Полицията се е свързала с човека, от когото е купен той. Целта е да се разбере колкото се може повече за мотивите на престъпника.", "date": "2018.04.08", "title": "Откриха газови бутилки и туби с биоетанол и петрол в дома на нападателя от Мюнстер"}
{"url": "https://www.24chasa.bg/novini/article/6806862", "text": "Съединените щати искат екстрадирането на 29-годишния Желяз Андреев от Добрич, разказа  . Мъжът е задържан вчера по подозрение, че заедно с още 4-ма българи са били част от международна група, нарушила ембаргото за търговия в Сирия. Фирмата, в която са работили, предлагала авиочасти. Според властите в Маями, те били за бойни самолети. Дали ще бъде екстрадиран, ще стане ясно след около 40 дни.", "date": "2018.04.08", "title": "САЩ искат екстрадирането на българин"}
{"url": "https://www.24chasa.bg/novini/article/6806869", "text": "Френският министър на външните работи Жан-Ив Льо Дриан каза, че информациите за химическа атака в град Дума са изключително обезпокояващи и призова Съветът за сигурност на ООН да се събере бързо, за да разгледа ситуацията, предадоха световните агенции. Льо Дриан осъди категорично атаката и бомбардировките от страна на сирийските правителствени сили по Дума за последните 24 часа. Той ги определи като \"голямо нарушение на международните хуманитарни закони\". Льо Дриан каза, че Франция ще работи със съюзниците си, за да провери информациите за използвано химическо оръжие. Визирайки предупреждението на Еманюел Макрон, отправено в миналото, че Франция ще нанесе едностранен удар в случай на смъртоносна химическа атака в Сирия, Льо Дриан каза, че Париж ще изпълни всичките си отговорности в борбата срещу разпространението на химически оръжия. Външният министър на Швеция Маргот Валстрьом призова за незабавно разследване на предполагаемото химическо нападение, предаде ДПА. Тя написа в Туитър, че е ужасена от информациите за химическата атака в Дума и каза, че разследване по случая трябва да започне незабавно, предаде БТА. Външната министърка на Норвегия Ине Ериксен Сьорейде изрази дълбоко безпокойство от информациите за нарастването на въздушните удари в Дума, както и за предполагаемата химическа атака. Тя каза, че е от съществено важно значение Организацията за забрана на химическите оръжия да получи безпрепятствен достъп, за да разследва инцидентите, за които има съмнение, че е използвано химическо оръжие.", "date": "2018.04.08", "title": "Франция: Съветът за сигурност на ООН да се събере, за да разгледа ситуацията в Сирия"}
{"url": "https://www.24chasa.bg/novini/article/6806761", "text": "Саудитският престолонаследник Мохамед бин Салман пристигна днес на тридневно посещение във Франция, съобщи Франс прес. Самолетът му кацна на летище Бурже край Париж, където го посрещна френският външен министър Жан-Ив Льо Дриан. Тридесет и две годишният принц вече посети Обединеното кралство и прекара три седмици в Съединените щати, където имаше срещи с бизнесмени и подписа редица договори за улесняване на инвестициите в Саудитска Арабия, предаде БТА. Мохамед бин Салман иска да направи икономиката на страната си по-малко зависима от износа на петрол. Освен това дипломатическата му офанзива цели да представи консервативното кралство с авторитарно управление в по-либерална светлина, посочи АФП. Той ще се срещне във вторник с президента Еманюел Макрон в опит да укрепи връзките между двете страни, които са в сложни отношения в момент, когато Саудитска Арабия е замесена в редица конфликти, разтърсващи Близкия изток. За утре път е предвидена среща на принца с френския премиер Едуар Филип. Източник, близък до саудитската делегация, каза за АФП, че целта на визитата е установяване на ново партньорство с Франция, а не само \"преследване на сделки\". По време на визитата на принца не се очаква подписването на оръжейни сделки, но се очаква във вторник именно да бъде обявено \"стратегическо партньорство\" между двете страни, отбелязва Асошиейтед прес. Франция се надява на партньорство в областта на технологиите, обновяемите енергии, здравеопазването и туризма. По време на срещата с Макрон във вторник се очаква да бъдат дискутирани и редица кризи, като тази в Сирия и тази в Йемен, както и иранската ядрена сделка, а също и ситуацията в Ливан. Вероятно ще се обсъжда и въпросът за обединените антиджихадистки сили на петте страни от групата Г5 Сахел. Саудитска Арабия е една от страните, които имат принос за създаването на тези сили, допълва Франс прес. Принцът планира за утре и визита в \"Станция Еф\" - огромен център на Левия бряг на река Сена в Париж, известен като \"инкубатор\" за стартъпи, допълва АП. Визитата на принца обаче поражда и негативни реакции. Демонтранти планират протести заради ударите на оглавяваната от Рияд коалиция в Йемен срещу подкрепяните от Иран бунтовници хуси. Десет хуманитарни организации поискаха от Макрон да призове Саудитска Арабия да прекрати ударите в Йемен и да вдигне блокадата над тази страна, която влошава хуманитарната криза в нея, допълва агенцията. Днешният ден от посещението на принца ще бъде от частен характер и програмата на Мохамед бин Салман е неясна. Според саудитски източник той може да отиде на концерта за закриването на великденския фестивал в южния град Екс ан Прованс, на който ще бъдат изпълнени произведения на Клод Дебюси, Роберт Шуман и Феликс Менделсон.", "date": "2018.04.08", "title": "Саудитският принц Мохамед бин Салман пристигна на посещение във Франция"}
{"url": "https://www.24chasa.bg/novini/article/6806775", "text": "Британската преса съобщава днес нови подробности за отравянето в Солсбъри на бившия руски агент Сергей Скрипал и дъщеря му Юлия, предаде  . Mail on Sunday цитира британските служби за сигурност, според които веществото от типа \"Новичок\" е било под формата на прозрачен гел без мирис и е било нанесено върху дръжката на входната врата на дома на Скрипал рано сутринта на 4 март. Изданието твърди още, че \"руски агенти\" са наблюдавали семейство Скрипал в продължание на две седмици и са решили да извършат нападението в неделя, за да се избегне възможността до дръжката на вратата да се докосне пощальон или някой друг външен човек. Вестникът твърди още, че в деня на отравянето в болницата съвсем случайно е имало лекари, които са били на обучение за подпомагане на жертви на химически оръжия. Като противоотрова те са използвали атропин и други медикаменти, одобрени от лабораторията в Портън Даун, съобщава Mail on Sunday, цитиран от ВВС.", "date": "2018.04.08", "title": "Скрипал е бил отровен с вещество под формата на гел, намазано на дръжката на входната врата"}
{"url": "https://www.24chasa.bg/novini/article/6806787", "text": "Обвиненията за използване на химически оръжия в атаката срещу сирийския град Дума в Източна Гута е „заговор“ срещу правителството на Башар Асад, изрази увереност съюзника му в лицето на Иран, предава AFP. „Такива твърдения и обвинения от страна на американците и някои западни държави са признаци на нов заговор срещу сирийското правителство и народа, и претекст за военни действия, които със сигурност ще усложнят още повече ситуацията в страната и в региона\", се казва в изявление на Министерството на външните работи в Техеран.", "date": "2018.04.08", "title": "Иран: Обвиненията за нова химическа атака в Сирия са заговор срещу Дамаск"}
{"url": "https://www.24chasa.bg/novini/article/6806802", "text": "Млад мъж се оплакал в полицията в Берковица, че е бит и ограбен. Грабежът станал на 7 -ми април в 3 часа и 15 минути в курорта Вършец. След подадения сигнал на място пристигнала патрулка. Полицаите заварили 29- годишния И.С. П. от Вършец. Същият бил нетрезво състояние, със следи от удари по лицето. С разкъсана долна устна, кръвоизлив на главата и съмнение за избити зъби пострадалият е откаран във Филиала за спешна медицинска помощ Вършец за оказване на лекарска помощ.При прегледа медиците установили, че има и загуба на съзнание и наранявания по пръстите на лявата ръка. Като се свестил младежът разказал, че го били зверски и ограбили. Задигнали му мобилен телефон, личните документи и пари около 200 лева. Заради тежкото му състояние младият мъж е откаран в монтанската болница за последващи изследвания и лечение. Своевременно по случая е сформирана дежурна оперативна група. Разследващите са открили множество петна от кръв. Извършен е оглед на местопроизшествието. От проведените оперативно- издирвателни мероприятия са установени и разпитани свидетели. Ченгетата разкрили бързо извършителите на грабежа . Това са 21- годишният И.В. С. и непълнолетният му брат К. В. С. на 14 години. Двамата правят пълни самопризнания, не отричат побоя, но твърдят, че вещите били намерили паднали на земята. 115 лева предали на майка си, а мобилният телефон дали на съсед. Впоследствие са върнати с протокол от властите. С първи действия по разследването, оглед и разпити по случая е образувано досъдебно производство, уточняват от полицейската дирекция в Монтана.", "date": "2018.04.08", "title": "Апаши пребили и ограбили млад мъж във Вършец"}
{"url": "https://www.24chasa.bg/novini/article/6806806", "text": "Решението на спора за името на Македония е важно, но не на всяка цена. Червените ни линии са достойнството и идентичността, заяви македонският премиер Зоран Заев в интервю за агенция МИА.  Той каза, че е възможно да се получи асоциативно членство в алианса по примера на Швеция и други страни, но най-добрият вариант за Македония е да стане член на пакта. Заев гледа с оптимизъм на досегашния ход на разговорите с Гърция, предаде БТА. На срещата на външните министри на Македония и Гърция във Виена бе постигнат напредък, който трябва да бъде затвърден на срещата на Никола Димитров и Никос Кодзиас следващата седмица в Охрид, каза премиерът в интервюто за МИА. Заев обяви и предстояща среща с гръцкия си колега Алексис Ципрас в края на април или в началото на май. Заев поиска от опозицията и президента да проявят конструктивност, за да се изгради консенсус по въпроса за името. От ВМРО-ДПМНЕ очакват нещата да станат по-ясни на лидерската среща, която би трябвало да се състои след Великденските празници.", "date": "2018.04.08", "title": "Зоран Заев: Червените ни линии са достойнството и идентичността"}
{"url": "https://www.24chasa.bg/novini/article/6806810", "text": "Испанският премиер Мариано Рахой пледира днес за един лидер на Каталуня, който да има бъдеще и който да уважава законите, предаде Франс прес. \"Днес най-спешното е Каталуня да има един лидер с бъдеще, който да има достатъчно подкрепа и който, каквито и да са неговите идеи, да уважава закона\", заяви Рахой при закриването на конгреса на неговата Народна партия, провеждащ се в град Севиля. Вчера председателят на каталунския парламент Роже Торен обяви, че отново посочва задържания привърженик на независимостта на Каталуня Жорди Санчес за кандидат за лидерския пост на Каталуня. Този пост е вакантен вече три месеца след предсрочните избори в областта. Но за да встъпи в длъжност, Санчес трябва да получи съдебно разрешение за излизане от ареста. За четвърти път председателят на каталунския парламент предлага кандидат. Първо това беше Карлес Пучдемон, после беше за първи път Санчес, след това беше бившият говорител на каталунското правителство Жорди Турул. И тримата кандидати са обвинявани от Мадрид в бунт. Ако вината им бъде призната в съда, то те може да получат до 30 години затвор. Вчера Пучдемон изрази подкрепа за повторната кандидатура на Жорди Санчес. Ако до 22 май не бъде избран нов каталуски президент, то автоматично ще бъдат свикани нови регионални избори. Докато няма правителство, Каталуня остава под попечителството на Мадрид, която суспендира автономията й след декларацията за независимост от 27 октомври.", "date": "2018.04.08", "title": "Мариано Рахой: Каталуня трябва да има лидер с бъдеще, който да уважава законите"}
{"url": "https://www.24chasa.bg/novini/article/6806817", "text": "Германската полиция съобщи, че е задържала шестима души, заподозрени, че са планирали проява на насилие по време на полумаратона на Берлин днес, предаде Франс прес. Задържаните са на възраст между 18 и 21 години. Полицията каза, че разполагала със сведения, че тези хора може да са замесени в подготовката на насилствен акт, свързан с полумаратона. Няколко жилища в Берлин са били претърсени. Полумаратонът, в който участваха 36 000 души, протече без инциденти. Властите на съобщиха повече подробности за арестите, предаде БТА. Според изданието, което съобщи за четирима арестувани от полицията, задържаните били свързани с тунизиеца Анис Амри, убил 12 души при нападение срещу коледен базар в Берлин през декември 2016 г. Главният заподозрян бил познат на Амри и планирал да убива с нож зрители и участници в спортното събитие. Той имал два ножа, специално наточени за тази цел.", "date": "2018.04.08", "title": "Задържани са шестима, заподозрени за планиране на осуетения атентат в Берлин"}
{"url": "https://www.24chasa.bg/novini/article/6806824", "text": "Никога няма да разговаряме със Сърбия за възможността за размяна на територии, заяви косовският външен министър Беджет Пацоли, цитиран от Танюг. Пацоли написа в Туитър, че \"двете страни трябва да разговарят за нормализиране на отношенията и взаимно признаване\". \"Косово не е, нито някога ще разговаря със Сърбия за размяна на територии или за идеи да подялба, каквито остават в мислите на политиците в Белград от 90-те години\", написа министърът в Туитър, предаде БТА. Пацоли призова политиците да разговарят \"на масата за правно обвързващите споразумения за нормализиране на сътрудничеството и взаимно признаване\".", "date": "2018.04.08", "title": "Външният министър на Косово: Няма да разговаряме със Сърбия за размяна на територии"}
{"url": "https://www.24chasa.bg/novini/article/6806826", "text": "На 92-годишна възраст ни напусна режисьорът Никола Кънев, това съобщиха от семейството на режисьора, предаде Завършва режисура при проф. Гриша Островски в НАТФИЗ през 1953. Зрителите ще го запомнят от постановките му в театъра в Перник, Благоевград, Русе, Бургас, Кюстендил. Работи в БНТ и студия за научнопопулярни филми, Театър на окръзите, заема длъжността директор на театъра в Шумен, Търговище и др. С постановката „В полите на Витоша“ предизвиква недоволството на цензурата по времето на социалистическия режим, тъй като по това време Яворов е считан за буржоазен символист. Все пак комисията позволява постановката остава на сцена, а по-късно Яворов е реабилитиран. Кънев е познат и като преводач на множество пиеси от английски, италиански и немски език. Създател е на федерацията по подводен риболов и е носител на множество международни и национални награди както за театър, така и за филми посветени на подводните богатства. Негов племенник е политикът Радан Кънев. \"Напусна ни Последният мохикан... Живял през различни епохи, за мен той беше последният от поколението, което живо помнеше онази, изгубената България. Преживял като “враг”, един от “бившите хора”, най-хубавите си години, без да се пречупи, без да се озлоби, без да изостави мечтите си, които бяха смели и големи. Над 90 години, умееше да бъде по-млад, модерен и ориентиран във времето си от повечето младежи ... Винаги усмихнат, енергичен, емоционален, често гневен - във всяка минута толкова жив, колкото мнозина от нас не успяват за цял живот. Чак не можеш да плачеш за него без малко усмивка. И вече искаше да отиде при обожаваната си жена, при родителите си, при моя баща - “братчето ми”, както го наричаше. Болката остава за двете ми прекрасни братовчедки, с които толкова се гордееше, за Елена и Milena, която беше до него така, както всеки баща може само да мечтае. Сбогом, чичо Ники! Или довиждане - там, където ти не вярваше, че ще ни чакаш ...\", написа политикът в социалните мрежи.", "date": "2018.04.08", "title": "На 92-годишна възраст почина режисьорът Никола Кънев"}
{"url": "https://www.24chasa.bg/novini/article/6806879", "text": "100 сигнала навръх Великден са подадени в МВР за издирваните двама бегълци, научи   от свои източници в силовото министерство. Досега всички се оказали неоснователни и следа от Владимир Пелов и Радослав Колев няма. Двамата са в неизвестност вече 6-ти ден, след като въоръжени нападнаха охраната и избягаха от Софийския централен затвор. Сред последните сигнали за местонахождението им са село Огоя, адрес в столичния квартал \"Младост\" и Ботевград. Досега нито Пелов, нито Колев са правили опит да се свържат с близките си.", "date": "2018.04.08", "title": "100 сигнала навръх Великден за избягалите бегълци от Софийския централен затвор"}
{"url": "https://www.24chasa.bg/novini/article/6806889", "text": "Дълги опашки се извиват пред избирателните секции в Будапеща дори в този час, предаде  . Изборният ден все още не е приключил и се очакват наредилите се на опашки да дадат своя вот. Избирателната активност от 68% е рекордна. Премиерът Виктор Орбан гласува в ранните часове на изборния ден и след това продължи да агитира до последния час. А посланието му към унгарците в деня на вота беше ясно. \"Европейският съюз не е Брюксел. Европейският съюз е в Берлин, Будапеща, Прага... и в Букурещ. Така че, Европейският съюз не означава Брюксел, а всички национални столици заедно\", заяви Орбан. Цецилия Фаргаш е родена и е израснала в Трансилвания, Румъния, където има многобройно унгарско малцинство. Подкрепя Виктор Орбан. Именно той е премиерът, който позволява тя да получи унгарско гражданство и да се почувства истинска унгарка. \"Той ми дава сигурност, че защитава унгарските малцинства извън пределите на страната.е мисля, че е националист или има екстремистки възгледи. Защитава страната, има собствено мнение. Но това е нашото мнение, ние гласувахме за него, той е демократично избран и ни представлява в Европейския съюз и по целия свят\", споделя тя. В Будапеща се извиха дълги опашки пред избирателните секции. Някои от хората чакаха най-малко 2 часа, за да дадат своя вот. Не също толкова висока е избирателна активност извън столицата, твърдят наблюдателите от скандинавската неправителствена организация Силба, които имат свои групи и в провинцията. Според експерти, високата избирателна активност ще промени политическия пейзаж в Унгария. С абсолютно мнозинство в парламента Виктор Орбан ще може да извършва конституционни промени. Ясно е, че ако Виктор Орбан спечели, ще стане вторият най-дълго управлявал лидер в Европа след Ангела Меркел. Това означава, че централноевропейският съюз срещу миграционните политики на ЕС ще се заздрави, означава и че се дава силен знак към националистическите партии в цяла Европа, дава се и знак на отпор срещу интеграцията в ЕС.", "date": "2018.04.08", "title": "Избирателната активност в Унгария надхвърли 68%"}
{"url": "https://www.24chasa.bg/novini/article/6806911", "text": "Девет държави поискаха свикването на извънредно заседание на Съвета за сигурност на ООН за  , предава AFP, като се позовава на дипломатически източници, предаде \"Фокус\". Искането за заседанието е подписано от Франция, САЩ, Обединеното кралство, Кувейт, Швеция, Полша, Перу, Нидерландия и Кот д'Ивоар. То трябва да се проведе в понеделник, поясниха източниците на агенцията. Русия също поиска заседание на Съвета за сигурност утре във връзка с \"международния мир и сигурност\", казаха дипломати. Точната тема, която руснаците искат да се обсъжда, засега не е ясна.", "date": "2018.04.08", "title": "9 държави поискаха извънредно заседание на ООН за предполагаемата атака в Сирия"}
{"url": "https://www.24chasa.bg/novini/article/6806754", "text": "Британски рибари протестираха днес на корабите си срещу перспективата Великобритания да продължи да прилага през преходния период след Брекзита европейската политика по рибарство, определяйки това като \"предателство\", предаде Франс прес. В Северна Англия петнайсетина кораба с плакати с надпис \"Спасете британската риба\" преминаха срещу течението на река Тайн от Норт Шийлдс до Нюкасъл, на 13 км на север, по призива на подкрепящата Брекзита рибарска асоциация \"Фишинг фор лийв\" (\"Fishing for Leave\"). Подобни акции са насрочени за следобед в няколко английски пристанища. Очаква се да се включат около 200 кораба, предаде БТА. Според проект за споразумение, публикуван през март от британското правителство, Обединеното кралство може да продължи да прилага европейската политика в сферата на рибарството през преходния период след излизането на страната от ЕС на 29 март 2019 година. Тази отстъпка предизвика гнева на рибарите, които я определиха като \"капитулация\" на британското правителство. Преходът не само означава закъснение с 21 месеца, но и осъжда на смърт останалото от британския рибарски сектор, се казва в комюнике на асоциацията. Според нея Брекзитът щеше да бъде \"златна възможност\" за сектора и изпадналите в затруднения рибари \"да си върнат автоматично всички наши води и ресурси на стойност между 6 и 8 милиарда лири стерлинги\" (7 до 9 милиарда евро). Британският рибарски сектор запада през последните десетилетия по икономически и политически причини. От 1938 година броят на рибарите в Обединеното кралство е намалял със 75 на сто, а на риболовните плавателни съдове се е понижил с 29 на сто от 1996 година до 6191. Много от рибарите се отказаха от тази дейност след въвеждането на квоти от ЕС. Рибарството вече е само 0,4 процента от британския БВП по данни от 2016 година.", "date": "2018.04.08", "title": "Британски рибари протестират на корабите си заради Брекзит"}
{"url": "https://www.24chasa.bg/novini/article/6806696", "text": "Турция осъди използването на химически оръжия в контролирания от бунтовниците град Дума в района на Източна Гута в Сирия, предаде Ройтерс, като се позовава на съобщение на турското външно министерство. Ние твърдо осъждаме атаката, за която има сериозни подозрения, че е била извършена от режима, чиито минали прояви с използване на химическо оръжие са известни на международната общност, се посочва в съобщението, предаде БТА. Десетки хора са загинали вчера в предполагаема химическа атака срещу последния бунтовнически бастион в района Източна Гута, съобщиха медицински служби. Вашингтон обяви, че ако бъде потвърдена достоверността на информациите за химическа атака, международната общност трябва да отговори.", "date": "2018.04.08", "title": "Турция: Осъждаме твърдо атаката в Сирия, подозираме режима на Башар Асад"}
{"url": "https://www.24chasa.bg/novini/article/6806701", "text": "Президентът на САЩ Доналд Тръмп предупреди за „високата цена“ на „безмозъчната“ химическа атака в Сирия, извършена близо година след американските въздушни удари в страната с ракетите „Томахоук“, предава новинарският телевизионен канал CNN. „Множество загинали, включително жени и деца, в безмозъчна ХИМИЧЕСКА атака в Сирия. Зоната на жестокостта е затворена и обкръжена от сирийската армия, което я прави напълно недостъпна за външния свят. Президентът Путин, Русия и Иран са отговорни за подкрепата на животното Асад“, категоричен бе лидерът на Белия дом, предаде \"Фокус\". Сирийски активисти съобщиха в събота, че срещу град Дума в Източна Гута са използвани химически оръжия, в резултат на което са ранени и убити десетки цивилни граждани. Дамаск отрече обвиненията, а Москва ги определи като провокация.", "date": "2018.04.08", "title": "Тръмп за атаката в Сирия: Путин, Русия и Иран подкрепиха животното Асад"}
{"url": "https://www.24chasa.bg/novini/article/6806705", "text": "По повод Възкресение Христово в Съборния храм \"Свети Климент Охридски\" в Скопие днес охридският и македонски архиепископ Стефан отслужи празнична литургия, предаде агенция МИА. Преди това, снощи църковна делегация, водена от главата на Македонската православна църква - Охридска архиепископия архиепископ Стефан пое на летището в Скопие Благодатния огън, пристигнал от Ерусалим през София. Благодатният огън бе донесен от София от владиката Иларион от Брегалничката епархия. За първи път Македонската църква получава официално Благодатния огън с помощта на Българската православна църква, предаде БТА. Огънят, който се носи в специален фенер, бе занесен в Съборния храм в Скопие, а след това и в другите епархии и храмове в страната. На богослужението присъства президентът Георге Иванов, който поздрави вярващите и им пожела много здраве, радост и щастие. \"Този Великден ни напомня и за 1000 години от основаването на Охридската архиепископия. Искаме нашата църква да стане част от православната икумена и пожелавам така както сме сплотени и единни за празниците, така да бъдем и през годината, да си поматгаме взаимно и да сме солидарни, тогава ще бъдем успешни\", каза президентът. Поздравления след литургията в Съборния храм отправи и лидерът на опозиционната партия ВМРО-ДПМНЕ Християн Мицкоски, който пожела на гражданите здраве, любов и щастие. Вицепремиерът и министър на отбраната Радмила Шекеринска, министрите на здправеопазването и земеделието Венко Филипче и Любчо Николоски, както и кметът на Скопие Петре Шилегов присъстваха на литургията, но не дадоха изявления за медиите.", "date": "2018.04.08", "title": "Охридският и македонски архиепископ отслужи празнична Великденска литургия в Скопие"}
{"url": "https://www.24chasa.bg/novini/article/6806525", "text": "Турските власти са задържали в Бодрум /Югозападна Турция/ общо 14 души, сред които предполагаеми членове на Фетхуллахистката терористична организация /ФЕТО/ и лица, които са им съдействали, за да избягат в Гърция, съобщава в.\"Сабах\", цитиран от БТА. Сред задържаните предполагаеми членове на ФЕТО, които се готвели да избягат на гръцки острови, има лица, ползвали мобилното приложение Байлок /ByLock/, използвано за подготовката и реализирането на опита за преврат на 15 юли 2016 г. Сред задържаните има както работещи в частния сектор, така и лица, отстранени от държавна работа. Операцията е извършена в рамките на разследване на главната прокуратура в Бодрум. Турските власти обвиняват групировката ФЕТО на живеещия в САЩ мюсюлмански проповедник Фетхуллах Гюлен за организирането на опита за преврат. Анадолската агенция съобщава, че при 52 операции срещу предполагаеми членове на ФЕТО, организирани през първата седмица на април в 33 окръга на Турция, са били задържани общо 556 лица.", "date": "2018.04.08", "title": "Турските власти задържаха предполагаеми членове на ФЕТО, искали да избягат в Гърция"}
{"url": "https://www.24chasa.bg/novini/article/6806549", "text": "Турското външно министерство е изразило в съобщение днес съболезнования на Германия и на германския народ след вчерашното нападение с ван в Мюнстер, съобщава в.\"Хюриет дейли нюз\". Пожелаваме твърдост и душевна сила на тези, които са загубили любимите си хора, и бързо възстановяване на ранените при ужасното нападение, извършено в Мюнстер, се посочва в съобщението, предава БТА. Ние изразяваме нашите съболезновния на Германия и на германския народ в този тежък ден, се казва в текста. Турският премиер Бинали Йълдъръм, който вчера бе на официално посещение в Монголия, е изпратил съболезнователно послание до германския канцлер Ангела Меркел. Мъж прегази вчера хора с ван в град Мюнстер. Той уби двама души, рани 20 и след това се застреля в автомобила.  Според германски медии извършителят е германец, живеещ в Мюнстер, който страдал от психични отклонения, но полицията не потвърждава тази информация.", "date": "2018.04.08", "title": "Турция изрази съболезнования на Германия след вчерашното нападение в Мюнстер"}
{"url": "https://www.24chasa.bg/novini/article/6806551", "text": "Македонският министър-председател Зоран Заев заяви, че е невъзможно Македония да влезе в НАТО под временното име БЮРМ, предава македонската медия „Стандард“. „Някои казват, че може да влезем и под името БЮРМ, но аз смятам, че това не е възможно. Защо? Самият генерален секретар на НАТО Йенс Столтенберг заяви това, когато бе тук, че не може да извърши нещо подобно. И това е честен подход. Ние няма да получим покана за членство в НАТО, ако не намерим решение на проблема, който Гърция има с нашето конституционно име“, заяви Заев, предаде \"Фокус\". На въпрос дали ще срещне гръцкия си колета Алексис Ципрас след празниците, Заев заяви, че „следва среща между двамата външни министри Никос Кодзиас и Никола Димитров след празниците“. „Смятам, че след това ще приближи моментът, в който трябва да следва среща между мен и Ципрас. Ако чуят гражданите, че се насрочва среща между Заев и Ципрас, това означава конкретно практическо потвърждение, че преговорите са в правилната посока и че е възможно да се стигне до решение. Аз вярвам, че това е възможно, смятам, че е добре за Македония да се случи колкото може по-рано, защото това за нас означава пълна гаранция за получаване на дата за започване на преговори за членство в ЕС, но и автоматична покана за членство в НАТО“, допълни македонският министър-председател.", "date": "2018.04.08", "title": "Зоран Заев: Македония не може да влезе в НАТО с името БЮРМ"}
{"url": "https://www.24chasa.bg/novini/article/6806563", "text": "С \"Христос воскресе, воистина Воскресе\" няколко хиляди православни българи посрещнаха Великден в реставрираната уникална българска желязна църква край Златния рог в Истанбул, предава БТА.  Повече от 10 автобуса със сънародници са пристигнали от България специално, за да присъстват на пасхалното богослужение снощи в храма и той бе изпълнен до краен предел, мнозина стояха в двора. Сред присъстващите бяха посланикът на България в Анкара Надежда Нейнски, служители от българското генерално консулство в Истанбул, единственият българин архонт във Вселенскатата патриаршия Димитър Атанасов, много българи, работещи в града край Босфора. Празничното пасхално богослужение в храма \"Свети Стефан\" бе извършено снощи за пръв път от седем години насам след продължителната реставрация. То се ръководеше от протосингела на Старозагорската епархия, който поздрави миряните с Възкресението на Исус Христос, най-големия християнски празник. Точно в 12 часа след звъна на църковната камбана православните християни начело със светите отци направиха обиколка със свещи около църквата. \"Службата беше изключително тържествена\", споделиха майка и дъщеря Яна и Диана Николови от София. \"За това допринася и атмосферата на църквата \"Свети Стефан\", тя е уникална. Впечатленията ни надхвърлиха очакванията ни.\" Подобно е мнението и на Ирена Благоева от Костинброд. \"Аз и друг път съм идвала в Истанбул. Но за пръв път присъствам на Великденска служба в Желязната църква, изключително съм впечатлена. Мога да кажа,че ще остане незабравима\", каза тя. Пасхална служба бе изнесена и в българската Екзархия в квартал Шишли, където се черкуваха православните християни от общността на българите в Истанбул начело с председателя на църковното настоятелство Васил Лиязе. Пасхалната служба в eкзархийската църква \"Свети Йоан Рилски\" изнесе свещеникът на българските църкви в Истанбул Ангел Велков, църковен хор под диригентството на Кирияко Лиязе изпълни пасхални песни. Днес продължават Великденските богослужения в Истанбул. От 13 часа местно /и българско/ време в храма \"Свети Стефан\" се изнася службата за Второ Възкресение. След това ще има обяд на българската общност в големия салон на българската Екзархия, с агнешко чеверме, музика и танци. Великденски концерт на хор Кантилена от Велико Търново, изложба от икони, изработени от деца от България, която е подредена в приземния етаж на Желязната църква са също прояви, които съпътстват Великденските празници на православните българи в града край Босфора. Празнично Великденско богослужение ще се отслужи днес и във Вселенската патриаршия, водена от Вселенския патриарх Вартоломей. Очаква се на службата да присъстват истанбулски гърци, туристи от Гърция и чужбина, а също и представители на турски институции. Екипи на истанбулската дирекция по сигурността са мобилизирани специално за охраната на християнските църкви в града, които останаха отворени до късно през нощта.", "date": "2018.04.08", "title": "Няколко хиляди православни българи\nпосрещнаха Великден в Желязната църква"}
{"url": "https://www.24chasa.bg/novini/article/6801466", "text": "За четвърта поредна година вестник “24 часа” ще отличи “големите” сред най-малките в бизнеса. Приемът на кандидатури за четвъртото издание на конкурса “Големите малки” започва от 10 април и ще продължи до края на май. Победителите в него ще получат безплатна реклама на стойност 10 000 лв. в печатните и онлайн издания на “Медийна група България” (МГБ). Право на участие в конкурса имат всички компании, независимо от вида на техния бизнес, които отговарят на законовите определения за малка фирма - до 50 служители и оборот под 10 млн. евро на година. Те трябва да аргументират пред журито защо смятат, че техният малък бизнес е “голям”, като разкажат историята на своята фирма и представят идеите си за нейното развитие в близките 5 години. Професионално жури ще определи десетте победителя, чиито имена ще бъдат обявени на церемония през месец юни. Малките и средните предприятия са гръбнакът на икономиката. Те са тези, които разкриват най-много работни места, плащат данъци и осигуряват просперитета на нацията. А всеки бизнес, колкото и малък да е, може да бъде “голям” по свой собствен начин - чрез откриване и разработване на нова пазарна ниша, чрез специално отношение към клиентите или чрез иновация, която е накарала конкурентите да го копират. “Рекламата осигурява на бизнеса достъп до повече клиенти. А новите клиенти носят повече продажби, повече поръчки, повече работни места, повече инвестиции в развитие на бизнеса”, коментира Венелина Гочева, издател на “24 часа”. Кандидатстването за участие става изцяло онлайн - през сайта на кампанията GolemiteMalki.bg, който тази година е с променена визия. Новата графична концепция отново е дело на All Channels Communication. В нея са вплетени и някои от ключовите послания на участници в предишните издания на конкурса. “По този начин искаме да покажем приемственост и уважение към хората, които развиват бизнес на светло в България”, коментира Иван Михалев, търговски директор на МГБ и член на журито на конкурса. Тази година отново ще има и извънредни награди от DHL Express България, които са партньор на инициативата. Куриерската компания ще отличи експортно ориентирани малки фирми с награда DHL Export Award - до края на 2018 г. по една безплатна пратка до 5 кг на месец до целия свят. Партньори на тазгодишната кампания са Министерството на икономиката, Агенцията за насърчаване на малкия и средния бизнес, КРИБ, Българската агенция за експортно застраховане, Пощенска банка, Мтел, DHL Express България, София Тех парк и All Channels Communication.", "date": "2018.04.08", "title": "“24 часа” отново търси “най-големите” сред най-малките в бизнеса"}
{"url": "https://www.24chasa.bg/novini/article/6806594", "text": "Нищо не оправдава използването на средства за изтребление срещу беззащитни хора. Това заяви днес папа Франциск в края на литургия на площад \"Свети Петър\" във връзка със съобщенията за химическа атака в Сирия, предаде Ройтерс. \"Няма такова нещо като добра война и лоша война. Нищо, ама нищо не оправдава използването на такива средства за изтребление на беззащитни хора\", каза папата, предава БТА.  Той призова \"военните и политическите лидери да изберат друг път, този на преговорите, единственият, който може да донесе мир, а не смърт и разруха\".", "date": "2018.04.08", "title": "Папа Франциск за химическата атака в Сирия: Няма такова нещо като добра и лоша война"}
{"url": "https://www.24chasa.bg/novini/article/6806536", "text": "Няма улики за други извършители при атаката срещу пешеходци в Мюнстер.  . Двама души загинаха, над 20 са ранени. Нападателят се самоуби с пистолет в колата си. Той е германец – Йенс Р., на 47 години, от Зауерланд, но е живеел в Мюнстер. \"Според досегашните разследвания нападателят, който малко след 3 часа следобед се вряза с кола в група хора, е германски гражданин, а не бежанец или нещо подобно. Детайлите все още се уточняват и засега не можем да кажем какъв е мотивът. Няма никакви следи, които да сочат към ислямистки атентат\", заяви вътрешният министър на провинция Северен Рейн-Вестфалия Херберт Ройл. След атаката целия център на Мюнстер бе евакуиран поради опасения, че може да има и други съучастници, ако е терористичен акт. Бързо обаче стана ясно, че е по-скоро престъпление от личен характер. Според „Зюддойче цайтунг“, WDR и NDR той е имал психични проблеми през 2014 и 2016 година, веднъж е опитвал да се самоубие. Не е ясна обаче точната причина за решението му да сгази хора с минивана си, преди да сложи край на живота си. В автомобила на Йенс Р. Са открити фоейрверки, полицията е видял и стърчащи жици, затова целият център бе евакуиран. \"Отцепили сме широк район. Следователи все още проверяват всичко на мястото на престъплението. Ранените бяха откарани в болница от пожарникари и линейки\", каза говорителят на полицията Андреас Боде. Властите обискираха и дома на нападателя. В апартамента му е открит недействащ автомат. Германското правителство изказа съболезнования на близките на загиналите и ранените. Днес в Мюнстер пристигна и министърът на вътрешните работи Хорст Зеехофер. Клиниките в града благодариха на стотиците граждани, които извиха опашки късно снощи пред пунктовете за кръводаряване. 6-има от ранените при атаката се борят за живота си и болниците призоваха за помощ от кръводарители. Загинали още на мястото на атаката са двама души – жена на 51 години и мъж на 65 години. Йенс Р. е бил познат на полицията с дребни престъпления. Живеел е близо до мястото на нападението. Прокуратурата съобщи, че все още не е ясно защо се е решил на масово убийство, но засега няма улики, които да го свързват с ислямистката сцена и да сочат към атентат. Все още обаче се разследва във всички посоки и нищо не се изключва. В първите часове след атаката очевидци съобщиха за още двама души, които са изскочили от буса на нападателя и избягали. Такива обаче вече не се издирват, според полицията най-вероятно в паниката хората са се уплашили от бягащи от удара граждани. Медиите остро критикуваха депутатката от „Алтернатива за Германия“ Беате фон Щорх, която час след нападението пусна ироничен туит: „Ше се справим“, адресиран към политиката на прием на бежанци на Ангела Меркел. „За пострадалите няма значение, че нападателят не е Али, а е Йенс. Да се обвиняват бежанците априори след всяк оанападанеие обаче е разпространяване на омраза и популизъм“, писа „Зюддойче цайтунг“.", "date": "2018.04.08", "title": "Нападателят в Мюнстер е действал сам, германец е, с психични отклонения (Обновена)"}
{"url": "https://www.24chasa.bg/novini/article/6806599", "text": "Турският премиер Бинали Йълдъръм пристигна днес на еднодневно посещение в Кабул, съобщава Анадолоската агенция. Йълдъръм пристигна в Афганистан след приключване на двудневно официално посещение в Монголия, предава БТА. По време на визитата в Кабул се очаква Йълдъръм да се срещне с афганистанския президент Мохамад Ашраф Гани. Предвидено е също да има среща при закрити врата с министър-председателя на Афганистан Абдула Абдула, след което двамата ще дадат пресконференция. Очаква се Йълдъръм да посети командването в Кабул на турския контингент, участващ в мисията на НАТО в Афганистан. Турският премиер ще открие джамия, постоена с подкрепата на Турската агенция за сътрудничество и координация /TIKA/. Джамията ще носи името на сержант Бюлент Айдън, който бе убит при съпротива срещу метежниците по време на опита за преврат в Турция през юли 2016 г.", "date": "2018.04.08", "title": "Турският премиер Бинали Йълдъръм пристигна на посещение в Афганистан"}
{"url": "https://www.24chasa.bg/novini/article/6806604", "text": "Кристиан Севинг, един от вицепрезидентите на германската \"Дойче банк\" (Deutsche Bank), може да стане новият главен изпълнителен директор на най-голямата германска банка, съобщи ДПА като се позова на свои източници. По-късно днес ще има заседание на надзорния съвет на банката, на което може да бъде взето решение за смяната на сегашния главен изпълнителен директор Джон Крайън, предава БТА.  Севинг в момента е ръководител на подразделението за банково обслужване на частни и юридически лица.Той е в компанията от 1989 година. От дни има слухове, че Крайън ще бъде отстранен на фона на нарастващото недоволство от продължаващите загуби на банката. Договорът му е до 2020 година. През близо трите години на управлението му Крайън не успя да съживи някога процъфтяващия бизнес на \"Дойче банк\" за търговия с ценни книжа. За миналата година загубата на банката възлиза на 735 милиона евро (904 милиона долара). Късно снощи \"Дойче банк\" потвърди, че днес ще има заседание. Наред с повишението на Севинг другият вицепрезидент на банката Маркус Шенк, който оглавява корпоративното и инвестиционно банкиране, вероятно скоро ще напусне компанията. Шенк също бе спряган за кандидат за поста главен изпълнителен директор.", "date": "2018.04.08", "title": "Кристиан Севинг може да стане новият шеф на \"Дойче банк\""}
{"url": "https://www.24chasa.bg/novini/article/6806620", "text": "Честито Възкресение Христово! Пожелавам ви Великденските празници да ви донесат много радост, щастливи мигове, любов и оптимизъм!, пожела на всички председателят на Народното събрание Цвета Караянчева. Тези светли дни са изпълнени с вълнение, с очакването, че ще се сбъднат всички наши мечти, написа още във фейсбук профила си Цвета Караянчева по случай великденските празници.  Нека си пожелаем обичта и вярата в Деня на Възкресението Христово да ни направят по-добри, а усмивките на нашите близки и приятели да ни изпълнят с топлина, сърдечност и надежда, допълни Караянчева. ", "date": "2018.04.08", "title": "Караянчева: Нека обичта и вярата в деня на Възкресението да ни направят по-добри"}
{"url": "https://www.24chasa.bg/novini/article/6806629", "text": "Загиналите при предполагаемата химическа атака в контролирания от бунтовниците град Дума край Дамаск може да надхвърлят 100 цивилни, според опозиционната Национална коалиция, цитирана от ДПА. \"Съдбата на стотици семейства в укритията (в Дума) остава неизвестна поради прекъсване на комуникациите и електричеството, а спасителните екипи срещат затруднения да стигнат дотам\", се казва в съобщение на коалицията, поместено в интернет, предава БТА. Според спасителните организации жертвите на предполагаемото нападение вчера са над 70. Дамаск и неговият съюзник Русия отрекоха да е имало такова нападение. По данни на Сирийско-американското медицинско дружество над 500, главно жени и деца, са отведени за лечение със симптоми на излагане на химическо вещество. Пациентите са със симптоми на дихателна недостатъчност, централна цианоза, прекомерно слюнкоотделяне и изгаряния на роговицата на очите. Говорител на Съюза на здравните служби и спасителните организации изтъкна, че има съобщения за миризма на хлор, но спасителните екипи са на мнение, че е използван и зарин. Доброволческата спасителна организация \"Бели каски\" твърди, че хеликоптер е хвърлил върху град Дума варел, пълен с експлозиви и химикали, убивайки поне 40 души. Тя казва, че цели семейства са се задушили в мазетата си от отровния газ. \"Белите каски\" публикуваха в \"Туитър\" снимки на предполагаеми жертви на химическа атака, включително на жени и деца, лежащи безжизнено с пяна на устата. Според Русия съобщенията за варел с хлор, хвърлен от сирийските войски над град Дума, са поредна фалшива новина. Генерал-майор Юрий Евтушенко, високопоставен руски командващ в Сирия обвини за тези твърдения неправителствените независими организации, включително \"Белите каски\". Той отправи обвинения срещу Запада, който използва \"твърдения за химически атаки\", за да попречи на сегашната кампания на сирийската армия за евакуиране на бунтовниците от Дума. Официалната сирийска информационна агенция САНА отхвърли твърденията. \"Някои медии, известни с подкрепата си за терористи, твърдят, че армията е използвала химически оръжия в град Дума при военната си операция в отговор на атаките, извършени от терористична организация срещу няколко квартала на Дамаск и околностите\", каза САНА. Говорителката на Държавния департамент на САЩ Хедър Науърт заяви, че ако бъде потвърдена достоверността на информациите за химическа атака, международната общност трябва незабавно да отговори. \"Русия, със своята неизменна подкрепа за режима, в края на краищата носи отговорност за тези жестоки нападения\", каза тя. Руското министерство на външните работи определи като неоснователни информациите за химически нападения в Сирия, които имат за цел да оправдаят възможни удари отвън, заяви руското министерство на външните работи, цитирано от ТАСС. Военна намеса въз основа на изфабрикувани предлози в Сирия, където има руски военни, може да доведе до най-тежки последици, се казва в съобщението. Председателят на комисията по външни работи в руския Съвет на федерацията Константин Косачов изтъкна от своя страна, че зад поредната \"фалшива новина\" прозира очевидната цел да се спре извеждането на бойците от \"Джаиш ал ислам\" от град Дума и да се попречи на настъпването на сирийските правителствени войски. Той сравни този случай с инцидента с отравянето на Сергей Скрипал, около който британците \"с патос събираха съюзници\".", "date": "2018.04.08", "title": "Над 100 може да са загиналите при предполагаемата химическа атака в Сирия"}
{"url": "https://www.24chasa.bg/novini/article/6806634", "text": "Афганистанските бежанци, които пристигат нелегално в Турция, създават сериозен проблем, заяви турският премиер Бинали Йълдъръм на пресконференция в Кабул след разговори с афганистанския премиер Абдула Абдула, предаде в.\"Миллиет\". Той каза, че в рамките на споразумение с Афганистан от 2015 г., пристигналите нелегално бежанци ще бъдат връщани обратно, предава БТА.  Йълдъръм заяви, че министерствата на вътрешните работи на двете страни извършват ползотворна работа по въпроса. Той уточни, че по въпроса за бежанците има действащ процес между Турция и Афганистан, датиращ от 2015 г., и досега не е имало никакъв проблем. Турското министрество на вътрешните работи съобщи вчера, че турските власти ще депортират в Кабул този уикенд близо 600 нелегални афганистански мигранти, намиращи в Източна Турция. Вестник \"Хюриет\" писа тази седмица, че няколко хиляди афганистански мигранти са влезли нелегално в Турция от Иран през последните месеци. Йълдърм заяви още на пресконференцията, че Анкара очаква колкото се може по-бързо прехвърляне на училищата в Афганистан, свързани с мрежата ФЕТО /движението на ислямския проповедник Фетхуллах Гюлен, обвиняван от Анкара, че стои зад опита за преврат от юли 2016 г./ под егидата на Фондацията за просвета в Турция. Турският премиер изрази благодарност към Афганистан за заявената солидарност с Анкара след опита за преврат в Турция през юли 2016 г. Йълдъръм подчерта също, че инициираният от Афганистан мирен процес има голямо значение. Той изказа пожелание талибаните да преценят възможно най-добре тази историческа възможност. По време на срещата между Йълдъръм и Абдула и на разговорите между делегациите на двете страни са били обсъдени двустранните отношения и регионални проблеми.", "date": "2018.04.08", "title": "Йълдъръм в Кабул: Бежанците, идващи нелегално в Турция, създават сериозен проблем"}
{"url": "https://www.24chasa.bg/novini/article/6806643", "text": "Дни след като най-малко девет палестинци, включително журналист, бяха убити от израелски войници при протести в ивицата Газа, израелският министър на отбраната Авигдор Либерман отхвърли призивите за независимо разследване на смъртта на журналиста, предаде ДПА. Това, за което говорим тук е лицемерие, всичко е само интереси, заяви днес Либерман, имайки предвид международната общност, предава БТА. \"Видяхме десетки случаи, при които хора на Хамас са облечени като служители на \"Червения полумесец\", като журналисти, използват линейки, а журналист, който се приближава до граничната ограда и използва дрон над войниците - не можем да поемем такъв риск,\" посочи министърът пред военното израелско радио. Палестинският журналист Ясер Муртаджа, на 30 години, който е работил за местната новинарска компания Айн Медия, базирана в Газа, е бил с жилетка с надпис \"press\", когато е стреляно по него според снимките в палестински медии. Смята се, че той е снимал в граничния район на ивицата Газа, докато протестиращи са горели гуми и са хвърляли камъни по позиции на армията. Журналисти в района отричат Муртаджа да е снимал с дрон. По думите им той е снимал с ръчна камера. Десетки хиляди палестинци участват в шестседмичния протест край границата, чиято кулминация е планирана за 15 май - деня, в който се чества основаването на Израел. Денят е наричан от палестинците Накба т.е. деня на катастрофата, тъй като стотици хиляди от тях са избягали или са били прогонени от домовете си през 1948 г. при създаването на държавата Израел. Израелски военни арестуваха тази нощ 28 издирвани палестинци на Западния бряг на река Йордан. Това съобщи военната пресслужба на Израел, цитирана от ТАСС. Арестуваните са заподозрени в съпричастност към терористични дейности, масов терор и безредици, придружени с насилие. Задържаните са изпратени за разпит. Ситуацията в зоната на палестинско-израелския конфликт се изостри през септември 2015 година. Оттогава заради нападения с хладно или огнестрелно оръжие, взривни устройства или автомобили в Израел и на Западния бряг са убити над 50 израелци и няколко чужденци, припомня ТАСС.", "date": "2018.04.08", "title": "Израелски министър: Осъждането на стрелбата по журналист в Газа е лицемерие"}
{"url": "https://www.24chasa.bg/novini/article/6806652", "text": "Обезвреждане на британска бомба от годините на Втората световна война принуди повече от 26 хил. души да напуснат домовете си в Падерборн - университетски град, намиращ се в североизточната част на федералната провинция Северен Рейн-Вестфалия, Германия, съобщава националният ежедневник Die Zeit, като отбелязва, че това е най-голямата операция за евакуация в следвоенната история на града. В рамките на 10 часа е забранено влизането в радиус от 1,5 км около мястото, където е открит снарядът, за да могат сапьорите да обезвредят бомбата от внушителните 1,8 тона, предава \"Фокус\". В часовете преди обед пожарните служби и полицията потвърдиха, че евакуацията е преминала по план. Сред сградите, които са били опразнени, са две болници и няколко домове за възрастни хора. Университетът и част от историческия стар град също са евакуирани. За гладкото протичане на операцията са задействани над хиляда пожарникари и представители на аварийни служби. Бомбата беше открита само преди една седмица и половина, по време на строителните дейности. Тя се е намира на едва 80 см под земята. Експертите са категорични, че снарядът е изключително мощен и има огромен унищожителен потенциал. В годините след Втората световна война най-голямата евакуация в Германия е от декември 2016 г. Тогава 54 хил. жители на Аугсбург бяха принудени да напуснат домовете си, за да бъде обезвредена бомба. През май миналата година в Хановер по същите причини бяха евакуирани около 50 хил. души.", "date": "2018.04.08", "title": "В Германия евакуираха над 26 000 заради обезвреждане на бомба от Втората световна война"}
{"url": "https://www.24chasa.bg/novini/article/6806654", "text": "Христос Воскресе! Желая здраве и благоденствие! Това написа министърът на туризма Николина Ангелкова в профила си в социаланта мрежа \"Фейсбук\" по повод Великден. \"Нека любовта към хората да напътства важните решения за бъдещето на децата ни\", написа още Ангелкова.                                                                                                                                                                                                                                                                                                                       ", "date": "2018.04.08", "title": "Ангелкова: Нека любовта да напътства важните решения за бъдещето на децата ни"}
{"url": "https://www.24chasa.bg/novini/article/6806679", "text": "В интервю за белградското електронно издание Kurir, министърът на отбраната на Сърбия Александър Вулин изрази увереност, че въпреки трудната позиция, в която страната му е поставена заради натиска на великите сили, президентът й Александър Вучич ще успее да се пребори за Косово. „Сърбия е в трудна позиция, изправена пред натиска на великите сили, които искат от Белград да оправдае нарушаването на международното право и насилието, което те са извършили. Начело на Сърбия, след дълъг период от време, е президент, който има смелостта да се справи с по-силния от и да продължава да натиска, предаде \"Фокус\". Вучич ще се пребори“, изрази увереност военният министър на западната ни съседка. На въпрос дали може да се очаква скоро нормализация на отношенията между Белград и Прищина след инцидента с ареста и депортирането на ръководителя на Службата за Косово и Метохия Марко Джурич, Вулин отговори: „Това не е инцидент, инцидентът е нещо, което се случва без воля и намерения, а това беше нещо планирано, неуспешен опит да бъдат сплашени сърби, да ги изгонят. Много е трудно да се говори за нормализиране с тези, които използват насилие, лъжат открито и заплашват, но това не е въпрос на избор; това е нещо, което трябва да бъде направи за народа и държавата“. Същевременно Вулин припомни за страните, които споделят позицията на Белград и все още не са признали независимостта на Косово. „Всички страни, които не признават Косово и ни помагат да запазим правото си на съществуване, заслужават нашата благодарност. От великите сили като Руската федерация и Китай, до петте държави-членки на ЕС, които се противопоставят на натиска на своите съюзници да променят позицията си, и малки страни като Суринам - всички те споделят нашата позиция“, подчерта сръбският министър на отбраната.", "date": "2018.04.08", "title": "Александър Вулин: Президентът Вучич ще успее да се пребори за Косово"}
{"url": "https://www.24chasa.bg/novini/article/6169712", "text": "Христос воскресе, скъпи читатели! Нека никога да не забравяме, че Господ ни е създал човеци и винаги да носим човещината в себе си. Нека светлината на Неговото възкресение озари живота Ви! Желаем ви много здраве и благополучие! Нека има мир и любов в сърцата ни! Възкресение Христово, Великден е най-големият празник за православните християни, наричан Празник на всички празници. Смята се, че възкресението на Исус Христос е най-великото събитие в историята на човешкия род. По традиция през празничните дни се посещават родители и кумове, като се носят великденски козунаци и боядисани яйца, за да се засвидетелства обич и почитание. Червените яйца са символ на христовата мъченическа кръв, а козунакът е символ на агнеца божий - Христос. Момите и момците на този ден се появявали на тях с новите си дрехи. Между Великден и Петдесетница хората продължават да се поздравяват с поздрава \"Христос Возкресе\". Вековна традиция за празника е на трапезата да присъстват боядисаните яйца. За първи път с боядисани яйца се чукат в нощта след Възкресение Христово, а за тези, които приемат причастие на Великден - след това. Най-радостен в семейството е този, на когото яйцето остане здраво - той ще бъде здрав през годината. Характерни за Великден са и козунаците, чиято история е от три столетия. У нас козунаците се приготвят след 1920 г, и то първо в градовете. На празничната трапеза присъства след дългия пост и агнешкото месо", "date": "2018.04.08", "title": "Христос воскресе, скъпи читатели!"}
{"url": "https://www.24chasa.bg/novini/article/6806212", "text": "Христос Воскресе! На този светъл празник пожелавам на всички много здраве, благополучие и щастие. Нека делата ни бъдат водени от доброто. Това написа в личния си профил във фейсбук премиерът Бойко Борисов по случай настъпването на Воскресение Христово.                                                                                                                                                                                                                                                                                                                        ", "date": "2018.04.08", "title": "Бойко Борисов: Христос Воскресе! Нека делата ни бъдат водени от доброто"}
{"url": "https://www.24chasa.bg/novini/article/6794486", "text": "През декември 2017 г. се проведе   в едни от най-горещите точки за технологиите в момента – Бразилия, Индия, САЩ и Франция. Зад анализа му застава брилянтният ум и  . Резултатите показват, че 80% от активното население на възраст между 21 и 37 години предпочита да дискутира неудобни теми писмено, отколкото да разговаря със събеседника си лице в лице. 46% от потребителите на възраст между 21 и 37 години признават, че пишат на телефоните си, докато шофират, а при тези на възраст между 38 и 53 години процентът е 32%. 33% от всички анкетирани признават, че проверяват повече от 20 пъти на ден телефона си за нови известия. Повече от 6 часа общо на ден прекарват потребителите със своя смартфон, но едва 7% от всички запитани използват мобилното си устройство, за да четат книги ( .", "date": "2018.04.08", "title": "Кой метод на комуникация предпочитат българите"}
{"url": "https://www.24chasa.bg/novini/article/6805131", "text": "Преди 15 години тя беше известна като дъщерята на Стефан Софиянски. Средната и най-известната. Преди 5 добави към и бездруго звездната си слава още един щрих - стана снаха на най-богатия българин. Чаровна - това е качество, което не се култивира и не е подвластно на пари, грим, дрехи, фамилия или тиара. Това просто не се учи и не се купува - или си роден с него, или го нямаш. Улавя се безпогрешно от първата минута. Ива го има. Благодарение на това си качество - естествения чар и непринудената комуникация, най-популярната от дъщерите на Софиянски се запозна с хайлайфа на България още като ученичка в Испанската гимназия. После бе приета да следва актьорско майсторство в НАТФИЗ, но след първи курс се отказа и отиде да учи журналистика в Лондон. Там вече бе с любовта на живота си - сина на Васил Божков - Антон, с когото е вече 12 години. През ноември 2013 г. Ива роди дъщеря им Мая, кръстена на майката на Антон. Малката присъстваше на сватбата на родителите си (на 1 юни 2013-а) в корема на майка си. На тържеството в “Шератон” пък пя любимата певица на Ива, която тя мечтае да интервюира - недостижимата прима Лили Иванова. Казва, че ѝ трябва още опит - и житейски, и журналистически, преди да дръзне да седне с микрофона пред нея, пред която без преувеличение благоговее. През август 2015-а Ива роди и сина си, който поднови името на популярния ѝ свекър Васил. Днес а майка им през това време взема интервюта и ги монтира. Тя започва в Нова тв през септември 2012 г. като репортер в предаването “Студио VIP”. Когато у нас пристига чужда знаменитост, я гони за интервю и за централната новинарска емисия. Преди да роди Мая - вече има година трудов стаж в Нова тв, прави жива връзка от откриването на къщата на “Биг Брадър”. Вече е в 8-ия месец. По средата на включването коремът ѝ започва да се разтяга, и то доста видимо, в ефира. В слушалката питат Ива: “Добре ли си? Добре ли си?” А тя успокоява колегите си, като подчертано отривисто кима, докато разказва за откриването на “Къщата”. Така че може да се каже, че първата телевизионна изява на Мая е включването на майка ѝ оттогава. А на Васил - пак от корема на Ива, е до камината вкъщи, когато тя обявява новината, че чака второ дете, първо в интервю за “Нова”, което прави нейният добър приятел и продуцент Мон Дьо - човекът, от когото тя казва, че е научила много за телевизията. Слива майчинството на двете си деца, след което с нов поток енергия се връща в Нова тв. Казва, че актьорството не ѝ липсва, макар и да не го е отписала завинаги - ако има предложение, което да я грабне, би се снимала. Тя обаче няма да търси такава изява. Склонна е, но чисто хипотетично. Освен това всички интервюта, които прави сега за двете си рубрики - “Говори с Ива” (в рамките на съботното “Събуди се”) и “Запей, България” (част от сутрешния блок “Здравей, България” в сряда), ѝ дават достатъчно поле за творческа изява. Мечтае за големи интервюта, не само с голямата Лили. Особено се гордее с това, което направи със сина на Симеон Сакскобургготски - принц Кирил  . “Не е тайна, че при първото пристигане на цар Симеон той от летището отива директно в общината да се поздрави с баща ми. Освен това принц Кирил е човек, който говори изключително рядко. Той е хем популярен и е част от нашата история, хем не е по изявите. За мен беше много интересно и беше голям успех да си го извоювам - да намеря контакта и да го убедя.” Принцът ѝ казал: “Ще дам интервюто, но може ли да дойдете в Лондон?”, и тя заминава без бавене с оператор. Толкова е радостна от успеха, въпреки че, както казва тя, “такива интервюта, докато не ги снимаш, не може да броиш, че ги имаш”... Така или иначе тя успява да го направи. Освен това разговорът ѝ със сина на царя става хит - цитират я всички медии. Така постепенно през годините Ива излезе от руслото на светските новини и показа, че се чувства в свои води и в така наречената сериозна журналистика. Понеже в рубриката си “Говори с Ива” представя децата на известните, а впоследствие го разширява и към съпругите им, преди сватбата на Волен Сидеров през септември м.г. тя интервюира бъдещата булка Деница Гаджева. Отчита като предимство, че и самата тя е дете на известен родител, и така успява да предразположи събеседниците си, които иначе не биха застанали пред камера. Понеже и тя, и те са свързани от нещо общо - съдбата едва ли не че си еди-къде си заради собствените си качества, а не защото са известни майка ти и/или баща ти. Но явно Софиянска-Божкова успява да предразполага не само деца или жени на известни, но и въобще хората. А по отношение на VIP наследниците убедителността ѝ надхвърля пределите на родината. Едно от доказателствата - интервюто, което Ива направи с Уестън, сина на Никълъс Кейдж. Тя разговори и дъщерята на Монсерат Кабайе - Монсерат Марти. който от 40 г. е диригент на хора на “Св. Ал. Невски”. Тоест 35 години преди брат му да оглави Българската православна църква. “Сега съм се концентрирала върху това да обясня на хората, че да си женен за известен човек, да си брат, сестра или дете на известен човек, не означава, че ти не ставаш за нищо и всичко ти идва наготово. Може би за да тръгна да правя такава рубрика, съм усетила нещо такова, без да казвам, че съм усещала някаква специална тежест. Има много интересни хора, освен това винаги е любопитно да надникнеш в живота на известните от друга гледна точка. Точно техните деца, половинки или братя, както е в случая, могат да ти разкажат много интересни неща, които пред друг може би не биха разказали. Предполагам, че по-лесно ми се доверяват, защото малко или много сме имали еднакви трудности - като започнеш някаква работа, да казват: “Това е заради баща ѝ”, анализира Ива. Тя чувства удовлетворение от работата си: “Довериха ми се много хора, които никога не са се показвали по телевизията - синът на вицепрезидента Илияна Йотова, дъщерята на Владо Пенев и други. Надявам се, че вече са видели какво правя и им се струва интересно.” “Чакам сега някой футболист да снимам, за да избухне там баща ми с информация - по дни и часове, и мачове”, смее се Ива. Като малка тя не пропускаше мач на “Левски” - ходеше с татко си по стадионите, но вече не го правят. Истината е, че подготовката на интервютата си основно прави сама. Води си списък на хората, които досега е интервюирала. От време на време си ги преглежда и оттам я осенява някоя идея. Стреми се също да ги разнообразява - да има от всяка област. До момента гафове като журналист няма. На въпрос за такива се сеща нещо безобидно. Когато вози Веселин Маринов в “Запей, България” - рубриката, в която с Мон Дьо интервюират известен певец, почва да вали. Съответно чистачките се удрят нон-стоп в стойката на камерата на предното стъкло и в купето се чува някакъв пукот. Той се стряска и моли “Спри ги!”, а Ива казва: “Как ще изключа спирачките в тоя дъжд?”  На въпрос за външността ѝ се чуди какво да каже. За нея заслугата била изцяло на мама и на тати. Уверява, че не изпитва грам суета. Макар че когато се наложи за събитие или за ефир, е изпълнителна - уважава избора на стилистите на Нова тв и протокола. В ежедневието не се гримира. А бижутата избягва, защото е суеверна и си слага само нещата, които вярва, че ѝ помагат, без да ги сваля. “По време на ефир за външността не мисля. Мисълта ми е винаги за госта - как да го предразположа и той да се забавлява, докато правим интервюто, да изкарам интересни истории”, искрена е Ива. Има страст към шоколада - във всичките му форми, и към филиите с лютеница. След като ражда Васил, става редовна във фитнеса - три-четири пъти в седмицата сутрин рано тренира. щом като е преценено, че е необходимо: “Част от компанията са. Няма и къде да отида толкова или да се крия, за да ми пречат.” От години Ива се доверява на едно и също момиче, които ѝ прави и грима, и косата. Иначе изключително консултира стайлинга с майка си Алиса и с по-голямата си сестра Елена. “Преди снимки и двете получават от мен по 100 000 снимки с въпроси: “Добре ли съм така? Това подходящо ли е?” Много сме близки цялата женска банда.” Него понякога го ползва като консултант по въпросите. Разбира се, не за всяко интервю, но няма как да не се опре на съветите му, преди да излети например за разговора с принц Кирил. “Той е моята енциклопедия”, гордее се Ива, че е дъщеря на трикратния кмет на столицата и бивш министър-председател. След ефир поред ѝ звънят мама, баба  и останалите членове на семейството. “Баба ми редовно се обажда с препоръки: “С тая коса ти беше добре. Оня въпрос беше малко... Но пък ония снимки малко... и ние много държим на нея.” На въпроса докъде гони набелязаните за интервю, Ива разяснява, че ги пита веднага има ли смисъл да продължи да досажда. “Има много хора, които не обичат да се показват пред камера. Сестра ми Елена е такава. Вкъщи се майтапим, че на семейната снимка тя снима”, проявява разбиране Ива.", "date": "2018.04.08", "title": "Ива приземява децата на прочутите, еманципира се от фамилиите Софиянски и Божкови"}
{"url": "https://www.24chasa.bg/novini/article/6806290", "text": "Прехванато секретно съобщение доказва участието на Русия в отравянето на Сергей Скрипал, пише британският Sunday Express. Именно представянето на това доказателство е накарало повечето страни да демонстрират солидарност с Великобритания и да се стигне до организираното изгонване на над 150 руски дипломати от много страни от Европа и други части на света, предава \"Фокус\".  Електронно съобщение от Москва, изпратено в деня на отравянето на Сергей и Юлия Скрипал, което съдържа фразата „пакета е доставен“ . По-рано е прехванато друго съобщение от подслушвателен пост в Кипър от района на Дамаск, в което се казва, че „пакета е доставен“ и двете лица „са напуснали успешно“. Това съобщение е излъчено на 4 март сутринта.", "date": "2018.04.08", "title": "Sunday Express: Секретно съобщение доказва руското участие в отравянето на Скрипал"}
{"url": "https://www.24chasa.bg/novini/article/6806302", "text": "Един мъж е загинал, а четирима пожарникари са получили леки наранявания в пожар в апартамент на 50-ия етаж на \"Тръмп тауър\" в Ню Йорк снощи, който бързо е бил потушен, съобщиха властите, цитирани от Ройтерс. Жертвата, 67-годишен мъж, е бил намерен в безсъзнание в апартамента и починал в болница, уточни полицията, предава БТА.  Около 200 пожарникари са участвали в потушаването на пожара с четвърта степен на сложност. \"Пожарът беше много труден. Апартаментът е на 50-ия етаж и в останалата част от сградата имаше значителено количество дим\", заяви в Туитър началникът на пожарната, комисар Даниел Нигро. Пострадали са и четирима пожарникари. Те са получили незастрашаващи живота травми, двама са с изгаряния, уточни комисар Нигро на пресконференция, предавана на живо по местните телевизионни канали. Още не знаем причината за пожара, каза той. Никой от фамилията Тръмп не е бил в сградата, уточни той.", "date": "2018.04.08", "title": "Пожар избухна на 50-ия етаж на \"Тръмп тауър\" в Ню Йорк, има загинал и ранени (Снимки)"}
{"url": "https://www.24chasa.bg/novini/article/6806308", "text": "Земетресение с магнитуд 4,8 е регистрирано малко след полунощ в Северозападна Турция, съобщи ТАСС, като се позова на Европейско-средиземноморския сеизмологичен център. Епицентърът е бил на около 15 км северно от град Болу и 147 км северозападно от Анкара, на дълбочина 2 км, предава БТА. Няма данни за пострадали и разрушения. Според сайта на центъра трус с магнитуд 4,8 е регистриран в 21,16 ч. по Гринуич, последван в 21,59 ч. от трус с магнитуд 2,8.", "date": "2018.04.08", "title": "Земетресение с магнитуд 4,8 разлюля Северозападна Турция"}
{"url": "https://www.24chasa.bg/novini/article/6806311", "text": "Великобритания замисля да предложи на отровения бивш руски агент Сергей Скрипал и дъщеря му Юлия нова самоличност и нов живот в Съединените щати в опит да ги защити от нови опити за убийство, съобщава \"Сънди таймс\", цитиран от Ройтрес. Служители от разузнаването МИ6 са водили разговори с колегите си в ЦРУ по въпроса. \"Ще им бъдат предложени нови самоличности\", заявява анонимен източник, цитирано от \"Сънди таймс\". Според източниците на вестника Великобритания ще иска да гарантира сигурността им, като ги настани в една от страните от т.нар. програма \"Пет очи\" - партньорството за споделяне на разузнавателна информация между Обединеното кралство, САЩ, Канада, Австралия и Нова Зеландия, предава БТА.  \"Очевидният избор е Америка, защото там е по-малко вероятно да бъдат убити е по-лесно да бъдат защитени под нова самоличност\", заявява източник от разузнаването, запознат с преговорите. По думите му има предпочитания да бъдат настанени в страна от \"петте очи\", защото техният случай е свързан с огромни усложнения във връзка със сигурността им. Няма коментар от Форин офис за медийната информацията.", "date": "2018.04.08", "title": "Великобритания иска да предложи нов живот и самоличност на Скрипал и дъщеря му"}
{"url": "https://www.24chasa.bg/novini/article/6806314", "text": "Прессекретарят на Белия дом заяви, че президентът на САЩ Доналд Тръмп е бил информиран за атаката с ван в Мюнстер, предадоха Асошиейтед прес и БТА. . \"Макар че германските власти още не са съобщили мотива за тази подла атака срещу невинни хора, ние я осъждаме независимо от това, и обещаваме всяка подкрепа от страна на правителството на САЩ, от която Германия би имала нужда\", гласи изявлението на говорителката на Белия дом Сара Сандърс.", "date": "2018.04.08", "title": "От Белия дом обещаха подкрепа за Германия  във връзка с атаката в Мюнстер снощи"}
{"url": "https://www.24chasa.bg/novini/article/6806320", "text": "Пътник от Мароко бе задържан на второто по големина лондонско летище, Гетуик, по подозрение в пропагандиране на тероризма, съобщи Скотланд Ярд. Служители на контратерористичното подразделение на столичната полиция са арестували 55-годишен мъж по подозрение в насърчаване на тероризма и разпространение на публикации с терористично съдържание в нарушение на закона за борба с тероризма от 2006 година, се казва в съобщението, цитирано от ТАСС. Заподозреният е откаран в ареста на полицията в южната част на Лондон, предава БТА.  Миналата година във Великобритания бяха извършени пет терористични атентата - четири в Лондон, отнели живота на общо 14 души, и един в Манчестър, най-кървавият, при който загинаха 22 души. Степента на терористична заплаха в Обединеното кралство в момента е определена от властите като \"сериозна\", над която има само още една степен - \"критична\". ", "date": "2018.04.08", "title": "Задържаха мароканец, заподозрян за тероризъм, на лондонското летище Гетуик"}
{"url": "https://www.24chasa.bg/novini/article/6806327", "text": "На Великден богослужението за Второ Възкресение ще бъде отслужено от Негово Светейшество Българския патриарх и Софийски митрополит Неофит в столичния митрополитския храм „Св. Вмца Неделя”, предаде \"Фокус\". Начало на службата е от 11.00 часа. Посрещането на патриарха с мантия и жезъл е от 10.45 часа.", "date": "2018.04.08", "title": "Патриарх Неофит ще оглави празничното богослужение за Второ Възкресение"}
{"url": "https://www.24chasa.bg/novini/article/6806322", "text": "Бившият бразилски президент, 72-годишният Луиз Инасиу Лула да Силва пристигна късно снощи в затвора в Южна Бразилия, където ще излежава 12-годишна присъда за корупция. Той беше транспортиран с малък самолет до град Куритиба, след като се предаде на полицията в Сао Пауло в 21,30 ч. по Гринуич и с хеликоптер беше конвоиран до летище Конгоняс. Задържането му сложи край на двудневна драма, след като той първоначално отказа да се подчини на заповедта за арест, издадена от съдия Сержиу Моро, предава БТА.  Случаят раздели страната, отбелязва ДПА. Привържениците на Лула смятат съдебното преследване срещу него за заговор с цел да осуети участието му в президентските избори на 7 октомври, които се очакваше да спечели с лекота, а противниците му твърдят, че изпращането му в затвора ще засили борбата с корупцията и безнаказаността. Неговата Работническа партия е заявила, че той все още е неин кандидат, макар да се смята, че електоралният съд ще му забрани да участва. Решението се очаква през август. Няколко демонстрации в подкрепа на Лула и против него имаше през вчерашния ден в цялата страна. При излитането на хеликоптера, който трябваше да го отведе до летище Конганяс, негови противници крещяха: \"Върви по дяволите, ти открадна нашите пари!, предаде ДПА. В Куритиба полицията използва сълзотворен газ, за да разпръсне протестиращи срещу ареста на политика. Според властите се опитали да нахлуят в местното управление на федералната полиция, където е оборудвана килията, в която бившият президент започна да излежава наказанието, предаде ТАСС. Лула беше признат през юли м. г. за виновен в корупция и пране на пари във връзка с реновирането на плажна вила, която планирал да купи. Ремонтът бил платен от компания, търсеща контакт с държавния петролен гигант Петробраз. Съдия Моро осъди Лула на девет и половина години затвор, а апелативен съд повиши присъдата на 12 години и един месец.", "date": "2018.04.08", "title": "Бившият бразилски президент се предаде, вече е в затвора в Южна Бразилия"}
{"url": "https://www.24chasa.bg/novini/article/6806334", "text": "Центърът на Мюнстер снощи беше отцепен заради мащабна полицейска акция, след като  . Властите разглеждат случилото се като умишлено нападение. Десетки линейки извозиха пострадалите. За най-спешните случаи бяха изпратени хеликоптери.  Българката Пенка Влъчкова, която живее в Мюнстер, разказа пред  , че със семейството си обмисляли да седнат в заведението, където нападателят се врязал с буса си малко по-късно. „Нещо отвътре ми подсказваше, че трябва да продължим напред”, каза тя. „200 метра повървяхме и чухме суматоха. Разхвърчаха се линейки, пожарна, полиция. Започнаха да отцепват района. Имаше много тежковъоръжени полицаи. Над нас летяха два хеликоптера, единият, от които застана на място и остана така повече от час и половина, снимайки ежесекундно мястото на престъплението”, разказва Пенка. „Буквално няколко минути преди това видяхме хората – весели, радостни, със семействата си”. Българката каза, че вчера улиците на града са били затворени и е имало много строг полицейски контрол. Според нея до 2 през нощта е имало хора в централните части на града, които не са били допускани до домовете си. Иво Кънчев, който живее в Мюнстер от 2001-ва година каза, че според германските медии като „Франкфуртер Алгемайне Цайтунг” извършителят не е бил родом от града, но дълго живеел в него. „Жертвите са идентифицирани – мъж и жена, които най-вероятно са били гости на града”, заяви Кънчев. Той добави, че полицията работи по всички версии. В първия час след инцидента се е работело по версията, че може да става въпрос за терористичен акт, а в града са били извършвани арести и проверки. „Тази вечер се очаква министър-президентът на областта, заедно с федералния министър на вътрешните работи да пристигнат в Мюнстер”, каза той. Анализаторът на процесите в Германия Мария Стоянова заяви, че подобен инцидент с психично болен не се случва за пръв път в страната. „За съжаление това не е първият подобен инцидент и не за пръв път лице, което желае или е в състояние на амок и иска да направи самоубийство, се насочва към група от хора. Това се случи преди години по време на едно от световните първенства по футбол”, отбеляза анализаторът. Тогава за щастие не е имало жертви. „Случаят прилича на този със зловещата разлика, че има двама загинали и 20 ранени”, каза тя. „Нормално е, тъй като в последните няколко години сме свидетели на опити от терористи, да се опитват да използват товарни автомобили като оръжие”, каза тя и добави, че поради това е обясним фактът, че първоначалната реакция на вчерашния инцидент е, че това може да е атентат.", "date": "2018.04.08", "title": "Българка в Мюнстер искала да седне в заведението минути преди бусът да се вреже в него"}
{"url": "https://www.24chasa.bg/novini/article/6806333", "text": "Турският външен министър Мевлют Чавушоглу заяви, че американската политика за въоръжаване на сирийските групировки в Сирия е „повод за неразбирателство“ между Анкара и Вашингтон, предава Anadolu Agency. „Повод за неразбирателство със САЩ е това, че те въоръжават ПКК и „Отрядите за народна самоотбрана“ все едно са войници, макар и да имат история на тероризъм“, заяви Чавушоглу. Той допълни, че въоръжаването „на терористи е правно и морално съмнителна политика, която бе подготвена от администрацията на бившия президент Барак Обама и пропълзяла в администрацията на Тръмп“, предава \"Фокус\".  Министърът допълни, че САЩ „играят в полза на критиците и опонентите си, решавайки да формират съюз с терористите, въпреки ценностите си и техния 66-годишен съюз с Турция“. „Надявам се новият държавен секретар на САЩ Майк Помпео да сметне за приоритет поправянето на тази насока“, допълни Чавушоглу.", "date": "2018.04.08", "title": "Чавушоглу: Това, че САЩ въоръжават терористи, е повод за неразбирателство"}
{"url": "https://www.24chasa.bg/novini/article/6806354", "text": "Десетки хора са загинали вчера в предполагаема химическа атака срещу последния бунтовнически бастион в района Източна Гута, близо до сирийската столица Дамаск, предаде ДПА. Доброволческата спасителна организация \"Бели каски\" твърди, че хеликоптер е хвърлил варел, пълен с експлозиви и химикали, върху град Дума, убивайки поне 40 души. Тя казва, че цели семейства са се задушили в мазетата си от отровния газ. \"Белите каски\" публикуваха в \"Туитър\" снимки на предполагаеми жертви на химическа атака, включително на жени и деца, лежащи безжизнено с пяна на устата. Проопозиционният Медиен център \"Гута\" каза, че 75 цивилни са загинали при атаката, предава БТА.  Официалната сирийска информационна агенция САНА отхвърли твърденията. \"Някои медии, известни с подкрепата си за терористи, твърдят, че армията е използвала химически оръжия в град Дума при военната си операция в отговор на атаките, извършени от терористична организация срещу няколко квартала на Дамаск и околностите\", каза САНА. Говорителката на Държавния департамент на САЩ Хедър Науърт заяви, че ако бъде потвърдена достоверността на информациите за химическа атака, международната общност трябва да отговори, предаде Франс прес. \"Русия, със своята неизменна подкрепа за режима, носи крайната отговорност за тези жестоки нападения\", каза тя.", "date": "2018.04.08", "title": "Десетки загинаха в предполагаема химическа атака в Сирия"}
{"url": "https://www.24chasa.bg/novini/article/6806381", "text": "Христос воскресе! Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите. Да не слабее волята ни да творим добро, дори когато срещаме неразбиране и враждебност. Това пожелание по повод Великден написа преди минути във фейсбук профила си президентът на България Румен Радев. В изпитанията да не губим надеждата си, защото всеки Великден ни връща упованието в справедливостта и живота, обърна се към българите Радев.  Да обичаме ближния си, защото любовта е празна дума, ако не обърнем внимание на хората, които са непосредствено до нас, завърши празничното обръщение на държавния глава. ", "date": "2018.04.08", "title": "Румен Радев: Всеки Великден ни връща упованието в справедливостта и живота"}
{"url": "https://www.24chasa.bg/novini/article/6806358", "text": "Унгарският премиер Виктор Орбан пусна бюлетина на днешните парламентарни избори и каза, че е гласувал за \"бъдещето на Унгария\", предаде Асошиейтед прес. Орбан гласува със съпругата си в училище в Будапеща, близо до дома им. Той каза пред събралите се журналисти, че ще уважи решението на унгарските избиратели и допълни, че гласува рано, за да продължи да агитира до затварянето на изборните секции довечера, предава БТА.  Орбан се бори за трети пореден мандат от общо четири, през които е бил премиер от 1998 г. насам. Унгарският премиер заяви, че критиките му към Брюксел не са насочени към целия Европейски съюз. \"ЕС не е в Брюксел. ЕС е в Берлин, Будапеща, Варшава, Прага и Букурещ. ЕС не значи Брюксел, а значи всички европейски столици, взети заедно\", каза той.", "date": "2018.04.08", "title": "Орбан на изборите: Гласувах за бъдещето на Унгария (Снимки)"}
{"url": "https://www.24chasa.bg/novini/article/6806408", "text": "Христос Воскресе! Приятели, пожелавам на всички светлината на Възкресението винаги да води сърцата ни по верния път. Това пожелание написа във фейсбук страницата си Цветан Цветанов на днешния светъл празник. Нека да се обичаме и да бъдем добри хора. Пожелавам много здраве, щастие и топлина на вас и семействата ви, пожела още Цветанов. Днес той има рожден ден.", "date": "2018.04.08", "title": "Цветан Цветанов: Нека да се обичаме и да бъдем добри хора"}
{"url": "https://www.24chasa.bg/novini/article/6806432", "text": "Христос Воскресе. Мир и благодат на всички, поздрави българите за Великден и Корнелия Нинова. Пожелавам ви здраве, сполука и доброта, написа тя в профила си във фейсбук.                                                                                                                                                                                                                                                                                                                        ", "date": "2018.04.08", "title": "Корнелия Нинова: Пожелавам ви здраве, сполука и доброта"}
{"url": "https://www.24chasa.bg/novini/article/6806436", "text": "Германската прокуратура все още не знае защо 48-годишен мъж прегази вчера хора с ван в западния германски град Мюнстер, предаде Асошиейтед прес. Мъжът уби двама души, рани 20 и след това се застреля в автомобила, предава БТА.  \"За момента нямаме никакви улики на каква основа е извършено деянието\", заяви прокурор Мартин Боценхарт в съвместно писмено изявление с полицията. Властите установиха самоличността на двете жертви - 51-годишна жена и 65-годишен мъж. Според местни медии извършителят е германец, живеещ в Мюнстер, който страдал от психични отклонения, но полицията не потвърждава тази информация.", "date": "2018.04.08", "title": "Германската прокуратура още не знае мотивите за атаката в Мюнстер"}
{"url": "https://www.24chasa.bg/novini/article/6806464", "text": "Военнослужещи от състава на 55-ти инженерен полк в Белене унищожиха днес, 8 април, невзривен боеприпас. Модулното формирование, с ръководител старши лейтенант Милен Сотиров, беше активирано в 08:00 ч. тази сутрин, съобщиха от пресцентъра на Министерството на отбраната.  Специализираният екип извърши разузнаване, транспортиране и унищожаване на силно корозирала граната Ф–1 /тип „Лимонка”/, намерена в частен дом в село Деков, община Белене, обл. Плевен. При стриктно спазване на мерките за безопасност, невзривеният боеприпас беше унищожен на обезопасено място в района на полигон „Учебни полета” към формированието.", "date": "2018.04.08", "title": "Военнослужещи от Сухопътните войски унищожиха невзривен боеприпас (Снимки)"}
{"url": "https://www.24chasa.bg/novini/article/6796752", "text": "По света има загадки, които, колкото и скептични да сме към живота на други планети, ни карат да се съмняваме в съществуването му. На Земята са пръснати внушителни постройки, които не съответстват на технологичните възможности на времето, през което са изградени. Те са твърде големи, твърде сложни и тежки, за да са създадени от човешка ръка. Макар да няма доказателства, че са проектирани и сътворени от извънземни, остава въпросът как праисторическите цивилизации са успели да ги направят. Пирамидите в Египет се числят към Седемте чудеса на света и са едни от най-посещаваните туристически обекти на планетата. Те са построени преди повече от 4500 години и представляват монументални гробници, в които са полагани древните фараони, за да намерят вечен покой. Хеопсовата пирамида е построена от милиони перфектно отсечени Дори за съвременното строително оборудване и големи кранове построяването на Великата пирамида би представлявало предизвикателство. Освен това пирамидите в Гиза са подредени в съответствие със звездите от съзвездието Орион. Привържениците на теорията за намеса на извънземни твърдят още, че трите пирамиди в Гиза са много по-запазени от други, построени десетилетия по-късно. Но макар учените да не могат да обяснят точно по какъв начин са построени, и то за толкова кратко време, съществуват доказателства, че именно човешки ръце са го извършили. Освен самите пирамиди, за извънземен се смята и един от кинжалите на фараона Тутанкамон. Или по-скоро материалът, от който е направен, показват научни изследвания върху предмета на 3300 години, който е бил погребан заедно с притежателя си. Кинжалът най-вероятно е бил направен от желязо от метеорит, на което египтяните са придавали особено значение. През 2013 г. учени сканирали гробница на 5 хил. години в египетско село и стигнали до същото заключение - първите железни артефакти всъщност са изработени от метеоритен метал. Изработката на кинжала обаче е била значително усъвършенствана. Спорно е дали древните са знаели произхода на метала, но според някои учени всички видове желязо по тяхно време са наричани “желязо от небето”. Огромният кръг от камъни, някои тежащи повече от 50 тона, който се намира близо до Солсбъри, Великобритания, също е една от големите загадки за човечеството. Предназначението на Стоунхендж все още не е изяснено, но швейцарският писател Ерих фон Деникен има теория, че това е модел на Слънчевата система, който е служил и за писта за кацане на космически кораби. Камъните наистина най-вероятно са подредени според слънцестоенето и залезите, но това е единствената им връзка с небето. Учените са демонстрирали, че е възможно построяването на Стоунхендж Античният град Теотиуакан в Мексико също е астрологически подреден, а големината и комплексността му допринасят за съмненията, че сякаш не е от този свят. “Градът на боговете”, както се превежда името му, е построен преди 2 хил. години. Камъните са украсени със стенописи, има транспортна система и доказателства за напреднала селскостопанска дейност. Но според учените всичко това е съградено от маите, запотеките и микстеките. Възниква въпросът и как са издигнати 900 човешки фигури, високи до 11 метра и тежащи 14 тона, пръснати из Великденския остров. Те са направени от пресована вулканична пепел и според поверията на местните в тях е заключена свръхестествената сила на предците на първия крал на острова Хоту Мату'а. Други 400 фигури все още са в различен етап на построяване. Предназначението им не е изяснено, но се смята, че е свързано с религиозни причини и обреди. Тяхното създаване обаче най-вероятно е довело до изчезването на местното население, което постепенно унищожило горите на острова в стремежа си да пренесе огромните фигури. Саксайуаман е крепост, намираща се край древната столица на инките в Перуанските Анди - Куско. Крепостта е построена от огромни камъни, подредени като пъзел. Някои от тях тежат по 360 тона и са били пренесени от разстояние над 30 км, след което били повдигани и подредени един върху друг с изключителна прецизност. Звучи нереалистично, но инките са били майстори строители и са изграждали и други толкова сложни здания. Наскоро археолози откриха следи от въжета и лостови механизми, които древните използвали, за да пренасят камъните от Саксайуаман - система, която използвала по-скоро сила и изобретателност, а не извънземни архитекти. На 320 км от Лима, столицата на Перу, върху високо и сухо плато пък са издълбани над 800 дълги, бели черти - линиите Наска. Изглежда, че те вървят в случайни посоки, но всъщност оформят сред които паяк, маймуна и колибри. Най-големите се простират върху площ от 365 метра, като се виждат най-добре от въздуха и от съседните хълмове. Това, заедно с големината и възрастта им - според учените линиите са на поне 2 хил. години, им създава репутацията на най-добрия пример за извънземно дело на Земята. Но изследвания сочат, че те най-вероятно обозначават ритуални места, свързани с плодородието и водата. А дизайнът им се нарича геоглиф - получава се, като се премахне най-горният, ръждиво оцветен слой на скалата, за да се покаже долният с бял цвят.", "date": "2018.04.08", "title": "Космически кораби кацали на Стоунхендж"}
{"url": "https://www.24chasa.bg/novini/article/6806496", "text": "Международен екип от астрономи под ръководството на Ричард Маси от университета в Дърам, Англия, опроверга \"осветяването\" на тъмната материя, т.е. съществуването на негравитационно взаимодействие между \"буци\" невидимо вещество, съобщи Лента. През април 2015 г. астрономи оповестиха, че открили признаци за негравитационно взаимодействие в тъмна материя в галактичния куп Абел 3827, който се намира на разстояние 1,3 милиарда светлинни години от Земята, предава БТА. Учените изследвали разпределението на масата в четирите сблъскващи се галактики, използвайки ефекта гравитационна леща, когато обект изкривява траекторията на светлинните лъчи. Предполага се, че в центровете на галактиките има хало от тъмна материя. Именно с него се обяснява кръговото движение на звезди около ядрото на галактиката. Три \"буци\" тъмна материя съответствали на разположението на три галактики, но при движението си четвъртата \"буца\" изоставала на 5000 светлинни години от разположената край нея галактика. По мнението на учените, това показвало, че в тъмната материя има не само гравитационни сили, а и някакви други взаимодействия. В настоящото изследване астрономи използвали мрежата от радиотелескопи АЛМА (ALMA - Atacama Large Millimeter/submillimeter Array) и телескопа VLT (Very Large Telescope) в Чили. Това им позволило да направят по-детайлна спектроскопия на галактиките. Оказало се, че местоположението на халото в галактиките съответства на модел, според който тъмната материя взаимодейства единствено посредством гравитацията. По преценки на космолози, тъмната материя съставлява 22 процента от цялата маса на Вселената, други 74 процента се падат на тъмната енергия, а останалият дял - на видимото вещество. Тъмната материя не взаимодейства с обичайните вещества чрез електромагнитни и други полета, а посредством гравитацията. Заключенията за съществуването й са въз основа на следене на астрономически обекти, чието поведение сякаш е подвластно на влиянието на скрита от директните наблюдения маса. Досега не са открити частици, от които да е съставена тъмната материя. Резултатите от изследването са публикувани в Monthly Notices of the Royal Astronomical Society. ", "date": "2018.04.08", "title": "Астрономи: Тъмната материя стана още по-тъмна"}
{"url": "https://www.24chasa.bg/novini/article/6806454", "text": "На този хубав слънчев ден, когато се радваме на Христовото Възкресение, пожелавам на всички от сърце да изпитат тази радост и да живеят с нея. Това каза Негово светейшество Българският патриарх и Софийски митрополит Неофит преди богослужението за Великден в църквата \"Св. Неделя\", предаде \"Фокус\". Стотици вярващи се събраха в църквата. Патриархът поздрави вярващите пред храма с думите: \"Христос Воскресе\", а те му отвърнаха, както повелява традицията с \"Воистина Воскресе\". Нека светлината, изгряваща в този ден от празния гроб, огрява винаги всички нас. Нека съгрява сърцата ни и просветлява умовете ни, та водени от нея, да вървим неизменно по стъпките Христови. Поздравяваме с Христовото Възкресение всички верни чеда на православната ни църква в родината ни и далеч от нея и всесърдечно благопожелаваме на всички светлината на Възкресението и радостта от Божията победа никога да не угасват в нашите сърца, каза Негово светейшество Българският патриарх и Софийски митрополит Неофит по време на богослужението. \"Със светлина в душите и сърцата, с истинска пасхална радост и благодарност към небесата, поради изгряващата от гроба светлина на живота и тази година благоговейно посрещаме Възкресение Христово. Прекланяме се пред дивния Божи промисъл и пеем победната песен: \"Христос Възкръсна от мъртвите\". Радостта ни е пълна, защото извира от непосрамената ни вяра в победилия смъртта наш Господ, който Възкръсна заради нас\", каза патриархът. Негово светейшество пожела светлина, мир и спасение за всеки човек. \"Братя и сестри, животът и вярата, които светата църква изповядва и проповядва и с които всички нейни верни живеят и се спасяват са божествен дар за всички нас\", посочи Неофит. Според него от нас зависи да следваме спасителната православна вяра.", "date": "2018.04.08", "title": "Патриарх Неофит: Нека светлината на Възкресението да не угасва в нашите сърца"}
{"url": "https://www.24chasa.bg/novini/article/6806517", "text": "Няма пострадали наши сънародници при вчерашния инцидент в германския град Мюнстер. Това съобщи генералният ни консул във Франкфурт на Майн Стефан Димитров след проведен разговор с полицията в Мюнстер, предадоха от пресцентъра на Министерството на външните работи.  Вчера ван се вряза в ресторант на открито в старата част на града.", "date": "2018.04.08", "title": "Външно: Няма пострадали българи при инцидента в Мюнстер вчера"}
{"url": "https://www.24chasa.bg/novini/article/6806520", "text": "Президентът на Русия Владимир Путин поздрави днес православните християни и всички граждани на Русия, които празнуват Възкресение Христово - Великден, съобщи пресслужбата на Кремъл, цитирана от ТАСС. Този велик празник, олицетворяващ тържеството на живота, доброто и любовта, има огромно нравствено значение. Той пробужда вярата, надеждата, стремежа да се правят добрини, да се помага на ближния, се посочва в поздравленията на Путин, предава БТА.  Руският държавен глава и премиерът Дмитрий Медведев със съпругата си присъстваха на пасхалното богослужение в храма \"Христос Спасител\" в Москва. Президентът на Украйна Петро Порошенко присъства на пасхални богослужения в три храма - на Украинската православна църква на Киевската патриаршия, на Украинската православна църква на Московската патриаршия и на униатската Украинска гръко-католическа църква, съобщи пресслужбата му. В поздравлението си по случай Великден Порошенко не успя да мине без политика. Той не забрави да спомене тежката икономическа криза в Украйна, предизвикана от Русия. Представи прекрасни перспективи, които се откриват пред страната. Армията също бе спомената. В Украйна действа Украинската православна църква на Московската патриаршия. В нея влизат 12 000 общини, като се смята, че към нея се числят 70 процента от православните украинци, което я прави най-голямата църква в Украйна. Освен това през 1992 година бе създадена Украинската православна църква на Киевската патриаршия. Тя не е призната от нито една от каноническите православни църкви. В нея влизат около 5 000 общини, отбелязва ТАСС.", "date": "2018.04.08", "title": "Путин: Този велик празник пробужда вярата, надеждата и стремежа към добро"}
{"url": "https://www.24chasa.bg/novini/article/6806681", "text": "Британското министерство на вътрешните работи обяви днес мерки за противодействие на престъпността, по-специално нападенията с нож и с киселина, в контекста на увеличаващия се брой на убийствата в столицата, предаде Франс прес. Убийствата в Лондон са се увеличили с 40 процента през последните три години. За първи път броят на убийствата в британската столица е надвишил тези в Ню Йорк, извършени през февруари и март. Правителството обяви днес, че възнамерява да обяви за криминално престъпление притежанието на корозивни вещества на обществено място, да забрани продажбата на киселини на непълнолетни, както и доставянето по домовете на ножове, купени в интернет, предаде БТА. Освен това правителството иска да обяви обществено допитване за увеличаване правата на полицията да извършва проверки на самоличността, а също и да може да конфискуват киселина, пренасяна от лица без уважителни причини. Проектозакон, който ще бъде представен след няколко седмици, предвижда да се обяви за незаконно притежанието на хладно оръжие, вдъхновено от филмите на ужасите, както и американски боксове. Проектът се вписва в стратегия за борба с престъпността, която ще бъде представена утре от правителството. Очаква се правителството да поиска социалните мрежи да положат по-големи усилия в борбата с насилието, отразявано на техните платформи, по-специално чрез музика или видеозаписи. Британската опозиция разкритикува резултатите на управляващите в борбата с престъпността. Лидерът на лейбъристите Джереми Корбин обвини днес в Туитър правителството, че е махнало \"21 000 полицаи от улиците\". РН", "date": "2018.04.08", "title": "Великобритания обяви мерки за противодействие на престъпността"}
{"url": "https://www.24chasa.bg/novini/article/6806694", "text": "Президентът на САЩ Доналд Тръмп изрази днес увереност, че Китай ще премахне търговските бариери и ще бъде постигнато споразумение между двете страни, за да се избегне търговска война, съобщиха световните агенции. Китай ще премахне търговските бариери, понеже това е правилното решение. Митата ще станат реципрочни и ще бъде постигнато споразумение за интелектуалната собственост. Велико бъдеще за двете страни!, написа в Туитър днес американският президент, предаде БТА. Съобщението му обаче не обяснява защо той е оптимистично настроен за решаването на изострящия се търговски конфликт между двете най-големи икономики в света, отбелязва Асошиейтед прес. Тръмп изтъква в съобщението, че той и президентът на Китай Си Цзинпин винаги ще бъдат приятели \"без значение какво се случва със спора ни в търговията.\" Тръмп подписа на 22 март меморандум, който предвижда прилагането на мерки срещу нечестната, според Вашингтон, търговска политика на Пекин. Той поръча на постоянния търговски представител на САЩ Робърт Лайтхайзър в срок от 15 дни да разгледа възможността за въвеждането на мита за определени категории продукти от Китай, както и да изготви списък с тези стоки. Президентът поръча на финансовия министър Стивън Мнучин в срок от 60 дни да даде предложения за ограничения на инвестициите на Китай в американски компании, припомня ТАСС. Меморандумът бе подготвен, след като Лайтхайзър уведоми Тръмп за резултатите от разследване за предполагаеми нарушения на Китай на правата върху интелектуална собственост на американски компании. Пекин отхвърля обвиненията. От 2 април Китай въведе мито в размер 25 процента за 128 стоки, внасяни от САЩ, включително плодове и свинско. Така Пекин отговори на въведените от САЩ допълнителни мита върху вноса на стомана и алуминий.", "date": "2018.04.08", "title": "Тръмп: Китай ще премахне търговските бариери, понеже това е правилното решение"}
{"url": "https://www.24chasa.bg/novini/article/6806683", "text": "Избирателната активност на днешните парламентарни избори в Унгария достигна 42,3 процента към 13 ч. местно време (11 ч. по Гринуич) - най-високото междинно равнище от 2002 г., предаде Ройтерс, като се позова на данни на националната избирателна служба. На предходните избори през 2014 г. избирателната активност по същото време е била 34,4 процента. Според някои социологически агенции избирателна активност над 70 процента може да е сигнал за ефективната мобилизация на опозицията, поради което партия ФИДЕС на премиера Виктор Орбан може да загуби мнозинството си в парламента, предаде БТА. В изборите участват пет големи политически сили и движения, а също и малки партии, които за влизане в парламента трябва да преодолеят петпроцентова бариера. Със свои кандидати участват партиите от управляващата коалиция \"ФИДЕС - Унгарски граждански съюз\" и Християндемократическата народна партия, главният им опонент - Движението за по-добра Унгария (Йоббик), обединеният блок на Унгарската социалистическа партия и партията \"Диалог за Унгария\", партията на Зелените-\"Политиката може да бъде различна\", партията \"Демократична коалиция\", припомня ТАСС.", "date": "2018.04.08", "title": "Междинната избирателна активност на изборите в Унгария е най-висока от 2002 г."}
{"url": "https://www.24chasa.bg/novini/article/6806707", "text": "Двадесет и два претъпкани с пътници вагона от влакова композиция, от която се отделил локомотивът, изминали на заден ход 12 километра в Индия, преди да бъдат спрени, оповести индийското министерство на железопътния транспорт, цитирано от Франс прес. \"Нещо ужасно можеше да се случи, но този риск бе предотвратен от бдителния персонал - заяви говорител на държавната железопътна компания. - Всички в министерството на железопътния транспорт са шокирани.\" Говорителят уточни, че няма ранени пътници, предаде БТА. Вагоните, в които имало около 1000 пътници, изминали на заден ход 12 километра, преди да бъдат спрени с помощта на каменни блокове, поставени върху релсите.", "date": "2018.04.08", "title": "Претъпкан с пътници влак без локомотив измина на заден ход 12 километра (Видео)"}
{"url": "https://www.24chasa.bg/novini/article/6806721", "text": "Съветникът по национална сигурност към Белия дом Том Босърт заяви в неделя, че на фона на докладите за нова химическа атака в Сирия „всички опции остават на масата“, пише изданието Politico. Босърт поясни, че след съобщенията за предполагаема употреба на химически оръжия в Сирия екипът за национална сигурност на президента на САЩ Доналд Тръм е преглеждал снимки и информация през цялата нощ. От редакцията припомнят, че съгласно разпространените данни, най-малко 42-ма души са загинали, а десетки други са ранени, след вероятно нападение с химически оръжия срещу град Дума в Източна Гута. Дамаск отрече обвиненията, а Москва ги определи като провокация. В тази връзка Босърт призна, че \"не бих изключил\" нов американски удар срещу режима в Дамаск. Предполагаемата атака е извършена точно година след трагедията в Хан Шайхун, провинция Идлиб, в резултат на която загинаха над стотина души. САЩ отговориха на нападението с въздушни удари срещу сирийска въздушна база, предаде \"Фокус\". Тръмп разкритикува руския президент Владимир Путин и Иран за „безсмислената химическа атака\", добавяйки, че ще платят „висока цена\" за своите действия. Последната атака на сирийския режим може да отправи нови предизвикателства пред лидера на Белия дом, който многократно заяви в последните дни, че иска да изтегли американските войски от Сирия. Администрацията във Вашингтон съобщи в по-рано тази седмица, че военната мисия „върви към своя край\", но не представи конкретни планове за изтеглянето на американските военнослужещи от близкоизточната република. В неделя Босърт потвърди информацията, като заяви, че „махалото твърде дълго е в погрешна посока и САЩ са се възползвали от своята отговорност да гарантират сигурност за целия свят… Нуждаем се от увеличаване на регионалното партньорство и от намаляване на присъствието на САЩ\" в Близкия изток. САЩ имат около 2000 военнослужещи в Сирия, изпратени за целите на борбата срещу близкоиточната радикална групировка „Ислямска държава“.", "date": "2018.04.08", "title": "Съветник на Тръмп: Не изключвам нов удар в Сирия, всички опции остават на масата"}
{"url": "https://www.24chasa.bg/novini/article/6806723", "text": "От неделя 1 април 2018 г. до неделя 30 септември 2018 г. се прилагат часовете за тишина през летния сезон. Според разпореждане на полицията часовете на дневно и нощно спокойствие са от 15:00 до 17:30 и от 23:00 до 07:00 сутринта. През зимата (от 1 октомври до 31 март) часовете за почивка се определят от 15:30 до 17:30 часа и от 22:00 до 07:30 часа. По време на часовете на дневна и нощна тишина е забранено: Работа или други дейности, които генерират шум. В изключителни случаи на извънредни ситуации, които не могат да бъдат отложени със специално мотивирано разрешение на шефа на съответното полицейско управление може да бъде разрешено. Свирене на музикален инструмент или радио устройство, магнетофон или телевизия с висока сила на звука, шумни танци и всякакви други шумни събития у дома или други частни места, дискусии по висок тон. Гражданите, които се чувстват обидени, може да се свържат с полицията за потвърждение на нарушението и да представят обвинителни актове срещу нарушителите.", "date": "2018.04.08", "title": "Внимание! Промениха часовете на тишина в Гърция за летния сезон"}
{"url": "https://www.24chasa.bg/novini/article/6806741", "text": "По информация на националния ежедневник Die Welt германската полиция е предотвратила терористичен атентат срещу Берлинския полумаратон, който тази година се провежда в неделя, 8 април. Спецчастите на полицията са арестували четирима души, планирали да извършат нападения с хладни оръжия срещу участниците в спортното събитие и хората, дошли да го наблюдават. Според изданието сред групата арестувани има лице, което е пряко свързано с кръговете на Анис Амри – тунизиецът, който извърши терористичното нападение от 19 декември 2016 г. срещу коледния базар във федералната германска столица. Жилището на един от четиримата е било претърсено от правоохранителните органи малко преди нападението на „Брайтшайдплатц“. Източник на редакцията разкрива, че основният заподозрян по случая е разполага с два ножа, с които е планирал да извърши нападението. Лицето е било под наблюдение на компетентните органи. Други подробности обаче към момента не се съобщават, предаде \"Фокус\". Атака в Берлин, извършена на 8 април, вероятно щеше да бъде изключително кървава. Около 32 хил. души са в центъра на града за 38-то издание на Берлинския полумаратон – рекорден брой участници. Топлото пролетно време също е привлякло много зрители, подчертават от редакцията. Преди обед в неделя, сенаторът по вътрешните работи Андреас Гайзел (ГСДП) заяви, че с оглед на трагедията в Мюнстер са разпоредени повишени нива на сигурност. Дванадесет души загинаха в първата голяма ислямистка атака в Германия от декември 2016 г. Други посетители на коледния пазар бяха сериозно ранени. Тунизиецът Анис Амри успя да избяга, без да бъде разпознат. За няколко дни той успя да прекоси почти половин Европа. На 23 декември той бе застрелян от италианската полиция близо до Милано.", "date": "2018.04.08", "title": "Германските власти предотвратиха нов опит за терористичен атентат в Берлин"}
{"url": "https://www.24chasa.bg/novini/article/6806747", "text": "Британският министър на външните работи Борис Джонсън каза, че информациите за   предаде Асошиейтед прес. Той предупреди, че Русия не трябва да опитва да блокира евентуално международно разследване по случая. Джонсън каза, че силите на сирийския президент Башар Асад са използвали отровен газ в най-малко четири атаки от 2014 г. досега. Министърът заяви, че Великобритания подкрепя разследване на Организацията за забрана на химическите оръжия. Джонсън предупреди, че подкрепящата Асад Русия \"не трябва още веднъж да възпрепятства тези разследвания\", предаде БТА. \"Онези, които са отговорни за използването на химически оръжия, са изгубили всякаква морална почтеност и трябва им се държи сметка за това\", каза министърът. Лондон и Москва са в дипломатически спор заради отравянето на Сергей Скрипал и дъщеря му с нервнопаралитичен агент. Великобритания обвинява Русия за използването на химическо оръжие на британска територия. Русия отрича да е отговорна.", "date": "2018.04.08", "title": "Борис Джонсън: Русия не трябва да блокира разследвания на предполагаемата атака в Сирия"}
