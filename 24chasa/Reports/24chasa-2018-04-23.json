{"url": "https://www.24chasa.bg/novini/article/6829823", "text": "В България се предлагат шоколад, моцарела, детски храни и безалкохолни напитки с по-лошо качество спрямо тези в Западна Европа. За други стоки българите плащат по-скъпо спрямо германци и италианци. Това показва проверка на агенцията по храните съвместно с асоциациите за двоен стандарт при храните. Изследването е проведено в периода от 21 февруари до 20 април. Експерти са взели 106 проби, обхващащи 53 храни и напитки от една и съща търговска марка. Сравнени са стоки, предлагани в еднакви или подобни вериги в България и в Германия, Австрия, Италия и Чехия. “Проведеното проучване показва, че е налице разминаване в състава и качеството на някои продукти, предлагани на българския и европейския пазар”, е изводът на земеделското министерство. 31 продукта, или 58% от изследваните, са с по-ниски цени в България. По-евтини с около 40-50% били безалкохолните напитки, по-изгодно у нас се предлагали и шоколад и бисквитени изделия. Най-скъпа се оказва паста, произведена в Италия. У нас тя е със 166% по-висока цена. заяви министърът на земеделието Румен Порожанов. Той уточни, че това са нетни разлики, тъй като ДДС е различен в отделните държави. С 47% по-високи са цените на два вида вурст, произведени в Германия. Детско пюре от зеленчуци, пиле и ориз се продава с 35% по-скъпо в България. “Съпоставяйки Германия, където ДДС е 7%, а в България 20, цената в процентна разлика става все по-голяма”, обясни министърът. Инстанта смес за чай с вкус на горски плодове на германския пазар е с 83% по-евтина, отколкото у нас. Сок от ябълка в Германия бил с 57% по-евтин. “Понякога има пазарни елементи, по които се калкулират разликите. Те са свързани най-вече с разходи по логистиката и с отстъпките за различните пазари. Въпреки това разлика над определен процент са били трудно обяснени”, каза Порожанов. 40 продукта, или 75,5% от проверените, са показали идентична информация на етикетите. - мляко за малки деца, моцарела, безалкохолни напитки, сладкарски, тестени изделя, шоколадови напитки и зеленчуков бульон. В последния било установено, че се влагат по-малко и по-евтини суровини. В предлагания в България липсвал например спанак. Органолептичният анализ е показал, че от 28 продукта в 5 е открито по-ниско качество. Това са два вида моцарела, безалкохолни напитки и един шоколадов продукт. От гледна точка на физико-химичните показатели има различие при един - мляко за малки деца. Съдържанието на специфични съставки е показало разлика и в шоколад, който бил с по-малко какао. В млякото за включително палмово масло. Продуктът не съдържа млечна суроватка на прах и е с по-ниско съдържание на микроелементи и витамини. Въпреки че предлаганият у нас може да се определи с по-ниско качество, той имал сходна цена с тази в Италия. В моцарелата има разлика в цвета и вкуса, шупли в утайката и саламурата. Производителят предлагал в България по-малко количество спрямо обявеното на опаковката. Спрямо продукта в чужбина у нас в пакета имало повече саламура и по-малко сирене. Безалкохолните напитки също показали притеснителни резултати за българските потребители - по-малко плодово съдържание. В предлагания у нас напирмер имало 5% плодово съдържание, а в италианския - 12 на сто. Интересно е, че за този продукт от агенцията по храните са взели аналози от седем държави. 6% е плодовото съдържание в Белгия, 8 на сто в Испания и 12% в Италия. 9.2Проверката показала, че такъв се влагал в продукти в Испания и Унгария. Има разлика и в енергийната стойност на продуктите. Във втория продукт имало разлика в степента на газираност и във вкуса. Европейският аналог бил по-силно газиран и по-сладък. Въпросните продукти се произвеждали в Германия, когато се предлагат в Западна Европа, а продаваните у нас идвали от завод в Унгария или друга държава. В замразени багети проверката установила по-малко колбас и твърдо сирене за сметка на повече чушки, доматено пюре и хлебна база. Имуществена санкция до 30 000 лв. може да бъде налагана на производители заради двоен стандарт при храните. Това е размерът на глобата, разписана в Закона за защита на потребителите за нелоялни търговски практики. За такава вероятно ще бъде счетено и прилагането на двоен стандарт при храните. Възможно е обаче глобата за такива производители да варира. “Представянето на два различни продукта с една и съща марка и една и съща опаковка е заблуждаващо и нелоялно спрямо потребителите. Този въпрос е ясен пример за това, че можем да решаваме трансгранични проблеми само когато работим заедно на равнището на ЕС”, заяви Вера Йоурова, комисар по въпросите на правосъдието, потребителите и равнопоставеността между половете. Според нея държавите твърде дълго не можели да се справят сами с проблема. Преди няколко месеца тя обеща, че ще забрани подобна практика чрез законодателството на ЕС, така че да гарантира, че потребителите ще бъдат третирани еднакво. В момента Брюксел обмисля да въведе възможността продукти от една и съща марка да се предлагат с различни рецепти в отделните държави, но само ако производителят докаже с проучвания, че предпочитанията на жителите в една част от Европа се различават от тези от друга. На 30 април ще се проведе форум в София в рамките на българското европредседателство за двойния стандарт при храните. На него се очава да присъстват Вера Йоурова, премиерът Бойко Борисов, омбудсманът Мая Манолова и представители на контролните институции. ", "date": "2018.04.23", "title": "Шоколад, моцарела, детски храни и безалкохолни с по-лошо качество у нас (Обзор)"}
{"url": "https://www.24chasa.bg/novini/article/6830035", "text": "Френският президент Еманюел Макрон пристигна днес във Вашингтон на тридневно държавно посещение, първото на чуждестранен лидер след влизането на Доналд Тръмп в Белия дом, предаде ДПА. Макрон и съпругата му Брижит бяха приветствани от военен оркестър, който изсвири Марсилезата и националния химн на САЩ, след като слязоха по застланите с червен килим стълби на самолета на базата \"Андрюс\" край Вашингтон. Макрон каза, че с Тръмп ще обсъдят няколко двустранни въпроса, включващи сигурността и търговията, наред с въпроси от световния дневен ред, предаде БТА. Иранската ядрена сделка и конфликтът в Сирия са сред темите, които ще бъдат обсъдени по време на визитата. \"Това е много важна визита, предвид настоящия ни контекст, изпълнен с толкова много несигурност, проблеми и понякога заплахи\", каза при пристигането си Макрон, цитиран от Ройтерс. След това двамата с Брижит се качиха на лимузина със закачени френско и американско флагче от двете страни на капака. По-късно днес френският лидер и неговата съпруга ще се срещнат с Тръмп и американската първа дама Мелания на вечеря в историческата резиденция на Джордж Вашингтон \"Маунт Върнън\", намираща се южно от федералната столица.", "date": "2018.04.23", "title": "Военен оркестър посрещна Макрон и съпругата му в САЩ"}
{"url": "https://www.24chasa.bg/novini/article/6830042", "text": "Стрелецът, който вчера  , е задържан, съобщи полицията днес. Заподозреният Травис Райнкинг, 29-годишен, бе арестуван преди няколко минути, съобщи в Туитър полицията на Нашвил в раннния следобед, предаде БТА. Миналата нощ около 03,30 ч., в ресторант от веригата \"Уафъл Хаус\" в Антиок, предградие на Нашвил, той влиза, облечен само със зелено яке, въоръжен с автомат АR-15, и открива огън по посетителите. Трима души са убити на място, един умира в болница, още двама са ранени. Докато нападателят презарежда, един от посетителите успява да му отнеме оръжието. Престъпникът се укрива, в издирването му участват над 100 полицаи с кучита. През юли миналата година той е бил задържан от Сикрет Сървис недалеч от Белия дом, след като отказал да напусне закритата зона, твърдейки, че иска да се срещне с президента Тръмп. По данни на местни медии в Тенеси, след разпита от агенти на ФБР от него били иззети четири огнестрелни оръжия. Впоследствие те били предадени на баща му, който ги върнал на сина си.", "date": "2018.04.23", "title": "Задържаха мъжа, застрелял четирима в ресторант в Тенеси"}
{"url": "https://www.24chasa.bg/novini/article/6829807", "text": "Дискриминация спрямо болните от цьолиакия над 18 години у нас установи Комисията за защита от дискриминация (КЗД). Причината - здравната каса не им отпуска безглутеново брашно, както на децата до 18 г. Решението е от края на февруари, но два месеца по-късно по темата не е воден разговор в надзорния съвет на касата, установи “24 часа”. Цьолиакията е  , при което болните имат непоносимост към глутен. Консумацията на такива храни предизвиква имунна реакция, нарушаваща функцията на червата. Поддържането на безглутенова диета е единственото лечение. Не може да се яде основно пшеница, ечемик, ръж, овес. Хората, при които се открива заболяването, стават все повече. Статистика не се води, но по данни на Европейската асоциация по цьолиакия всеки 1 на 100 души в Европа има глутенова непоносимост, като диагностицираните са под 1%. Над 2000 са болните у нас по неофициални данни. “Преди здравната каса е отпускала безплатно безглутеново брашно за всички. С промени в списъка с храни, които НЗОК реимбурсира напълно или частично, през 2009 г. се появява възрастово ограничение”, обясни Габриела Златарова, председател на Българска асоциация “Цьолиакия”. Тя е диагностицирана със заболяването преди 7 г. През 2014 г. от името на асоциацията внася жалба до КЗД. Първо комисията отрича нарушение. След обжалване 5-членен състав гледа отново казуса и установява дискриминация по възраст и по увреждане. КЗД предписва на касата занапред да не допуска подобно нарушение. В края на март надзорът обнови списъка с реимбурсирани медицински изделия и диетични храни. С него намалиха драстично цените, по които ще заплащат важни медицински изделия, и пълнолетните пациенти с цьолиакия не бяха включени. “НЗОК е запозната с решнието на КЗД и са изискани становища на националните консултанти по гастроентерология. Те ще се вземат предвид за промени в списъка”, отговориха от касата на наше запитване по казуса преди месец. Няма информация и да са обжалвали. Членовете на надзора обаче се оказаха незапознати. Една опаковка безглутеново брашно е между 800-1000 г и в магазина струва от 6 до 10 лв. От нея могат да се направят 2 хляба или хляб и кекс. Малък пакет безглутенови солети пък е 3 лева Изписването на пакетите с брашно става по преценка на лекуващия лекар. Така се получава пък друг казус - често те са над необходимото и някои хора започват да продават излишните опаковки, отпуснати им безплатно от държавата, разказва Златарова. Разбира се, има и други, които ги подаряват на нуждаещите се, казва тя.", "date": "2018.04.23", "title": "9 години българите с тежка алергия към глутен без помощ. Дискриминация е, отсъди КЗД"}
{"url": "https://www.24chasa.bg/novini/article/6829830", "text": "В 11,01 ч в понеделник херцогинята на Кеймбридж Кейт Мидълтън роди момче - пето поред в списъка за наследниците на британския трон, съобщиха агенциите. Бебето тежи 3,8 кг, съобщиха от двореца Кенсингтън в туитър. Всичко минало гладко и майката и бебето са здрави. Третото дете на Кейт и британския престолонаследник принц Уилям се роди в лондонската болница “Сейнт Мери”, където 36-годишната херцогиня бе докарана с кола в 6 ч сутринта. Принц Уилям е присъствал на раждането, съобщи в. “Дейли мейл”. Първото си дете - принц Джордж, Кейт роди 10 часа и половина след постъпването в болницата, а второто - принцеса Шарлот, само за два часа и половина. Новороденото момче е 6-ият праправнук на кралица Елизабет Втора и принц Филип.  През 2013 г. бяха въведени промени в наследяването на трона, според които няма значение полът на престолонаследника. Освен това първите 6-има в списъка трябва да искат разрешение от кралицата, за да сключат брак. Нейният син принц Андрю отпадна от шестицата с раждането на бебето вчера и вече няма нужда да иска съгласието на монарха, за да се ожени. Той е разведен. Третото бебе на принц Уилям и Кейт се роди в деня на свети Георги, честван във Великобритания на 23 април. На същата дата е роден и Шекспир. Новото кралско бебе ще носи титлата принц на Кеймбридж.  Глашатай обяви раждането му на стъпалата на крилото “Линдо” на болницата, а събралата се тълпа отвърна с бурни радостни възгласи. Дни наред най-запалените фенове на монархията спяха на палатки пред болницата. Раждането на кралското бебе беше обявено и с прокламация в златна рамка пред Бъкингамския дворец. Според кралския протокол името на бебето може да не бъде разкрито няколко дни. За най-вероятни се смятат Артър, Албърт, Джеймс и Филип. На 22 март съпругата на принц Уилям изпълни последния си официален ангажимент преди раждането, след което излезе в отпуск по майчинство.  Навремето британският министър на вътрешните работи присъствал на раждането, за да се увери в легитимността на бебето. Тази традиция не се спазва от 1936 г., когато се ражда принцеса Александра, братовчедка на кралица Елизабет Втора. Принц Уилям присъства на раждането и на първите си две деца.  Късно следобед вчера принцът излезе от болницата и се качи на джипа си “Рейндж Роувър”, за да докара малкия принц Джордж и принцеса Шарлот при Кейт.", "date": "2018.04.23", "title": "Кейт роди принц 3,8 кг, пети поред  за престола (Снимки, обзор)"}
{"url": "https://www.24chasa.bg/novini/article/6830018", "text": "Всяко второ българче не пие мляко, нито пък яде зеленчуци и плодове през деня. Това заяви пред \"Телеграф\" главният държавен здравен инспектор д-р Ангел Кунчев. Според него проблемът с храненето е комплексен С новите рецептурници от последните години се постигна промяна, но въпреки това 43% от децата не пият прясно мляко и не ядат плодове и зеленчуци през целия ден, допълни д-р Кунчев.", "date": "2018.04.23", "title": "Всяко второ българче не пие мляко"}
{"url": "https://www.24chasa.bg/novini/article/6829779", "text": "Всеки 6-и българин пазарува онлайн, като броят на интернет магазините се е увеличил двойно за последните 5 г. Това показват данни от проучване на “УниКредит консюмър файнансинг”, представено вчера. То е направено във връзка с лансираната преди 6 месеца нова услуга на УниКредит Булбанк - първото в България изцяло онлайн теглене на стоков кредит. При него кандидатстването, одобрението и отпускането на кредита стават за около 10 минути в работно време и изцяло онлайн.", "date": "2018.04.23", "title": "Всеки 6-и  българин  пазарува  онлайн"}
{"url": "https://www.24chasa.bg/novini/article/6829759", "text": "Общинските съветници в София ще събират 13 хил. лв., за да платят глоба, наложена от съда на главния архитект Здравко Здравков заради отказ да разреши строителство на 44-етажна сграда. Инициативата за акцията е на групата на ГЕРБ. Санкцията наложи ВАС заради обект на НИКМИ на булевардите “България” и “П. Тодоров”. Причината за отказа на Здравков е, че в Общия устройствен план теренът е отреден за озеленяване съгласно решение на СОС от 2009 г. През 2017 г. СОС прекрати одобряването на подробен устройствен план за имота, което на практика означава отказ за издаване на разрешително за строеж. Затова шефът на столичните съветници Елен Герджиков призова вчера с писмо до всички колеги да съберат парите в знак на солидарност. “Разбира се, инвеститорът е вкарал решението в съда, който налага космическа глоба от 13 000 лв. на главния архитект. Това е начинът да застанем зад него и препотвърдим своето решение. И най-вече бихме били съпричастни с желанието на гражданите, живеещи в този район - да бъдат запазени зелените терени и да не се строи такава голяма сграда”, каза Герджиков. ", "date": "2018.04.23", "title": "Общинари събират 13 хил. лв. за глобата на главния архитект"}
{"url": "https://www.24chasa.bg/novini/article/6829817", "text": "Рекламата на нездравословни храни като чипсове, захарни изделия, газирани напитки и други подобни ще бъде подложена на регулация. Каква точно ще е тя обаче, все още не е ясно. В момента се подготвя директива, която ще определи какви точно ограничения да бъдат наложени, така че подобни реклами да достигат по-рядко до най-малкте потребители – децата, които най-лесно могат да бъдат манипулирани. Това стана ясно след неформалната среща на здравните министри на ЕС, която се проведе в София. “Здравословното хранене е основен приоритет в здравеопазването. Убедени сме, че бъдещето на конкурентна Европа е в младото, здраво и добре образовано поколение. Говорихме за ролята на средата и маркетинга и нуждата да намерим справедливо решение по отношение на най-малкте потребители – децата. Засегнахме и ролята за предлагане на здравословни храни – вкусните и полезни плодове и зеленчуци като алтернатива на вкусните, но нездравословни преработени храни”, каза здравният министър Кирил Ананиев след срещата. В края на миналата година в България бе направен опит за забрана на рекламите на вредни храни, но проектозаконът още отлежава в парламента. “Ще работим за подобряване на качеството и намаляване на натиска от маркетинга, особено при храни с високо съдържание на захар и сол. Ще има национални насоки, по които всички страни да работят заедно. За да са здрави нашите деца, трябва да им осигурим здравословна храна на достъпна цена”, каза и комисарят по здравеопазване и безопасност на храните Витянис Андрюкайтис. Европейската комисия работи и по създаване на кодекс на поведение за избягване на двойния стандарт при храните, допълни той. Да се осигури равен достъп на всички граждани до лекарства на достъпни цени, обсъждаха още здравните министри на ЕС. “Ние сме убедени, че лекарствата не са просто стока, а продукт, с който се лекуват гражданите”, каза министър Ананиев. “Във връзка с подготовката за Брекзит трябва да работим всички заедно, да осигурим непрекъснатост на работните процеси и да се предпазим от недостиг на лекарства”, допълни го еврокомисарят. България ще предложи да се създаде нов модел за оценка на здравните технологии. Темата не бе сред обсъжданите на вчерашната среща, но е важна и съпътстваща тази за достъпа до качествени лекарства. Оценката на здравните технологии показва каква е ефективността на дадено лекарство или терапия и доколко е резонно реимбурсирането ѝ с публични средства.", "date": "2018.04.23", "title": "Директива! Ограничават рекламите на чипс, вафли и газирани напитки"}
{"url": "https://www.24chasa.bg/novini/article/6829951", "text": "Още камери по пътищата, обучение на шофьорите и въвеждане на електронен стикер за колите. Това са част от идеите на първата обществена дискусия по новите проекти за движението по пътищата. Форумът бе организиран от МВР и фондация “Ханс Зайдел”. “През 2011 г. приехме 50% от глобите да се използват за пътна безопасност. Натрупали са се 60 млн. лв. Те могат да се използват за подобряване на инфраструктурата, което е превантивна мярка. Могат да се монтират повече камери. Защо да не приложим модела на западните страни, където на отсечка като София - Пловдив има поне 3 камери, които отчитат как се изменя поведението на шофьора през целия път”, каза председателят на вътрешната комисия в парламента Цветан Цветанов. Друго негово предложение е парите от глобите да се харчат за кампании сред учениците. “Ако бъдат обучени от ранна възраст, манталитетът им зад волана ще е друг. Борбата с войната по пътищата няма да има ефект, ако не променим манталитета си като водачи”, каза Цветанов. Ако се приемат текстовете в проекта за спазване на дистанция, ще са нужни и технически средства за измерване на пътя, каза шефът на “Пътна полиция” комисар Бойко Рановски. При сега действащия закон шофьорите сами преценяват на какво разстояние да се движат. Новият проект предвижда те да карат зад колата пред тях по магистралите задължително на дистанция най-малко 70 м, по скоростните пътища - 60 м, а извън населените места - 40 м. За да може нарушителите да бъдат санкционирани, трябва да се купи и техника. “Преди да купуваме камери, да сложим маркировка На много места я няма, а тя е важна”, каза Христо Радков от Обединението на българските шофьори, който е и председател на МЕНСА-България. Според него интелектът на българите е в горните места на класацията и не това е причината за високата смъртност по пътищата. До 4 май всички неправителствени организации могат да изпратят становищата си по проектите до работните групи, стана ясно на дискусията, на която присъстваха ресорните министри, зам.-министри и експерти от над 20 неНПО. “Ще махнем ли стикерите от автомобилите? Говорим за електронни винетки. Винетките нямат място в Закона за движение по пътищата. Нека са в Закона за пътищата”, предложи бившият шеф на КАТ Алекси Стратиев. Според него се прекалява и с принудителните административни мерки, които не могат да се обжалват в съда. “Пътна полиция се ангажира да връчва наказателни постановления по 3 закона и това ще е проблем. Няма да имат време за контрол”, добави Стратиев. Против сме задължението за каски и жилетки за велосипедисти, каза Радостина Петрова от Сдружение “Велоеволюция”. Според нея никъде в Европа няма такива изисквания за всички колоездачи, а в някои държави каските трябва да се носят от хора на определена възраст. “Няма полза от това. Потвърдено е от опита в Австралия, която остана единствената страна в света с такива изискване. Каските са полезни, може да се насърчава употребата им, но не и да са задължителни. Това ще саботира системата за велосипеди под наем в големите градове, защото операторите трябва да осигурят каски и жилетки освен колела”, каза Петрова. Регистрацията на велосипеди с двигател също не била домислена, защото има и електрически, и с вътрешно горене. Петрова обаче подкрепи текстовете за забрана за паркирането на коли по велоалеите. Така нарушителите ще могат да бъдат глобявани. Досега това не беше възможно. “Вие сте мой човек! Освен кола аз карам и колело”, обърна се към нея вътрешният министър Валентин Радев. “Жилетките и каските са за защита на велосипедистите. В последните години има много произшествия с колоездачи. Затова искаме да ги направим по-видими. За първи път в законопроекта има понятие велоалея, места за паркиране, предимство при преминаване. Досега имаше само пешеходни пътеки, сега има и велопътеки, където да пресичат велосипедистите”, каза в отговор на критиките комисар Бойко Рановски. “Трябва да помислим за ново административно производство за събираемостта на глобите. 90% от чужденците например не плащат. Това за мен е обидно. Всички знаем за проблема с обучението, което е формално. Има светлина в тунела за автосервизите и автоморгите”, каза Владимир Тодоров от асоциацията на пострадалите при катастрофи. Той предложи и друга мярка - който е шофирал дрогиран, да взема книжката си обратно след тест за наркотици. Около 5000 автобуса са без колани, а са пригодени да имат, съобщи след дискусията зам.-министърът на транспорта Ангел Попов. “Правим статистика и скоро ще я представим. Но тези автобуси могат да имат колани. Остава само поставянето им. Има и такива, които не са пригодени за поставяне на колани и това ще е неприятно за превозвачите. Колани трябва да има”, каза Попов. Според него няма проблем велосипедистите да имат каски и жилетки, защото инфраструктурата в България не е като в Холандия например. Попов посочи, че според проектите в закона за превозните средства автосервизите ще събират пълните данни за колите, които са регистрирани в България, и купувачите ще имат цялата информация за тях. Ще има и регистър на всички автосервизи в България и на търговците на части. ", "date": "2018.04.23", "title": "Колите на магистралата - на дистанция 70 м, извън града - на 40"}
{"url": "https://www.24chasa.bg/novini/article/6829736", "text": "Покрай създаването на туристическа полиция с приетите окончателно миналата седмица промени в Закона за туризма на заден план остана въвеждането на новата европейска директива за пакетните пътувания. Тя бе гласувана от Европарламента още през 2015 г., но влиза в сила от 1 юли 2018 г. И ако туроператорите и агенциите имаха достатъчно време да се запознаят с правилата, хората, които се възползват от техните услуги, все още като че ли не знаят, че техните права от това лято са защитени в много по-висока степен. Директивата разширява закрилата на клиентите на пакетните туристически пътувания. Промените в закона сега ще наложат всички агенции и туроператори у нас да променят своите общи условия, ако вече не са го направили. Една от промените е, че договорите могат да се прехвърлят безплатно на друго лице Туроператорите по принцип действат като нискотарифните авиокомпании и имат такси, когато клиент, подписал договор, праща друг човек на негово място. Това доплащане се премахва. Условието е обаче клиентът да промени лицето по договора до 7 дни преди пътуването. Все пак клиентите трябва да знаят, че застраховките на пътуващите и почиващите зависят от възрастта на клиента. Застрахователните компании изискват по-висока премия за медицинска застраховка на лицата над 60-годишна възраст и ако лицето, което ще се възползва от сключения договор, е над тази възраст, неизбежно ще трябва да доплати за застраховката. Освен това има застрахователи, които отказват да сключват такива застраховки за лица над 70 или над 80 години. Другата промяна дава право на клиента да прекрати, без да губи пари, екскурзията или почивката на всеки етап - независимо дали и каква част от нея е платил, ако туроператорът промени цената с повече от 8%. В такива случаи туристическата фирма вече е длъжна да възстанови изцяло платената сума. Досега туроператорите възстановяваха платените суми, независимо по какви причини клиентът се е отказал, като си удържаха определена част в зависимост от това колко време преди датата на пътуването е направен отказът. Освен това, за да може изобщо да се променя цената на пакетната услуга, това трябва да е било предвидено в договора. В него в изричен текст трябва да се запише, че в случай на промяна на цената клиентът трябва да се уведоми минимум 20 дни преди датата на пътуването. Неспазването на това изискване може да доведе до глоба за туроператора между 500 и 3000 лв. На по-строги санкции вече подлежат и промените на други условия по договорите, например на часовете на потегляне. След сключване на договора полетът не може да се променя с повече от 3 часа, защото в договорите задължително трябва да се предвиди обезщетение за клиента при такъв случай. Освен това застрахователните договори за отговорност на туроператори, които работят с чартърни авиокомпании, стават минимум 500 000 лева. Досега нямаше такъв минимален праг. Обезщетение вече трябва да се предвиди и в случай, че поради непредвидени обстоятелства клиентът не може да се прибере навреме. Тогава туроператорът трябва да му осигури прибирането или да му заплати до пет нощувки на стойност 125 евро всяка. Новата директива за пакетните пътувания важи за целия ЕС, т.е. такива са условията и когато български гражданин сключи договор с туроператор от друга страна в ЕС, както и когато гражданин на ЕС подпише договор с български туроператор. При спорове органът, който може да контактува с туроператора в чужбина, е Министерството на туризма. Според юристи прилагането на директивата и правилата ще важат за България още след обнародване на новия закон, тъй като текстовете от нея са пренесени в него. Приетите промени предвиждат проверките на туристически обекти да се правят от напълно нов орган - инспекторат на Министерството на туризма. Така на уникалната ситуация, при която две различни ведомства контролират един и същ сектор от икономиката по отношение на едни и същи задължения, се слага край. Според досегашните правила, създадени още по времето, когато туризмът беше дирекция на икономическото мегаминистерство, към което е и Комисията за защита на потребителите, отнемането или понижаването на категория, а още повече затварянето на цяло заведение ставаха по изключително дълга и сложна процедура. Когато в министерството се получи сигнал за някое заведение, то е длъжно да го препрати на Комисията за защита на потребителите, която единствена може да направи проверка и да състави акт. Ако нарушението обаче е такова, че води до понижаване на категорията, това може да се направи само от министерството, което трябва да получи акта, да изчака той да влезе в сила и след това да пристъпи към промяната. Типична илюстрация за това докъде води такава ситуация, е случаят с “Чифлика палас спа резортс”, станал изестен като “хотела на ужасите”. За него председателят на Комисията за защита на потребителите Димитър Маргаритов твърдеше, че има 12 издадени акта за различни нарушения с по 10 000 лв. глоба за всеки, но туристическият министър Николина Ангелкова заяви, че нито един от тях не е получен в министерството и тя е нямало как да започне процедура по отнемане на регистрацията. В допълнение често се е случвало да се правят повторни проверки на веднъж вече проверени от КЗП обекти. Миналото лято например министерството е проверило 10 хотела за спазване на стандартите на категорията, която притежават, като и десетте са били проверени за същото преди това от комисията. В 9 от случаите според твърденията на Ангелкова се е наложило да се понижава категорията, т.е. да се иска КЗП отново да отиде на място и да състави акт.", "date": "2018.04.23", "title": "След промените в закона - отказ от екскурзия без санкции"}
{"url": "https://www.24chasa.bg/novini/article/6830025", "text": "Задържан е водачът на вана, блъснал пешеходци в Торонто, съобщи канадската полиция, която разследва инцидента, предаде БТА. Разследващите все още не могат потвърдят броя на пострадалите и какви са нараняванията. Пешеходците са били блъснати в ранния следобед северната част на града, на около 30 км от центъра, където днес има среща на външните министри от Г-7. Няма видима промяна в мерките за сигурност около хотел \"Интерконтинентал\", където заседават министрите. \"Все още събираме информация и веднага щом можем, ще дадем повече информация на канадците\", заяви канадският премиер Джъстин Трюдо пред журналисти около час след като се появи новината за станалото.", "date": "2018.04.23", "title": "Задържаха шофьора на микробуса, блъснал пешеходци в Торонто"}
{"url": "https://www.24chasa.bg/novini/article/6829946", "text": "4 месеца затвор е най-тежкото наказание у нас за насилие над животно. То е наложено за клане с нож, а после и разфасоване с моторна резачка на куче, съобщава \"Телеграф\". Данните съобщава инспектор Камен Николов от сектор \"Зоополиция и кинология\" при ГД \"Национална полиция\". Звеното работи от 2016 г., сформирано е след зачествяване на регистрираните престъпления срещу животни.", "date": "2018.04.23", "title": "4 месеца затвор за разфасовано с резачка куче"}
{"url": "https://www.24chasa.bg/novini/article/6829770", "text": "Прогнозата, че до 2050 г. населението на България ще намалее до 5 милиона жители, върви заедно с прогнозата, че една значителна част от тези хора ще живеят или в столицата, или в останалите 5 големи града. Делът на градското население в България и сега е твърде висок – към края на 2017 г. той е бил 73,5% срещу само 26,5% на селското население. Има градове и областни центрове, които се движат с общата тенденция на намаляване на населението. Има и други, които привличат като с магнит населението на останалите части от страната и увеличават своето. През 2017 г. такива областни центрове са били Варна, Велико Търново, Пловдив и София, които са увеличили населението си и през 2016 г., и през по-предишни години. Към тях сега се присъединява и Кърджали, показва справка в данните на НСИ по населени места към края на 2017 г. Кърджали не за първи път влиза в тази класация. През 2015 г. този град също беше увеличил населението, както го беше правил и през много от предишните години. Любопитното сега е, че това е единствената област в страната, в която и петте основни града увеличават населението си Това са Ардино, Джебел, Крумовград, Момчилград и самият областен център Кърджали. Другата такава област, в която има увеличение на градското население, е Бургаска, в която се намират 3 града с повече жители, отколкото през предната година – Камено, Несебър и Поморие. Но в Бургаска област има все пак още 17 града. Доста е трудно да се обясни защо Кърджали страни от общата демографска тенденция, след като не е голям град и няма силно развита икономика като Пловдив, Варна или Стара Загора, която да привлича вътрешната миграция. Коефициентът на раждаемост, макар да е по-висок от средния за страната, достигайки 9,1 на 1000 през 2017 г., не е най-високият. Има доста градове, в които е по-голям - Сливен, София, Стара Загора. Смъртността в Кърджали също е около средната за страната – 13 на 1000 през 2017 г. Естественият прираст на Кърджали е отрицателен, както и във всички останали области в страната - минус 3,9 на 1000 през 2017 г. Затова обяснението трябва да се търси в миграцията и причинения от нея прираст на населението. През 2017 г. само 6 области в България имат положителен прираст на населението и на първо място сред тях е именно Кърджали с 5,7 на 1000, следван от София (2,7), Пловдив (2,5), Варна (2,4) и Бургас (1,6). Другото обяснение трябва да се търси в онези 31 586 български граждани, живели досега в чужбина, и върнали се през 2017 г. в страната. Според данните на НСИ най-голям дял сред тях - 23,7%, имат хората, които са дошли от Турция. Според данните през 2017 година най-голямо увеличение на населението има в София Броят на жителите в столицата се е увеличил спрямо предходната година с 2391 души и достига 1 238 438. Тенденцията е същата като при населението на цялата област. ( .) След София най-голямо е увеличението на населението в Пловдив с 1789 души, с което градът под тепетата вече има население от 345 213. Третият по големина град в страната - Варна, увеличава през 2017 година жителите си с 677, а общото население на града е 335 854 души, или само с 10 хиляди по-малко. Велико Търново за втора поредна година бележи ръст на жителите си. През миналата година старопрестолният град увеличава жителите си с 302 и достига 68 780 души. Данните показват, че от всички градове в страната най-много жители през 2017 година губи Шумен - 1130 души. В групата на най-малките български градове с под 1000 жители са Мелник със 189 жители, Маджарово с 584, Плиска с 840 души, Китен с 925 и Клисура с 948 жители. Към тях от 2017 г. вече може да се причисли и Брусарци.", "date": "2018.04.23", "title": "Само Софийска и Кърджалийска област имат прираст на населението"}
{"url": "https://www.24chasa.bg/novini/article/6829885", "text": "Щастливи се чувстват 83% от хората в ЕС и 62% от българите. Това показа проучване за оценката на гражданите на ЕС за справедливост, което Еврокомисията представи вчера. Според данните 53% от европейците заявяват, че повечето неща, които се случват в живота им, са справедливи, срещу едва 38 на сто от българите. В добро здраве твърдят, че са 61% от българските граждани и 78 на сто от останалите в ЕС. 58% от хората в ЕС се чувстват на равен старт с останалите, докато в България на това мнение са едва 32 на сто. Какво е нужно, за да напреднеш в живота? Според българите на първо място - да бъдеш здрав (73 на сто срещу 48 на сто в ЕС). Следват “да познаваш правилните хора” (22% от европейците и 56% от българите, “да имаш късмет” (21% от хората в ЕС и на 60% от българите), “да имаш политически връзки” (10% от европейците и 37% от българите). Мнозинството българи (91 на сто) и европейци (84 на сто) заявяват, че различията в доходите са твърде големи. Повечето хора в България и в останалата част от ЕС (81%) са на мнение, че за да се промени това, правителствата трябва да вземат мерки. ", "date": "2018.04.23", "title": "ЕК: Щастливи са  62% от българите"}
{"url": "https://www.24chasa.bg/novini/article/6829883", "text": "Хилари Клинтън укори президента на САЩ Доналд Тръмп за отношението му към медиите и каза, че правата на пресата и свободното слово са обект на атака от сегашното правителство, което сравни с авторитарен режим, предаде Асошиейтед прес. \"Преживяваме тотална война срещу истината, фактите и разума\", заяви Клинтън на литературен фестивал в Манхатън, предаде БТА. Клинтън, която изнесе реч на фестивала, започна да говори за заплахите срещу свободата на печата и свободното слово по света, включително в Русия под управлението на Владимир Путин. Но скоро след това тя насочи темата към САЩ под ръководството на Тръмп и каза, че тези свободи са \"в най-застрашеното положение, което съм виждала през живота си\". \"Днес имаме президент, който, изглежда, отхвърля ролята на свободния печат в нашата демокрация\", добави Клинтън, която загуби президентските избори през 2016 г. от Доналд Тръмп.", "date": "2018.04.23", "title": "Хилари Клинтън: Свободните медии са под \"открита атака\" в ерата на Тръмп"}
{"url": "https://www.24chasa.bg/novini/article/6829820", "text": "Израелската армия съобщи, че е атакувала сирийска артилерийска единица след като падането на снаряд в Голанските възвишения, предаде ДПА, цитирана от БТА. Според съобщението в Туитър мишена на израелския удар е било артилерийско оръдие в района, откъдето е бил извършен обстрелът, в северните сирийски Голански възвишения. Снарядът, паднал близо до оградата за сигурност между Сирия и Израел, \"изглежда, че е бил изстрелян погрешка\", но Израелските въоръжени сили държат сирийския режим отговорен и няма да толерират никакъв опит да се накърни суверенитета на Израел или да се застрашат цивилни. Израел окупира Голанските възвишения по време на Шестдневната война през 1967 г. Платото е сцена на конфронтация от началото на войната в съседна Сирия, като няколко ракети паднаха там през последните седем години. Израел често реагираше с нанасянето на удари на сирийска територия.", "date": "2018.04.23", "title": "Израел атакува сирийска артилерия"}
{"url": "https://www.24chasa.bg/novini/article/6829869", "text": "Турският външен министър Мевлют Чавушоглу планира да замине на посещение в Германия през май, предаде Асошиейтед прес. Очаква се Чавушоглу да посети град Солинген на 29 май за отбелязването на 25-ата годишнина от палеж, при който бяха убити пет туркини - две жени и три момичета. Планира се той да държи реч по време на мероприятието по повод годишнината от трагедията, съобщиха днес властите в Солинген. Посещението ще бъде извършено в сравнително деликатен момент, няколко седмици преди изборите в Турция, отбелязва АП, цитира БТА. Германският външен министър Хайко Маас заяви днес, че посещението на Чавушоглу не попада под забраната за провеждане на предизборни митинги от страна на политици от страни, които не са членки на ЕС три месеца преди изборите в съответна страна. В края на юни м.г. германското правителство прие решение, според което на чужди политици се забранява да водят предизборна кампания в Германия, ако в съответната страна предстоят избори в следващите три месеца.", "date": "2018.04.23", "title": "Чавушоглу планира посещение в Германия през май"}
{"url": "https://www.24chasa.bg/novini/article/6829871", "text": "Задържан е убиецът на 64-годишен плевенчанин, намерен мъртъв в изоставена къща в гр. Искър, където се самонастанил. Връстник на жертвата, той е местен, повдигнато му е обвинение за умишлено убийство и е в ареста за 72 ч. с прокурорско постановление, съобщи плевенската полиция в понеделник. Сигналът, че има труп в коридора на запустялата безлюдна къща, дошъл в полицията около 14,10 ч в петък. При първия оглед не били открити данни за насилие. Аутопсията, извършена в университетската болница в Плевен на 21 април, показала, че мъжът е починал от масивна кръвозагуба, причинена от прободна рана в слабините и засегнат основен кръвоносен съд. След залавянето на 64-годишния е изяснено, че двамата мъже се скарали по неизвестни засега причини. При скандала нападателят първо ударил с ръка в лицето опонента си, после 5 пъти го пробол с остър предмет в гърдите и слабините.", "date": "2018.04.23", "title": "Задържаха убиец, пробол мъж 5 пъти в Плевенско"}
{"url": "https://www.24chasa.bg/novini/article/6829893", "text": "Европа се готви в сряда да изстреля спътника \"Сентинел 3В\", който ще предостави данни за океанското равнище, цвета на океаните, океанския лед и температурите на повърхността на океаните и сушата, съобщи Франс прес. Новият спътник ще се присъедини към своя брат близнак \"Сентинел 3А\", който бе изстрелян през февруари 2016 г. и оттогава орбитира около Земята на височина 815 км. Те са част от групата спътници \"Сентинел\" в рамките на амбициозната програма \"Коперник\" на ЕС за наблюдения на Земята, предаде БТА. Това ще е седмият спътник \"Сентинел\", изведен в орбита от април 2014 г. С размери и маса (1250 кг), които са сравними с тези на малък автомобил, \"Сентинел 3В\" ще бъде изстрелян с руска ракета \"Рокот\" от космодрума Плесецк в северната част на Русия. Програмата \"Коперник\" цели да осигури на Европа автономни възможности за наблюдения на Земята. Снабдени с усъвършенствани радари, двата спътника \"Сентинел 1\" изпращат дневни и нощни снимки на Земята, независимо какви са метеорологичните условия. Двата спътника \"Сентинел 2\" имат за задача да наблюдават сушата и крайбрежията. Спътникът \"Сентинел 5Р\" пък наблюдава химичния състав на земната атмосфера от октомври 2017 г.", "date": "2018.04.23", "title": "Европа ще изстреля спътник за наблюдение на океаните"}
{"url": "https://www.24chasa.bg/novini/article/6829872", "text": "В една мандра няма да може да се произвеждат истинско сирене и имитиращ продукт с палмово масло. Новото изискване е разписано в наредбата за хигиената на храните, съобщи земеделският министър Румен Порожанов пред “24 часа” “Искаме да пресечем възможностите да се спекулира с качеството, когато се обявява, че е млечен продукт, а вътре има растителни мазнини”, обясни министърът. Според него не може да се нарече сирене продукт, в който има 1-1,5 л мляко, а останалото е палмово масло. Ако някой иска да произвежда сирене и други стоки от палма, ще трябва да регистрира ново предприятие. Въвеждането на новите изисквания цели да се подкрепи и производството на българско мляко.", "date": "2018.04.23", "title": "Забраняват в една мандра  да  правят  и    истинско  сирене, и имитация  с   палмово масло"}
{"url": "https://www.24chasa.bg/novini/article/6829924", "text": "Хиляди жители на Белград не могат да се приберат от работа и чакат в километрични задръствания заради протестна акция на таксиметровите шофьори, предаде ТАСС. От квартал Вождовац към центъра на града се е образувала колона от стотици автомобили, които са блокирали и лентата за градски транспорт. В протеста участват няколко белградски таксиметрови компании, към които са се присъединили и шофьори от други градове. Председателят на Сдружението на таксиметровите шофьори Драган Йованович заяви, че повод за протеста е липсата на отговор от правителството за проблеми, които протестиращите смятат за \"спешни и важни\". Причината за демонстрацията не е съвсем ясна дори за колегите на протестиращите, които са решили да излязат на работа. \"Те сами не знаят за какво протестират, дали защото някакъв хърватин искал да купи фирмите им или пък заради някакви други проблеми\", казва пред кореспондента на ТАСС един от работещите таксиметрови шофьори, предаде БТА. Докато автоколоната на стачкуващите таксита беше в покрайнините на града, ситуацията оставаше спокойна, но когато протестиращите навлязоха в центъра, блокирайки тесните улици, хората започнаха да негодуват. Пътници, блокирани в автобусите на 28-градусова температура, станаха агресивни към протестиращите шофьори, които пък от своя страна препречват пътя на работещите таксита и нападат шофьорите им. Полицията дежури на всички кръстовища и се опитва да нормализира ситуацията. Организаторите на протеста планират да спрат автоколоната пред сградата на правителството, а след това да се върнат обратно в покрайнините. Полицията предупреди, че проблемите в транспорта може да продължат до късна вечер.", "date": "2018.04.23", "title": "Транспортен колапс в Белград заради протест на таксиметрови шофьори"}
{"url": "https://www.24chasa.bg/novini/article/6829938", "text": "Уникален ръчно направен крем, в който има плацента, е сред най-скъпите подаръци за рождения ден на Лили Иванова, пише \"Телеграф\". Луксозната пречистена козметика е поръчана в белгийска дрогерия за примата. Лили  навършва 79 години на 24 април. Тя вече била отрупана с бели цветя и шоколад, подаръците започнали да пристигат още от днес.", "date": "2018.04.23", "title": "Даряват Лили Иванова с бели цветя, шоколад и крем за 16 хил. лева"}
{"url": "https://www.24chasa.bg/novini/article/6829935", "text": "Неволите в здравеопазването. Рецепта с възможни решения. Анализ на бившия служебен здравен министър д-р Мирослав Ненков пред  . \"Помощта, която може да окаже един неспешен лекар в спешен случай не е толкова ефективна, колкото един спешен лекар в спешен случай. В огромния процент от случаите хората им звънят за температура, която са вдигнали преди три дни и питат какво да направят\", заяви той. Д-р Ненков коментира протеста на личните лекари и по думите му таксата при общопрактикуващия лекар трябва да се увеличи, но не се ангажира с колко точно. За парите, които ние с вас плащаме в края на месеца, които са твърде малко получава доста добро здравеопазване, коментира д-р Ненков. \"Парите в здравеопазването трябва да се увеличат, защопто не стигат, а от друга страна трябва да се \"режат глави\", ама физически, защото има \"кърлежи\" в напата система в здравеопазването, които й изпиват кръвта. Има хора, които са готови на тези кърлежи да им предоставят напите пари\", смята още той.", "date": "2018.04.23", "title": "Д-р Мирослав Ненков: Парите в здравеопазването трябва да се увеличат"}
{"url": "https://www.24chasa.bg/novini/article/6829921", "text": "Обвиненият като посредник при вземането на подкупа за кметицата на столичния район “Младост” Петър Дюлгеров и изнудваният бизнесмен са се видели в столичния “Ринг мол”, за да уговорят окончателния размер на рушвета. Срещата между Дюлгеров, който е бивш кмет на “Младост”, и предприемача Александър Ваклин, била последната преди предаването на първата вноска от рушвета на 17 април т.г. Двамата си стиснали ръцете за 500 хил. евро, за да се издаде на Ваклин съобщение до всички заинтересовани, че предприемачът може да строи в м. Камбаните. Иванчева, заместничката ѝ Биляна Петрова и Дюлгеров са обвинени за подкуп от 70 хил. евро. В петък, когато спецсъдът решаваше дали да ги задържи, кметицата на “Младост” Десислава Иванчева писа бележка до журналистите, че не е била в “Ринг мол” на въпросната среща. Подобни данни по делото наистина няма, казаха запознати. Разследващите обясниха, че няма противоречия в протоколите за парите, както твърди защитата. Ваклин дал свои пари на 2 април, тъй като прокуратурата няма резервен фонд за такива случаи. Банкнотите трябвало да се бележат, за което има протокол от 2 април. След това те са върнати на Ваклин, за да може бизнесменът да ги предаде на посредника. Процедурата обаче се повторила, тъй като предаването на подкупа се отлагало на няколко пъти до 17 април. Сега 70-те хил. евро се съхраняват като доказателство в прокуратурата. И при нас имаше стрес при ареста на Иванчева, коментира вчера шефът на спецпрокурорите Иван Гешев. Унизително е не, че Иванчева е стояла с белезниците пред Спортната палата, а че е изнудвала инвеститор, добави Гешев.", "date": "2018.04.23", "title": "Подкупът за кметицата уговарян в софийски мол"}
{"url": "https://www.24chasa.bg/novini/article/6829977", "text": "Лидерът на опозицията в Армения, депутатът Никол Пашинян заяви на митинг в центъра на Ереван, че в сряда ще продължат преговорите за мирна смяна на властта с и.д. прремиера Кареном Карапетян, предаде ТАСС. \"В сряда в 10,00 ч. ще продължим преговорите за мирна смяна на властта с Кареном Карапетян. Мисля, че след оставката на премиера Саркисян властта разбира, че нашите действия ще продължат така, както бяхме обявили. Ние ще постигнем предсрочни парламентарни избори\", каза Пашинян. Пашинян заяви, че \"революцията, която е победила, не е свързана със световни геополитически центрове\", предаде БТА. \"Искам още веднъж да уверя всички, че нашата \"кадифена революция\" има чисто арменски корени. Недейте да свързвате нашите действия с геополитически центрове на света. Този процес е ясен за всички. Днес говорителката на министерството на външните работи на Русия Мария Захарова каза, че арменският народ е велик народ. Нас ни разбират навсякъде\", заяви депутатът, цитиран от кореспондент на ТАСС от мястото на събитието. \"След революцията не се каним да отмъщаваме\", добави той.\"Бъдете спокойни, няма да има никаква вендета, не е нужно да стаягате куфарите\", каза Никол Пашинян. Президентът на Армения Армен Саркисян прие оставката на правителството. Съответният указ на държавния глава беше подписан тази вечер и качен на сайта на президента. По-рано днес премиерът Серж Саркисян под натиска на опозицията подаде оставка. Изпълняващ длъжността стана първият вицепремиер Карапетян. Съгласно закона, членовете на кабинета продължават да изпълняват задълженията си до назначаването на нови министри. Правителството, което подаде оставка, просъществува най-кратко време за цялата история на Армения. Премиерството на Саркисян продължи непълна седмица. На 9 април той завърши 10-годишното си пребиваване на президентския пост, а на 17 април беше избран от парламента и с указ на президента назначен за премиер. След назначаването на премиер започна сформирането на новото правителство, което приключи едва тази вечер. По това време обаче премиерът Саркисян вече беше подал оставка под натиска на протестното движение, организирано от опозицията. Всичко стана толоква бързо, че членовете на кабинета не успяха дори да положат клетвата, предвидена за тях от новата редакция на конституцията. \"Кандидатурата на новия премиер трябва да бъде издигната от фракциите в парламента в срок от една седмица. Гласуването в парламента ще стане на следващия ден, 2 май\", - съобщиха за ТАСС в апарата на Националното събрание.", "date": "2018.04.23", "title": "Лидерът на опозицията в Армения: В сряда продължават преговорите за мирна смяна на властта"}
{"url": "https://www.24chasa.bg/novini/article/6829984", "text": "Автомобил е блъснал днес пешеходци в центъра на Торонто. Пострадали са поне 8-10 души, съобщи полицията в канадския град, цитирана от Франс прес. Тя каза в \"Туитър\", че \"сблъскването\" е станало в ранния следобед, но не уточни дали става дума за умишлено действие, или за инцидент, предаде БТА. Този \"бял ван\" е блъснал пешеходци на улица \"Йънг\", на ъгъла с булевард \"Финч\", в северната част на центъра на Торонто. По данни на местни медии \"поне четирима души на дават признаци на живот\" и водачът е избягал с автомобила от местопроизшествието.                                                                                                                                                                                                                                                                                                                        ", "date": "2018.04.23", "title": "Микробус блъсна пешеходци в Торонто, ранени са около 10 души"}
{"url": "https://www.24chasa.bg/novini/article/6829811", "text": "Заявления за промени по партидите в Търговския регистър се бавят със седмици, оплакаха се компании на редакционния телефон на “24 часа”. От Агенцията по вписванията потвърдиха, че има проблем, но напомниха, че са информирали за него още на 18 април. Според ведомството причината била в промени в Закона за счетоводството, влезли в сила от 1 януари 2018 г., които не били съгласувани с агенцията. Новите текстове задължиха фирмите, които не са осъществили дейност през предходната година, да декларират това обстоятелство със заявления към Търговсикя регистър. Заедно с тази промяна следвало да бъде приет и образец на заявление за деклариране на липса на дейност. Това обаче не се случило. Така системата на Търговския регистър и на регистъра на юридическите лица с нестопанска цел автоматично разпределяла за разглеждане заявленията по реда на постъпването им. Тя не правела разлика дали е подадено заявление за първоначална регистрация, за пререгистрация, за промяна в обстоятелствата, или заявление за липса на дейност през предходната година. За да се справят с проблема, част от екипа на Агенцията по вписванията ще работи в съботните дни. Служителите ще въвеждат вече подадените заявления. Полагането на извънреден труд е съобразено с нормативните разпоредби. От 1 януари до 31 март пък били подадени над 200 000 заявления от дружества, които не са упражнявали дейност през изминалата година.", "date": "2018.04.23", "title": "Със седмици бавят заявки в Търговския регистър"}
{"url": "https://www.24chasa.bg/novini/article/6829796", "text": "Неизлечимо болното британско момченце Алфи Еванс получи италианско гражданство с надежда това да помогне то да бъде прехвърлено в болница в Италия, съобщи италианското външно министерство, цитирано от ДПА. \"Италианското правителство се надява, че като италиански гражданин, момченцето ще може да бъде прехвърлено незабавно в Италия\", посочи в изявление министерството. Алфи Еванс, който на 9 май ще навърши две години, страда от недиагностицирано дегенеративно заболяване на мозъка, смятано за нелечимо. , предаде БТА. Администрираната от Ватикана болница \"Бамбино Джезу\" в Рим предложи да приеме детето, а папа Франциск предложи подкрепата си на родителите му. По-рано днес Европейският съд по правата на човека (ЕСПЧ) в Страсбгург отказа да се намеси по случая. Съдът каза, че обжалването, внесено от родителите на Алфи, не може да бъде прието, но не посочи на какви основания, отбелязва Асошиейтед прес. Над 170 000 души подписаха петиция в интернет, призоваваща лекарите да позволят Алфи да бъде прехвърлен от Детската болница \"Олдър Хей\" в Ливърпул в друга болница.", "date": "2018.04.23", "title": "Италия даде гражданство на неизлечимо болното британче Алфи Еванс"}
{"url": "https://www.24chasa.bg/novini/article/6829705", "text": "Израелски министър, близък до началника на правителството Бенямин Нетаняху, заплаши днес със смърт сирийския президент Башар Асад, предаде Франс прес, цитирана от БТА. \"Ако Асад позволи на Иран или на когото и да било да започне война срещу Израел от сирийска територия, ще понесе цялата отговорност и ще поеме рискове не само за режима си, но и лично за себе си\", предупреди министърът на енергетиката Ювал Щайниц в интервю за информационен уебсайт. Щайниц е член на управляващата партия \"Ликуд\". Той е част и от кабинета по сигурността - вътрешноправителствена структура, която се занимава със стратегически въпроси. Израел и Сирия остават официално в състояние на война. Отношенията между двете страни са обтегнати, защото трима врагове на Израел водят сражения по сирийските бойни полета: самият сирийски режим, Иран и ливанското шиитско движение Хизбула. От началото на войната в Сирия през 2011 г. Израел внимава да не бъде въвлечен в конфликта. Еврейската държава обаче извърши десетки атаки през последните години срещу позиции на сирийския режим или автоколони с оръжия от Иран, предназначени за Хизбула.", "date": "2018.04.23", "title": "Израелски министър заплаши със смърт Башар Асад"}
{"url": "https://www.24chasa.bg/novini/article/6829658", "text": "Ядреното разоръжаване на Корейския полуостров е станало възможно на първо място благодарение на единството на Съвета за сигурност по въпроса, а не само заради усилията на отделни страни, каза генералният секретар на ООН Антониу Гутериш на пресконференция днес в Стокхолм, предаде ТАСС, цитирана от БТА. Това, че Съветът за сигурност успя да приеме редица много силни и действени санкции, оказа силно въздействие и в определена степен принуди КНДР да разбере, че трябва да започне диалог с международната общност, особено с Южна Корея и САЩ, заяви генералният секретар. Гутериш пристигна в Стокхолм след неформалната среща на Съвета за сигурност в Бакокра, Южна Швеция, която обсъди миротворческите операции на ООН и ситуацията в Сирия. По думите на генералния секретар всички членове на Съвета за сигурност на ООН са били единодушни, че за Сирия съществува само \"политическо решение в рамките на процес под ръководството на ООН\" и че трябва да се направи много повече за решаването на хуманитарната ситуация. Основен препъникамък обаче е било създаването на механизъм за разследване на химическите атаки в Сирия. Гутериш изрази надежда, че Съветът за сигурност ще успе да се споразумее за създаването на такъв механизъм. \"Вярвам, че въпреки многото аспекти, по които страните имат различни становища, има и много основания да се предполага, съдейки по опита на миналото, че е възможно да се намери решение. Искрено се надявам, че това ще стане и че страните ще положат усилия в тази насока\", отбеляза той. \"Досега нямаше никаква възможност да постигнем съгласие по механизма за посочване на отговорността. След много откровени дискусии се договорихме да започнем консултации, за да видим може ли преодолеем разногласията\", поясни Гутериш.", "date": "2018.04.23", "title": "Гутериш: Северна Корея е започнала ядрено разоръжаване"}
{"url": "https://www.24chasa.bg/novini/article/6829744", "text": "В Македония днес бе открит за движение новопостроеният участък от автомагистрала от Демир капия до Смоквица, последният от македонската част на Коридор номер 10, предаде агенция МИА. Очаква се по тази автомагистрала годишно да минават над 700 000 автомобила, а по-бързото и по-сигурно пътуване да допринесе за икономическото развитие и задълбочаването на сътрудничеството в региона, предаде БТА. На откриването на участъка присъстваха премиерът Зоран Заев, ръководителят на Генерална дирекция \"Политика за съседство и преговори за разширяване\" на Европейската комисия Кристиан Даниелсон и гръцкият министър на инфраструктурата и транспорта Христос Спиртзис.", "date": "2018.04.23", "title": "Македония завърши своята част от автомагистралата по Коридор номер 10"}
{"url": "https://www.24chasa.bg/novini/article/6829498", "text": "Още един мъж с влязла в сила ефективна присъда, се предаде сам на органите на реда във Варна. В случа става въпрос за 37-годишния Николай Тошев Чирпанския. Той е издирван, защото трябва да търпи 1 година и 25 дни лишаване от свобода по две присъди на Варненския окръжен съд, след като наказанията му за участие в организирана престъпна група за разпространение на наркотици са били групирани от съда. След като му оставали още 1 година и 25 дни, Тошев бил предсрочно освободен от затвора. Преди да изтече този срок обаче, той отново бе задържан като участник в организирана престъпна група. За участието си в нея с присъда на Специализирания наказателен съд е бил осъден на 1 година лишаване от свобода ефективно. Наказанието по тази присъда вече е изтърпяно, но по закон той трява да доизлежи и предишното. С определение на Специализирания наказателен съд е постановено Тошев да търпи неизтърпяната част по групираното общо наказание. Той обаче се укривал до днес.", "date": "2018.04.23", "title": "Още един осъден се предаде сам във Варна"}
{"url": "https://www.24chasa.bg/novini/article/6829488", "text": "Папа Франциск, с рождено име Хорхе Берголио, реши днес да отбележи имения си ден, като раздаде 3000 сладоледа на бездомните в Рим, където от седмица времето е почти лятно, съобщиха от Ватикана, цитирани от Франс прес и БТА. В много католически държави именните дни се празнуват повече от рождените и \"Светият отец ще празнува този ден заедно с най-нуждаещите се, които нямат покрив над главата си\", се казва в съобщение на Светия престол. Сладоледите ще се раздават на хора, които всеки ден посещават кухните за бедни, в домове и сгради в столицата, управлявани главно от организацията Каритас. Откакто преди пет години бе избран за папа, Франциск направи приобщаването на бедните една от основните теми на своя понтификат. Показа го и като постави обществени душове в непосредствена близост до колонадата на Бернини. На 78-мия си рожден ден през декември 2014 г. папата раздаде стотици спални чували на бездомните в Рим. През следващите години той изпрати торти в кухните за бедни или други дарения за центровете за приемане на мигранти. Папата учреди Световен ден на бедните, отбелязван обикновено в третата неделя на ноември, за да насърчи вярващите да правят подобни жестове.", "date": "2018.04.23", "title": "Папа Франциск ще черпи бездомни със сладолед по случай имения си ден"}
{"url": "https://www.24chasa.bg/novini/article/6829499", "text": "МОСВ е дало предписания за нивото на всички комплексни и значими язовири в сезона на пълноводие. Това съобщи министърът на околната среда и водите Нено Димов в столичния район „Панчарево“, където заедно с кмета на София Йорданка Фандъкова провериха хода на започналото днес контролираното изпускане на язовир „Искър“. Това съобщиха от пресцентъра на МОСВ.  „В момента няма язовири на критични нива в страната. Целта на предписанията ни е от една страна да осигурим приемане на водата през язовирите по време на топенето на снеговете и валежите през пролетта, от друга – да гарантираме необходимите количества за питейни нужди, за напояване и други стопански дейности“, обясни министър Димов. Предписанията се дават от МОСВ към институциите и дружествата, които стопанисват язовирите. „Около 14% от обема на яз. „Искър“ е свободен. Ще бъдат изпуснати 10 млн. кубика, с които ще бъде осигурен необходимият обем за очаквания най-висок приток през май. Направена е проверка по реката и има проводимост за количествата, които се изпускат от язовира“, каза Нено Димов. Кметът Фандъкова припомни, че всяка пролет се предприемат превантивни мерки за това да се гарантира сигурността на населените места по поречието на реката. Контролираното изпускане на яз. „Искър“ ще продължи около една седмица. Общият обем на яз. „Искър“ е 655,3 млн. куб. м, а в момента е 565,302 млн. куб. м (86,3% от общия обем). В дейностите по подсигуряване на допълнителни диги по реката и наблюдението на критичните точки се включват и доброволци, които работят заедно с предприятието „Язовири и каскади“, „Напоителни системи“ ЕАД, Областната управа, Главна дирекция „Пожарна безопасност и защита на населението“. Днес в присъствието на кмета Йорданка Фандъкова и министър Нено Димов беше изградена дига на една от критичните точки по поречието на реката – при Специализираната болница за продължително лечение и рехабилитация в с. Кокаляне, район „Панчарево“.", "date": "2018.04.23", "title": "Нено Димов: Дадени са предписания за значимите язовири в сезона на пълноводие"}
{"url": "https://www.24chasa.bg/novini/article/6829515", "text": "Министър-председателят Бойко Борисов ще участва в Съвета за сътрудничество на високо равнище между Сърбия, България, Гърция и Румъния. Четиристранната среща на балканските лидери ще се проведе на 24 април в Букурещ, съобщиха от правителствената пресслужба. Премиерът на Румъния Виорика Дънчила ще бъде домакин на премиерите на Гърция и на България Алексис Ципрас и Бойко Борисов и на президента на Сърбия Александър Вучич. Държавните и правителствени ръководители на четирите страни ще обсъдят развитието на общите инфраструктурни проекти в контекста на свързаността на Балканите, сигурността и стабилността в региона и подкрепата за евроинтеграцията на държавите от Западните Балкани.", "date": "2018.04.23", "title": "Борисов ще участва утре в срещата на балканските лидери в Букурещ"}
{"url": "https://www.24chasa.bg/novini/article/6829516", "text": "Софийски градски съд остави в ареста Йордан Исаев, обвинен че е метнал бомбичка по полицаи по време на мача ЦСКА - \"Левски\" в сряда. Решението прочете съдия Вера Чочкова.  Тя посочи, макар Исаев да е направил пълни самопризнания и да се е предал на 21 април, това е станало едва, след като полицията е знаела кой е той. Пред разследващите 25-годишният младеж посочил, че не е искал да хвърля бомбичката, било спонтанно решение. Чочкова обаче обясни, че преди да метне самоделката Исаев умишлено взел горнище и маска от друг фен на \"Левски\", за да може да скрие самоличността си. След като метнал бомбичката пък, веднага напуснал стадиона. \"Искам да се извиня на Гергана и да й кажа, че много съжалявам\", каза пред съда Йордан. \"А на другия полицай?\", попита го Чочкова, а Исаев отвърна: И на него ще се извиня. Решението не е окончателно. Исаев може да обжалва пред САС на 3 май. ", "date": "2018.04.23", "title": "Оставиха в ареста метналия бомбичка по полицаи Йордан Исаев (Снимки)"}
{"url": "https://www.24chasa.bg/novini/article/6829541", "text": "Северна Корея се е съгласила да разреши на южнокорейски медии да предават на живо част от насрочената за петък среща между лидерите на двете държави, предаде Ройтерс, като се позова на съобщение на президентската резиденция в Сеул, съобщи БТА. Освен това режимът в Пхенян се е съгласил да допусне журналисти от Юга в северната част на демилитаризираната зона, за да отразяват срещата на върха. Делегациите на двете държави са имали работни съвещания в граничното село Панминчжон, на които са обсъдили въпроси на протокола, сигурността и медийното отразяване на срещата. Било е решено, че междукорейската среща на върха на 27 април между Ким Чен Ун и Мун Дже Ин ще започне сутринта и ще включва и официална вечеря, която ще бъде в южнокорейската част на пограничния населен пункт Панминчжон, допълва ТАСС.", "date": "2018.04.23", "title": "Пхенян е съгласен южнокорейски медии \nда предават на живо от срещата на върха"}
{"url": "https://www.24chasa.bg/novini/article/6829551", "text": "Босненски съд отхвърли искане за екстрадиция в Турция на турска гражданка, заподозряна във връзки с движението на мюсюлманския проповедник Фетхуллах Гюлен, обвиняван от Анкара, че стои зад организирането на опита за преврат през 2016 г., предаде Ройтерс, цитирана от БТА. Окончателното решение на съда е издадено в момент, в който Турция е увеличила натиска върху съюзниците си за депортиране на хора, които се смята, че са свързани с училища, финансирани от Гюлен, отбелязва агенцията. Миналия месец шестима турски граждани бяха арестувани в Косово за връзки с училища на Гюлен и тайно бяха екстрадирани в Турция, заради което премиерът Рамуш Харадинай поиска оставките на министъра на вътрешните работи и на шефа на косовската тайна служба. Съдът на Босна и Херцеговина миналия месец се обяви срещу екстрадицията на Хюмейра Гьокчен с мотив, че тя е поискала убежище в Босна преди Турция да поиска екстрадицията й. Решението на съда не бе обявено публично. Източник, запознат с въпроса, каза днес пред Ройтерс, че Турция е поискала екстрадицията на още няколко души, пристигнали в Босна след опита за преврат. Според турските власти въпросните лица са свързани с училища, които се смята, че са финансирани от мрежата на Гюлен. Макар Босна да не е предприела конкретни стъпки срещу тези училища някои турски учители са напуснали страната под политически натиск след провалилия се пуч, посочва агенцията. Миналия месец по време на посещение в Сараево турският премиер Бинали Йълдъръм заяви, че трябва да бъдат предприети повече действия срещу последователите на Гюлен в Босна, особено в сферите на образованието и бизнеса. Движението на Гюлен имаше училища в 160 страни. След опита за преврат Турция настоява съюзниците й да закриват учебните заведения на мрежата на Гюлен, отбелязва Ройтерс.", "date": "2018.04.23", "title": "Съд в Босна отхвърли искане за екстрадиция на туркиня, заподозряна за връзки движението на Гюлен"}
{"url": "https://www.24chasa.bg/novini/article/6829560", "text": "Около 60 демонстранти в германския град Виценхаузен, провинция Хесен, снощи се опитаха да попречат на полицията за депортирането на сириец, предаде ДПА, цитирана от БТА. Властите съобщиха, че полицията арестувала 27-годишния сириец, след което демонстрантите обградили двете полицейски коли, участващи в операцията, и блокирали пътя им с велосипеди. После полицаите извикали подкрепления, за да бъде разчистен пътят. При опита си да се изтеглят, служителите на реда влезли в сблъсък с демонстрантите, които хвърляли по тях камъни. В отговор полицаите използвали лютив спрей и палки. Няколко демонстранти са ранени. Протестът приключил след два часа.", "date": "2018.04.23", "title": "Демонстранти в Германия се опитаха да предотвратят депортирането на сириец"}
{"url": "https://www.24chasa.bg/novini/article/6829565", "text": "Въвеждането на регистрационен режим за всички автосервизи е важна стъпка за подобряването на пътната безопасност. Това е обявил заместник-министърът на транспорта, информационните технологии и съобщенията Ангел Попов, по време на обсъждането на работните проекти на Закон за движението по пътищата, Закон за водачите на моторни превозни средства и Закон за пътните превозни средства, цитиран в съобщение от МТИТС, пише БТА. По думите му, тази промяна е залегнала в проекта на новия Закон за пътните превозни средства, който регламентира изискванията към пътните превозни средства, условията и реда за тяхното одобряване, регистрация и проверка на техническата изправност, както и правилата, по които ще работят техническите служби и пунктове. Зам.-министър Попов е посочил, че ще бъде създаден публичен регистър на сервизите с пълна информация за местонахождението, служителите и тяхната квалификация, като е предвидено сервизите да дават минимална гаранция за извършените ремонти. \"Паралелно с това ще се надгради регистърът на техническите прегледи, като ще се създаде електронен технически паспорт, в който автосервизите и техническите пунктове ще отразяват всички ремонти, технически проверки, промени в конструкцията и регистрирани произшествия. Така ще може да се проследи реалното състояние на всеки автомобил\", е заявил Ангел Попов. В закона са разписани подробно изискванията за извършването на сделки с автомобили и промяната на собствеността, като се въвежда регистрационен режим при продажбата на нови или втора употреба резервни части, посочил е той. По думите на Попов целта на тези промени не е да се затварят сервизи, а всички да излязат на светло и да работят при еднакви правила и контрол, което ще доведе до по-ясна регулация на сектора и ще намали нелоялната конкуренция. Законодателното предложение предвижда още всички автобуси, които извършват междуселищни превози на разстояние повече от 30 километра да бъдат оборудвани с колани за пътниците, е казал още заместник-министърът. Той е уточнил, че към момента изискването е пътниците да слагат колани само ако в автобуса има такива, но по думите му коланите са изключително важни за спасяването на човешки живот и за това е нужно всички автобуси да имат такива. По отношение текстовете в новия Закон за водачите на моторни превозни средства заместник-министър Ангел Попов е обявил, че се облекчава реда за продължаване срока на валидност на разрешенията за обучение на кандидатите за водачи. Той е заявил, че при теоретичния изпит ще бъдат намалени изпитните въпроси, като същевременно ще бъдат добавени интерактивни видеоклипове за оценка на възприятията на кандидатите. При практическия изпит ще се създаде правно основание за обжалване и промяна на резултата. Завишава се и контролът към психологическите лаборатории чрез въвеждането на 5-годишен срок на регистрация, като е предвидено да се ограничава дейността на психолози, които извършват нарушения. Днес стартира публичното обсъждане на работните проекти на трите закона. След разглеждането на всички постъпили предложения, законите ще бъдат публикувани официално за обществено обсъждане. Министерството на транспорта, информационните технологии и съобщенията ще разгледа всяко предложение от браншовите организации, за да се постигне възможно най-голям ефект и обществено съгласие по промените в законодателството.", "date": "2018.04.23", "title": "Въвеждат регистър на автосервизите заради пътната безопасност"}
{"url": "https://www.24chasa.bg/novini/article/6829579", "text": "Повод за срещата на омбудсмана Мая Манолова с изпълнителния директор на „Топлофикация София“ ЕАД Сашо Чакалски са жалбите и сигналите до институцията за много високи сметки за отопление за м. март в сравнение с по-студените два предходни месеца, когато сметките са били значително по-ниски. Има случаи, в които увеличението е двойно. По време на срещата се констатира, че по официална информация средното увеличение за битовите потребители за м. март 2018 г. спрямо м. март 2017 г. е с близо 60%. Това се дължи основно на две причини. От една страна увеличението на цената на топлинната енергия с над 24%, (одобрена от КЕВР), въпреки гражданските протести от м. април 2017 г., и от друга – разпоредбите на Наредбата за топлоснабдяването. В същото време от „Топлофикация“ считат, че няма проблеми с нормативната уредба. Омбудсманът смята, че дружеството трябва да посочва проблемите, произтичащи от прилагането на Наредбата за топлоснабдяването и своевременно да сигнализира Министерство на енергетиката. Нужно е да проявява по-голяма активност, когато са ощетени гражданите, какъвто е случая с прогнозните сметки. Доброто управление означава своевременно да се реагира на несправедливите практики. В случая с мартенските прогнозни сметки клиентите на топлофикационните дружества безлихвено ги кредитират, а изравнителните сметки ще бъдат готови през м. юли, а едва през м. август хората ще могат да си получат надвзетите суми. На срещата омбудсманът поиска за пореден път от „Топлофикация София“ ЕАД да информират по ясен и разбираем за хората начин как са формирани високите сметки. Освен това настоя във фактурите, на отделен ред, дружеството да посочва и количеството топлинна енергия за сградна инсталация и стойността й, каквото е и изискването на чл.30, ал.3, т.13 от Общите им условия, одобрени от КЕВР. По повод високите сметки за м. март 2018 г. и Решение № 4777/13.04.2018 г. на ВАС по адм. д. № 1372/2016 г., с което се отменя формулата, приета в т.6.1.1 от Методиката за дялово разпределение на топлинната енергия в сгради-етажна собственост, омбудсманът изпрати писмо до министъра на енергетиката, в което за пореден път поиска да се проведе широка обществена дискусия с участието на компетентните държавни институции, в т.ч. и омбудсмана, както и граждански организации, за изменение и допълнение на Закона за енергетиката и на Наредбата за топлоснабдянатето, в защита правата и интересите на потребителите на топлинна енергия. Мая Манолова подчерта, че изцяло споделя мотивите на съдебния акт, с който се отмени формулата за изчисление на сградната инсталация. На срещата бе обсъден и фактът, че омбудсманът не е получила исканата от нея информация за какво „Топлофикация София“ харчи юрисконсулските хонорари, заради които сметките на длъжниците набъбваха в пъти и в резултат, на което общественият защитник осъди дружеството на две инстанции.", "date": "2018.04.23", "title": "Манолова: Високите сметки за март кредитират безлихвено „Топлофикация София“"}
{"url": "https://www.24chasa.bg/novini/article/6829586", "text": "Германското правителство защити днес позицията си, че въздушните удари на САЩ и съюзниците им срещу Сирия са били законни, въпреки че според експерти те са нарушили международното право, предаде Асошиейтед прес, цитирана от БТА. Германски парламентарни изследователи представиха на депутатите становище, в което поставиха под въпрос дали предполагаемото химическо нападение, извършено от сирийските правителствени сили, оправдава атаката, предприета от САЩ, Великобритания и Франция. Германия не се включи в ударите на 14 април. Говорителка на германската канцлерка Ангела Меркел каза, че правителството е \"взело под внимание\" парламентарната оценка, но продължава да е убедено, че съюзническата атака е била \"необходима и уместна\". По думите й въздушните удари са имали за цел да предотвратят по-нататъшно използване на химически оръжия от сирийските сили, което само по себе си е нарушение на международното право.", "date": "2018.04.23", "title": "Германия: Ударите на САЩ срещу Сирия\nбяха законни"}
{"url": "https://www.24chasa.bg/novini/article/6829589", "text": "Европейските страни участници в иранското ядрено споразумение трябва да убедят президента Тръмп да не излиза от сделката, защото \"план Б\" за споразумението няма, написа днес в Туитър иранският външен министър Мохамад Джавад Зариф, цитиран от Ройтерс. \"Или всичко, или нищо. Европейските лидери трябва да насърчат Тръмп не само да не напуска ядреното споразумение, но което е по-важно - да започне да изпълнява добросъвестно своята част от сделката\", написа Зариф. Френският президент Еманюел Макрон каза в интервю за Фокс нюз вчера, че той няма \"план Б\" за сделката и че САЩ трябва да останат в споразумението, защото по-добра възможност няма, предаде БТА. \"Президентът Макрон е прав, като казва, че няма \"план Б\" за споразумението, заяви днес иранският министър.", "date": "2018.04.23", "title": "Иранският външен министър: Макрон е прав - няма \"план Б\" за ядреното споразумение"}
{"url": "https://www.24chasa.bg/novini/article/6828199", "text": "Дълго време го наричаха “сянката на Раул Кастро”. А днес е първият лидер на Куба от близо 60 години, който не носи прочутата революционна фамилия. Мигел Диас-Канел е и първият цивилен, който поема юздите на карибската островна държава. Въпреки че е от ново поколение политици, 58-годишният кубински президент едва ли ще направи радикална промяна в политическия живот на Хавана, сочат анализатори. Той е перфектният “апаратчик”, израснал и формиран в лоното на Кубинската комунистическа партия, а в последните 5 г. бе първи вицепрезидент, работещ под прякото ръководство на 86-годишния Раул Кастро. Инженер по електроника по образование, роденият на 20 април 1960 г. Диас-Канел (избран начело на държавата в навечерието на рождения си ден) изглежда по-модерен от носещите военни униформи свои предшественици - Раул и покойния му брат Фидел. Някои факти от биографията му говорят, че като млад е бил доста разкрепостен и неправолинеен. Слушал рок музика, а през 90-те години като партиен ръководител в провинция Виля Клара подкрепил създаването на културен център, свързан с хората с алтернативна сексуалност. Очевидно е обаче, че новият кубински ръководител си е пробил път в йерархията и е спечелил доверието на Раул Кастро, придържайки се към партийната линия по ключови политически и икономически въпроси. Това пролича и в първата реч след избирането му.  В нашата страна няма място за капитализъм, каза Мигел Диас-Канел. “Ще бъда твърд и няма да позволя на Острова на свободата да се върне несправедливата социалноикономическа система. В нашата родина няма място за такива идеи и за хората, които ги проповядват. Революцията продължава”, обяви новият лидер. До голяма степен политическите възгледи на Диас-Канел остават загадка, тъй като досега поведението му е било много дискретно. Той изкачва едно след друго стъпалата в йерархията, като избягва показността, провалила кариерите на други претенденти през годините. Мнозина кубинци се надяват, че Диас-Канел просто чака благоприятния момент, за да поеме “командването на парада”. Неговото поле за маневриране обаче ще е ограничено, тъй като Комунистическата партия остава водеща политическа сила в Куба и ще бъде ръководена от Кастро до 2021 г. Жители на родната му провинция Виля Клара го хвалят като симпатичен, дружелюбен “човек от народа”. Израства в скромна едноетажна къща с фасада с олющена мазилка. Баща му е работник механик в провинциалната столица Санта Клара, а майка му - учителка. Блестящ ученик, младият Мигел преподава в университета преди началото на политическата си кариера през 1993 г.  Диас-Канел е познат като работохолик. Като провинциален партиен лидер работел извънредно, правел изненадващи проверки на държавни компании, за да се бори с корупцията, и си спечелил прозвището Диас и ноче - игра на думи с неговото име и телевизионния криминален сериал “Ден и нощ”. При едно спиране на тока в болницата в Санта Клара той поема ръководството на екипа, дошъл да го възстанови, а после минава през всички стаи, за да се извини лично на болните. През 2003 г. Мигел Диас-Канел е преместен на длъжност партиен ръководител на провинция Олгин, център на процъфтяващия кубински туристически сектор и на чуждестранните инвестиции. През 2009 г. е извикан в Хавана, за да стане министър на висшето образование. През 2013 г. Раул Кастро го направи своя дясна ръка, като го хвали за “непоколебимата му идеологическа твърдост”. Казват, че се усмихва рядко и не е сред най-добрите оратори, тъй като никога не импровизира. На последните парламентарни избори през март го заснеха как чака 20 минути на опашка, за да гласува. Някои анализатори казват, че имиджът на хардлайнер, който новият лидер си е изградил, е по-скоро проява на политическата ловкост, тъй като се е налагало да успокоява консервативната част от партията, изплашена от смъртта на Фидел Кастро и избора на Тръмп в САЩ. Тръмп хвърли сянка върху разведряването, договорено през 2014 г. между Раул Кастро и бившия американски президент Барак Обама. Тази ловкост ще бъде от ключово значение, ако Диас-Канел иска да направи промени в начертания от Кастро път. Според наблюдателите способността му за маневри ще зависи основно от успехите в икономиката, голяма част от която е в ръцете на военните. Предполага се, че той ще продължи линията, започната от Раул Кастро, който даде възможност за частна инициатива на дребни предприемачи. Тия дни Раул обяви, че през 2021 г. ще отстъпи на Мигел Диас-Канел и ръководството на Кубинската комунистическа партия. Дотогава той ще е на нещо като изпитателен срок, в който ще трябва да докаже качествата и предаността си. Новият кубински лидер става близък на братята Кастро, когато работи като техен телохранител по време на военната си служба.   Израстването му в политиката става под крилото на Раул Кастро, който го изгражда по свой модел. Когато през 2018 г. го предлага за свой приемник, 86-годишният лидер парира критиките с думите: “Другарят Диас-Канел не е нито парвеню, нито натрапник”. Смята се, че Раул има пълно доверие на протежето си. Многократно му е поверявал да го замества при важни политически прояви в чужбина. Диас-Канел има два брака. От първата си съпруга Марта са двамата му синове, които са свирили в “Полароид”, известна кубинска рок-банда. В момента е женен за Лис Куеста Переса, университетска преподавателка и сътрудничка на туристическа агенция. Очаква се тя да се отдаде на задълженията си на първа дама - новост за Куба.  Мигел Диас Канел не е привърженик на военните униформи като братята Кастро, макар 3 години - от 1982 до 1985 г., да е служил в антиракетно военно подразделение като спец по радиовръзките. Често ходи с джинси, а при официални случаи предпочита класическите костюми. Висок, светлоок и белокос, според мнозина той много прилича на Ричард Гиър, макар да е по-едър от него. Като по-млад бил голям фен на “Бийтълс” и носел дълга коса. Дори създал рок фестивал в Санта Клара. Когато имало вечеринки в културния клуб на града, ходел там да танцува и водел със себе си двете си деца. Фен е и на баскетбола. Иска кубинците да имат по-голям достъп до интернет в държава, която е една от най-слабо свързаните с мрежата на планетата. В офиса винаги ходи с таблет. Във видео, изтекло през 2017 г., обаче се вижда как настоява за по-голяма цензура към електронните медии, които според него водят културна война срещу режима. Поради недостига на горива Диас-Канел ходи на работа с колело, вместо да се вози със съветска “Лада” като другите партийни лидери. “Близостта му с хората бе негова запазена марка”, казва 69-годишният Рамон Силверио, собственик на културния център “Ел Мехунхе”, който е център на движението на хомосексуалните. Силверио хвали Диас-Канел за подкрепата на “Ел Мехунхе” във време, когато хомофобията е нещо обичайно в партията. ", "date": "2018.04.23", "title": "Новият Кастро"}
{"url": "https://www.24chasa.bg/novini/article/6829624", "text": "Компания Хърватски пътища подписа днес в Дубровник договор с китайския консорциум Чайна роуд енд бридж корпорейшън за строителството на мост от континента до полуостров Пелешац въпреки протестите на Босна и Херцеговина, предаде Танюг. Плановете за строителство на моста бяха посрещнати с ожесточена съпротива в Сараево. Босна и Херцеговина има излаз на Адриатическо море с ширина 8 километра в района на полуостров Пелешац, но крайбрежните води принадлежат на Хърватия. През територията на Босна и Херцеговина минава автомагистрала Е65, свързваща основната част на Хърватия с южната част, където се намира голямото пристанище Дубровник. С построяването на моста Босна и Херцеговина ще изгуби средства от транзита през босненска територия, предаде БТА. Хърватският премиер Андрей Пленкович заяви днес, че се надява проектът за строителство на моста да се реализира през следващите 3-4 години. \"По този начин решаваме стратегическия въпрос за свързването на тази част на Хърватия с останалата й територия, получаваме голям инвестиционен проект и отваряме дългосрочно вратите за сътрудничество с Китай\", каза Пленкович. Той добави, че проектът зачита интересите и на Босна и Херцеговина. Мостът ще бъде изграден на 55 метра височина и ще дава възможност за безпрепятствена работа на босненското пристанище Неум. Мостът ще бъде дълъг 2440 метра и ще представлява конструкция от бетон и стомана, устойчива на земни трусове и силни ветрове. Строителството му ще струва 280 милиона евро без ДДС.", "date": "2018.04.23", "title": "Китайска компания ще строи мост в Хърватия, заобикалящ Босна и Херцеговина"}
{"url": "https://www.24chasa.bg/novini/article/6829635", "text": "Висока оценка на засилената динамика на политическия диалог през последната година и на отличните двустранни отношения между България и Франция дадоха председателят на парламента Цвета Караянчева и председателите на Сената и на Националното събрание на Франция Жерар Ларше и Франсоа дьо Рюжи. Те разговаряха в рамките на Конференцията на председателите на парламентите на страните-членки на ЕС, която се провежда в Талин, Естония. Франция за нас е стратегически партньор и съюзник и ние придаваме изключително значение на поддържането на активните контакти и взаимодействие в двустранен план и по въпроси от общ интерес в рамките на ЕС и НАТО, отбеляза Цвета Караянчева. Тя подчерта, че сътрудничеството между парламентите на двете страни е много добро и е солидна база за успешното развитие на нашето партньорство, съобщиха от пресцентъра на Народното събрание. По време на срещите председателят на българския парламент постави и темата за приемането на България в Шенген. Цвета Караянчева заяви, че страната ни е изпълнила всички критерии за членство в Шенгенското пространство и отдавна пази външната граница на ЕС по всички шенгенски стандарти. Достатъчно доказателство за това е изключително ниският миграционен натиск на българо-турската граница. Цвета Караянчева припомни, че готовността за членство в Шенген е потвърдена от всички, ангажирани с процеса европейски институции – Европейската комисия, Европейския парламент и Европейския съвет. Ето защо не приемаме към страната ни да се поставят допълнителни условия, каквито не са били поставяни на останалите страни, както и членството в Шенген да се обвързва с Механизма за сътрудничество и оценка, подчерта тя. Въпреки това уточни, че страната ни изпълнява всички препоръки от докладите на ЕК за България, както и че българският парламент наскоро прие новия антикорупционен закон, с който се създаде специализиран антикорупционен орган, който вече работи. Председателят на Народното събрание потвърди солидарността на страната ни с Франция в борбата срещу тероризма и отстояване на нашите общи ценности. Предизвикателствата пред сигурността в Европа изискват още по-тясно взаимодействие в рамките на ЕС и с ключови партньори от трети страни, подчерта още Цвета Караянчева. Засилването на търговско-икономическите контакти и на инвестиционно присъствие на Франция в България, бяха също сред темите на разговора. Председателят на парламента отбеляза, че съществува сериозен потенциал за още по-значими и активни контакти в тази област. Цвета Караянчева, Жерар Ларше и Франсоа дьо Рюжи обсъдиха вижданията на Франция и България и за следващата многогодишна финансова рамка. Тримата се обединиха около извода, че Общата селскостопанска политика и кохезионните фондове са от изключителна важност за почти всички страни и средствата по тях не трябва да се намаляват, особено предвид Брекзит. Председателят на българския парламент заяви още, че страната ни споделя вижданията на Франция за нуждите от стратегически способности за опазване на сигурността на Европа. Цвета Караянчева посочи също отличното сътрудничество в областта на вътрешните работи и между специализираните служби в областта на вътрешната сигурност.", "date": "2018.04.23", "title": "Караянчева: Франция за нас е стратегически партньор и съюзник"}
{"url": "https://www.24chasa.bg/novini/article/6829636", "text": "Бившият президент на САЩ Барак Обама ще изнесе лекция в памет на Нелсън Мандела през юли в Йоханесбург, информира \"Франс прес\",  Обама и Мандела са се срещнали през 2005 г. За погребението на южноафриканския лидер, бившият президент на САЩ изпрати трогателен съболезнователен адрес. „Президентът Барак Обама ще изнесе възпоменателна лекция по случай 100-годишнината от раждането на Нелсън Мандела”, заяви ръководителят на Фондация \"Нелсън Мандела\". За тази лекция фондацията е търсела, човек с „африкански корени”, който \"да обърне внимание на въпросите свързани с демокрацията” в съвременния свят.", "date": "2018.04.23", "title": "Обама ще изнесе лекция по случай 100 г. от раждането на Мандела"}
{"url": "https://www.24chasa.bg/novini/article/6829004", "text": "Полицията продължи цяла нощ да търси мъжа, който застреля четирима души в заведение в предградие на град Нешвил в щата Тенеси, предадоха Ройтерс и Асошиейтед прес. През нощта полицията претърси училищата, за да се увери, че нападателят не е вътре и че ще е безопасно те да бъдат отворени днес, предава БТА. Полицията идентифицира четирите жертви на нападението, извършено малко преди 3,30 ч. местно време вчера. Те са на възраст между 20 и 29 години и са били служители и клиенти на заведението. Двама от тях са застреляни пред ресторанта, а другите двама вътре. Двама души са ранени. Нападателят се появил с пикап, почти гол, облечен само със зелено яке. Той открил стрелба, след като слязъл от пикапа си. После избягал, като преди това свалил и хвърлил якето. В него били открити амуниции за автомат AR-15. Полицията подозира, че нападателят е на 29 години и се казва Травис Райнкинд. Той е от Тейзуел в Илиноис. Мотивите му за атаката не са известни, предполага се, че може да е имал психически проблеми. Местни медии обрисуват Райнкинд като мъж с параноидни отклонения и човек, който харесвал огнестрелните оръжия. През юли миналата година бил задържан от агенти на Сикрет сървис близо до Белия дом. Тогава не бил въоръжен и настоявал за среща с Доналд Тръмп. След този инцидент при претърсване в дома му били иззети четири огнестрелни оръжия. Миналия юни Райнкинд скочил в общински басейн в Тремънт в щата Илинойс, облечен с бански и розово дамско палто. Тогава обвинения не му били предявени. През 2016 г. Райнкинд се оплакал на полицаи в Тейзуел, че певицата Тейлър Суифт го следяла и дори била хакнала мобилния му телефон. Твърдял също, че 20-30 души подслушвали телефона му и имали достъп до компютъра му. Райнкинд се оплакал още, че пред дома му се появявали хора, които лаели като кучета.", "date": "2018.04.23", "title": "Продължава издирването на мъжа, убил четирима в ресторант в Тенеси (Снимки)"}
{"url": "https://www.24chasa.bg/novini/article/6829007", "text": "Организацията за забрана на химическите оръжия (ОЗХО) още веднъж се озова в центъра на международното внимание след атаката с нервнопаралитично вещество във Великобритания срещу бивш руски разузнавач и твърденията за химическа бомбардировка в сирийския град Дума. Малко позната някога организация за разоръжаване, придоби известност, когато през 2013 г. спечели Нобеловата награда за мир и оттогава е във фокуса на общественото внимание заради нееднократните твърдения за употреба на химическо оръжие в Сирия по време на седемгодишната гражданска война в близкоизточната държава. Експерти на мисията за установяване на фактите на организацията пристигнаха в Сирия, за да разследват предполагаемата химическа атака в Дума. Сирия и нейният съюзник Русия отричат да е имало атака, пише Асошиейтед прес, цитирана от БТА. Въпреки това оцелели очевидци, интервюирани от Асошиейтед прес, казват че в нощта на 7 април с усетили силна миризма на хлор. Според активисти има почти 50 души убити. Много от тях са били намерени с пяна около устата, признак на задушаване. Здравни работници казват, че са лекували симптоми като затруднено дишане и загуба на съзнание. Организацията за забрана на химическите оръжия е международният орган, който прилага конвенцията за химическите оръжия. Конвенцията, която влиза в сила на 29 април 1997 г., е първият договор за забрана на цяла група оръжия. Базираната в Хага организация има 192 страни членки, включително САЩ, Русия и Сирия, които обхващат около 98 процента от световното население. Сред малкото нечленуващи страни са Израел и Северна Корея. ОЗХО наблюдава и проверява унищожаването на съществуващите запаси от химически оръжия, работи с химическата промишленост за предотвратяване на неправомерно използване и злоупотреба с химикали и разследва предполагаемо използване на химически оръжия. Мисията за установяване на фактите, създадена през 2014 г., има мандат да проверява твърдения за употреба на химически оръжия. Нейният екип от експерти отива на местата на предполагаемите атаки за събиране на проби, разговори с оцелели и медици, и събиране на други доказателства. Физическите доказателства са изпращат след това в акредитирани от ОЗХО лаборатории за анализ. В случаите, когато екипът не е можел да дойде на място, мисията е провеждала интервюта с оцелели и очевидци на друго място. Членовете й няколко пъти са посещавали Сирия за разследване на предполагаеми атаки. Комисията обаче не посочва виновния за атаките. Създаденият през 2015 г. съвместен разследващ механизъм (СРМ) между ООН и ОЗХО имаше право да определя виновника, но миналата година беше разпуснат, след като Русия наложи вето на продължаването на неговия мандат в Съвета за сигурност на ООН. Москва твърди, че СРМ не е бил професионален и обективен в своите разследвания. Експертът по химически оръжия Жан-Паскал Зандърс казва, че забавянето ще означава, че някои физически доказателства за атаката биха могли да бъдат унищожени, но добавя, че други уличаващи \"маркери\" за използване на химически оръжия ще се запазят. Следите от хлора, за който се предполага, че е химическото вещество, използвано в Дума, накрая ще изчезнат, ако бъдат изложени на атмосферно въздействие за дълго време, но физическите увреждания на въздушните пътища на жертвите, подложени на въздействието на газа все още ще бъдат явни, каза Зандърс в телефонно интервю. Членовете на екипа могат да вземат също биометрични проби от оцелели или жертви за проверка на следи или \"маркери\" на излагане на отровен газ. Експертите на ОЗХО ще търсят физически доказателства като използвани при атаката муниции или следи от газ, ако са още налични на място. Те ще проучват и информация от открити източници като видеа и други свидетелства за събитията. Вероятно екипът също ще се опита да разпита оцелели, не само в Дума, но и другаде, ако са избягали в резултат на инцидента на 7 април. Зандърс казва също, че експертите на ОЗХО вероятно ще имат достъп до съвременен софтуер, който да им позволи да проследят въздушното движение около времето на атаката, информация, която може да бъде използвана като доказателство в разследването. След като СРМ вече не съществува, докладът на мисията за установяване на фактите ще бъде изпратен на генералния директор на ОЗХО, който ще сподели констатациите в него със страните членки и с ООН. Тъй като засега не съществува ясен начин за изправяне на извършителите пред правосъдието, всяко доказателство за химическа атака ще бъде запазено и в бъдеще и ще послужи като сведение за дискусиите около сирийския конфликт в ООН и другаде.", "date": "2018.04.23", "title": "Химическата атака в Дума поставя ОЗХО в центъра на вниманието"}
{"url": "https://www.24chasa.bg/novini/article/6829042", "text": "Основни резултати от проучването за наличие на „двоен стандарт“ при предлаганите на българския и европейския пазар храни разпространиха от Министерство на земеделието, храните и горите. По-рано днес  , че 35% по-висока е цената на детско пюре от зеленчуци, пиле и ориз у нас в сравнение с това, закупено от Германия, при това ако се абстрахираме от ДДС, защото там е 7%. Всъщност така крайната цена е с 40% по-висока. Детските храни са една от 11-те групи храни, които са изследвани.  Вижте останалите в отчета на МЗХГ:  В рамките на проучването са взети общо 106 проби, обхващащи 53 храни и напитки от една и съща търговска марка, предлагани от една страна в търговска верига в България, а от друга – в същата или подобна верига магазини в избрани държави-членки на ЕС (Германия, Австрия, Италия и Чехия). Изследването обхваща: Сравнение на етикети и на външни белези; Сравнителни изпитвания в лаборатория – по органолептични и физикохимични показатели и съдържание на специфични съставки; Сравнение на цените. Сравнение на етикети и лабораторни изследвания Проведеното проучване показва, че е налице разминаване в състава и качеството на някои продукти, предлагани на българския и европейския пазар. ЕТИКЕТИ Сравнението на етикетите сочи, че при 40 продукта (75,5% от обхванатите продукти) информацията на етикетите е идентична, а при 13 продукта (24,5%) са налице различия в представената информация по отношение на състав и/или хранителна стойност. Различията в етикетите се отнасят за: мляко за малки деца, моцарела, безалкохолни напитки, сладкарски, тестени и шоколадови продукти и зеленчуков бульон. ЛАБОРАТОРНИ ИЗСЛЕДВАНИЯ Органолептични показатели (сензорен анализ) – от изследвани 28 продукта, при 5 продукта (17,9%) са налице различия – моцарела, безалкохолни и шоколад Физикохимични изпитвания – от изследвани 22 продукта, само при 1 продукт (4,5%) е открито различие – мляко за малки деца; Анализ на съдържанието на различни специфични съставки: - какао в шоколадови храни – от изследвани 2 продукта, при 1 продукт (50%) е открито различие; - немлечни мазнини – изследван е един продукт, като не е констатирано отклонение. КОНСТАТИРАНИ ПО-СЪЩЕСТВЕНИ РАЗЛИЧИЯ (чрез анализ на етикетите и проведените изпитвания) Мляко за малки деца - по-високо съдържание на растителни мазнини (вкл. палмово масло) в българския аналог за сметка на по-малко съдържание на мляко на прах. Продуктът от България не съдържа млечна суроватка на прах и е с по-ниско съдържание на микроелементи и витамини. Въпреки че българският аналог може да се определи като с по-ниско качество, той се предлага на сходна цена с тази в Италия. Сирене моцарела – разлика в цвета и вкуса на продуктите, наличие на шупли в разрезната повърхност и утайка в саламурата на българския аналог. Продуктът от България е с по-ниско нетно количество и по-малко количество сирене в опаковката, за сметка на повече саламура. Бързо замразени багети – по-малко колбас и твърдо сирене в продукта на българския пазар, за сметка на повече чушки, доматено пюре и хлебна база. Млечен шоколад – по-ниска масленост и по-ниско съдържание на какао в българския аналог. В млечен шоколад от друга марка е установено по-малко съдържание на лешници в продукта на българския пазар. Безалкохолни напитки – разлики в състава, степента на газираност, вкуса и енергийната стойност. При безалкохолна напитка с вкус на портокал от една и съща марка, българският аналог е с малко по-ниско плодово съдържание в сравнение с продукта от Австрия и съдържа глюкозо-фруктозен сироп вместо захар. Тъй като продуктът е широко разпространен в цяла Европа е направено допълнително сравнение на етикетите с още пет други държави-членки на ЕС (Италия, Испания, Белгия, Германия и Унгария), според което плодовото съдържание варира от 5% в Българи и Унгария до 12% в Италия. В Италия, Белгия, Германия и Австрия продуктът съдържа захар, а в България, Унгария и Испания – фруктозо-глюкозен сироп. Сравнение на цените Данните сочат, че при 31 продукта (58% от обхванатите продукти) цените в България са с между 0,4% и 64,8% по-ниски от тези в съответната държава-членка на ЕС Като цяло цените на шоколад, бисквитени изделия и безалкохолни напитки в България са съществено под тези в останалите държави-членки на ЕС, обхванати от проучването. 22 продукта (42% от обхванатите продукти) се предлагат по-скъпо в България (от 1% за сирене „Бри“ в Чехия до 166% за една марка паста в Италия) отколкото в другата държава-членка на ЕС, като впечатление прави: Италия - драстична разлика при една марка макаронени изделия, чиито цени в България са около 2,5 пъти над тези на италианските аналози; Германия - значително по-високи цени на българския пазар за плодов сок, чай и месни продукти; За останалите продукти различията не са толкова съществени – в повечето случаи разликата не надвишава 20% по-скъп продукт в България. По държави: сравнението с Австрия сочи преобладаващо по-ниски цени на българския пазар (само за 2 - мляко за деца и един вид пудинг, от 10 продукта цените на австрийския пазар са малко над тези в България) При останалите 3 държави не може да се открои ясна тенденция.", "date": "2018.04.23", "title": "Какво откри министерството на земеделието за двойния стандарт при храните"}
{"url": "https://www.24chasa.bg/novini/article/6829033", "text": "56-годишен мъж е починал на място след като е паднал от мост с трактор край с. Омарчево. Това съобщиха от ОДМВР-Сливен, цитирани от  На 22 април, в 15.10 часа, от телефон 112 е получено съобщение за настъпило пътно произшествие в землището на село Омарчево. Колесен трактор, управляван от мъж от село Полско Пъдарево, при движение по път, западно от главния път между селата Омарчево и Биково, излиза от пътното платно и пада от мост с височина 4 метра. Няма други пострадали. Причините за инцидента са в процес на установяване. По случая е образувано досъдебно производство.", "date": "2018.04.23", "title": "Тракторист падна от мост край сливенско село, загина"}
{"url": "https://www.24chasa.bg/novini/article/6829111", "text": "По предварителни данни на Националния статистически институт през 2017 г. институционален сектор \"Държавно управление\" отчита бюджетен излишък от 920 млн. лв., или 0.9 на сто от БВП, съобщи Националният статистически институт. Излишъкът в подсектор \"Централно управление\" е в размер на 727 млн. лв., или 0.7 на сто от БВП. Подсектор \"Местно управление\" е реализирал излишък от 256 млн. лв., а подсектор \"Социалноосигурителни фондове\" - дефицит от 63 млн. лева. Дългът на България за 2017 г. е в размер на 25 064 млн. лв., или 25.4 на сто от БВП.", "date": "2018.04.23", "title": "Дългът на България за 2017 г. е 25,4% от БВП"}
{"url": "https://www.24chasa.bg/novini/article/6829117", "text": "Въоръжен със сабя мъж търсеше снощи тъща си в центъра на Букурещ, съобщава румънската телевизия Диджи 24. Мъжът на 31 години бе задържан от полицията. В неделя вечерта много хора изпаднаха в паника пред гледката на въоръжен със сабя мъж, който обикаляше историческата уличка \"Липскани\" в старата част на румънската столица, предава БТА.  Мъжът бил забелязан първоначално от патрул на местната полиция, отговарящ за обществения ред. Той бил неспокоен и въртял в ръцете си сабя, дълга около метър. Хладното оръжие уплашило минувачите. За инцидента било съобщено около полунощ и веднага били предприети действия. При задържането му мъжът заплашвал полицаите и ги обиждал. След като бил обезвреден и отведен в полицейското управление, той разказал, че бил ядосан на майката на бившата си приятелка и искал да я накаже.", "date": "2018.04.23", "title": "Задържаха въоръжен със сабя мъж в центъра на Букурещ, търсел тъща си"}
{"url": "https://www.24chasa.bg/novini/article/6829137", "text": ", е напуснала работа като танцьорка в известен нощен клуб, съобщиха близките й. След освобождаването й от ареста тя се прибрала при мама и тате в жк \"Тракия\". До деня на инцидента живееше в дома на гаджето си Пламен Николов в \"Оазис-4\". Именно там тя \"наниза\" паркираните автомобили, шофирайки джип БВМ Х5 на приятеля си. Това стана на 15 април призори, връщайки се от работа, където пила водка и пушила марихуана. Районният съд я пусна под парична гаранция от 20 000 лева. \"Сумата не е внесена, защото тече 10-дневен срок за обжалване пред по-горна инстанция\", каза адвокатът й Орлин Търновалийски. Той протестира размера на гаранцията, а прокуратурата - освобождаването на Габриела. \"Момичето е много зле след 72-часовия престой в ареста и е потърсила лекарска помощ. За нея това е било ужас, колкото и някои да не го приемат\", каза адвокат Търновалийски. \"Никога повече няма да се кача на кола, дори да ми върнат книжката\", зарече се пред сълзи в съда Медарова. Тя поиска да я пуснат, защото арестът й се отразил много зле. Родителите й увериха, че имат парите и ще ги внесат.", "date": "2018.04.23", "title": "Танцьорката, помляла 10 коли, напусна работа, прибра се при мама и тате"}
{"url": "https://www.24chasa.bg/novini/article/6829115", "text": "Гръцкият премиер Алексис Ципрас заяви, че очаква колкото е възможно по-скоро в Гърция да бъдат върнати двама гръцки войници, задържани в Турция, предаде Ройтерс. Ципрас посочи, че не може да става въпрос за замяна на арестуваните военни със задържани турски граждани в Гърция, предава БТА. През уикенда турският президент Реджеп Тайип Ердоган заяви, че съдбата на двамата задържани в Турция гръцки войници е свързана с решението на Атина дали да екстрадира осем предполагаеми участници в опита за преврат в Турция през 2016 година. Същевременно гръцкият премиер заяви, че приветства коментарите на турския президент Ердоган за необходимост от наличие на мирни отношения с Гърция. Ципрас каза още, че Турция изглежда рискува да загуби ориентацията си и европейските си цели.", "date": "2018.04.23", "title": "Ципрас очаква колкото е възможно по-скоро в Гърция да бъдат върната гръцките войници, задържани в Турция"}
{"url": "https://www.24chasa.bg/novini/article/6829136", "text": "Кремъл отказа днес да коментира медийните съобщения, че Русия планира скоро да достави на Сирия ракетни системи С-300, но заяви, че западният ракетен удар срещу Сирия е влошил обстановката в региона, предаде Ройтерс. Вестник \"Комерсант\" съобщи по-рано, като се позова на неназовани военни източници, че Русия може да започне в близко бъдеще да доставя на Сирия системи за противовъздушна отбрана С-300. Според него експертите смятат, че Израел би реагирал отрицателно на подобно развитие и може да бомбардира района, където бъдат разположени системите, предава БТА. Руският външен министър Сергей Лавров каза в петък, че западните военни удари срещу Сирия този месец са премахнали всякакво морално задължение за Москва да не доставя ракетните системи на сирийския президент Башар Асад. \"Ракетният удар сериозно влоши обстановката около Сирия и сирийския мирен процес\", каза пред репортери говорителят на Кремъл Дмитрий Песков в конферентен разговор, когато беше попитан за евентуалното доставяне на системите С-300. \"Голяма вреда беше нанесена на международното право и духа на международното право от гледна точка на сътрудничеството\", заяви той.", "date": "2018.04.23", "title": "Кремъл не коментира съобщенията, че Русия планира да доставя ракетни системи на Сирия"}
{"url": "https://www.24chasa.bg/novini/article/6829063", "text": "Председателката на Софийския апелативен съд (САС) Даниела Дончева е нарушавала принципа на случайното разпределение на делата в съда. Това става ясно от проверка на Инспектора към Висшия съдебен съвет (ИВСС), която е приключила 23 януари т.г. Актът за резултатите от ревизията е окончателен. Инспекторът, който е проверявал Дончева, е внесъл предложение за дисциплинарно производство за налагане на наказание на шефката на САС. Със 7 на 2 гласа обаче то е отхвърлено на заседание на ИВСС. Напрактика това означава, че съдебните ревизори няма да искат съдийската колегия на ВСС да търси дисциплинарна отговорност на Дончева. До проверка на Дончева се стигна, след през есента на м.г. от нея се оплака съдията от САС Милен Василев, тъй като му иззела дело. Обвини я, че е проявила „нездрав интерес“, говореше и за корупция. През май 2017 г. Василев е бил определен на случаен принцип за докладчик по търговско дело, свързано с КТБ, „имащо за предмет установителен иск на значителна стойност – над 102 млн. лв.“. Спорът е между две търговски дружества, едното от които е на Бисер Лазов, който е един от основните свидетели на прокуратурата по наказателното дело за източването на КТБ.  ИВСС установява, че Дончева е „допуснала сериозни отклонения“ от принципа за случаен подбор на делата в САС. Тя е издала заповед, в която „липсват фактически и правни основания, относими към промяната на 6-ти постоянен състав на Търговското отделение на САС и към изземването на всички висящи дела, разпределени вече чрез системата за електронно разпределение на случаен принцип на доклад на съдия Милен Василев от същия постоянен съдебен състав“, твърди инспекторатът. Освен това председателката на САС е издала още няколко заповеди, отново без правно основание, с които размества съдии в различни състави, които да поемат висящи дела на свои колеги. От прокуратурата също извършиха проверка на Дончева, но не откриха данни за престъпление.", "date": "2018.04.23", "title": "Съдебна шефка погазвала случайното разпределение на дела"}
{"url": "https://www.24chasa.bg/novini/article/6829198", "text": "Сърбите в Косово са в най-тежкото положение в цялата си история, заяви днес сръбският патриарх Ириней пред руски журналисти, предаде ТАСС, цитирана от БТА. \"Ситуацията в Косово е много тежка, нашият народ там няма никаква свобода, нито свобода на придвижване, нито възможност да работят. При това нямат и подкрепа от държавата. Състояние, каквото не е имало в нашата история\", заяви патриархът. Коментирайки изявление на генералния секретар на ООН Антониу Гутериш, че е започнала нова студена война, патриарх Ириней заяви, че тя не е спирала. \"Войната продължава. Тя не е спирала. Войната съществува в сърцата и в главите на западните политици, затова те не могат да я спрат\", заяви той.", "date": "2018.04.23", "title": "Патриарх Ириней: Сърбите в Косово са в най-тежката ситуация в историята си"}
{"url": "https://www.24chasa.bg/novini/article/6829220", "text": "Окръжният съд в Пловдив определи най-тежката мярка задържане под стража за 38-годишния шеф на полицията в Раковски Георги Илиев. Той бе арестуван миналата седмица, като срещу него е предявено обвинение за искане и получаване на подкуп от 20 000 лева от пловдивски контрабандист на цигари. Според съда няма реална опасност Илиев да се укрие, но съществува такава той да извърши ново престъпление, като повлияе на свидетели. Това беше и едно от основанията за най-тежката мярка. Другото е, че по делото има доказателства за авторството на престъплението. \"Илиев се характеризира като лице с висока степен на обществена опасност въпреки чистото си съдебно минало. Отговорният му пост предполага разкриване на престъпления, а не толерирането им\", подчерта прокурор Анна Викова. Адвокатът на полицейския шеф Стоян Донков намекна, че зад ареста на клиента му стоят икономически интереси. Раковски е център на развита промишлена зона. Донков уточни, че Георги Илиев е бил задържан 1, 2 г., след като контрабандистът е подал сигнал в отдел \"Вътрешна сигурност\" на МВР, че му е поискан подкуп. Самият Илиев помоли единствено съда за по-лека мярка. В залата стана ясно, че има дете ученик и се грижи за двама тежко болни родители. Майка му била с рак на белия дроб, а баща му - трудно подвижен. Илиев отказа  коментар пред журналисти. Определението на съда може да обжалва на 3 май пред по-горната инстанция.", "date": "2018.04.23", "title": "Оставиха в ареста шефа на полицията в Раковски, можел да извърши друго престъпление"}
{"url": "https://www.24chasa.bg/novini/article/6829267", "text": "Поклонението пред Пламен Тодоров, който създаде фотоотдела на \"24 часа\" ще бъде в сряда, 25 април, в 10 ч. в ритуалната зала на Централните софийски гробища. Нашият колега почина вчера след дълго боледуване.                                                                                                                                                                                                                                                                                                                       ", "date": "2018.04.23", "title": "Прощаваме се с Пламен Тодоров в сряда"}
{"url": "https://www.24chasa.bg/novini/article/6829266", "text": "България ще продължи да полага усилия за ускоряване на процеса на европейска интеграция на страните от Западните Балкани, заяви председателят на парламента Цвета Караянчева на среща с председателя на Скупщината на Черна гора Иван Брайович. Председателите на законодателните институции на двете страни имаха двустранна среща по време на Конференцията на председателите на парламентите на страните-членки на ЕС в Талин, Естония. Това съобщиха от пресцентъра на НС. Председателят на Народното събрание подчерта, че България отделя особено внимание на срещата на върха ЕС – Западни Балкани през май в София. Очакваме темата за европейската перспектива на страните от Западните Балкани да остане в дневния ред на ЕС и работата по нея да продължи и по време на председателствата на Австрия и Румъния, добави Цвета Караянчева. Тя подчерта също, че темата за Западните Балкани е важен ангажимент и на Световната банка, която е готова да финансира проекти за над 200 милиона евро за изграждане на различни инфраструктури като пътища, железници и свързаност на пристанищата от региона. Този ангажимент е доказателство колко важна е свързаността на Западните Балкани, която беше формулирана като един от основните приоритети на Българското председателство, добави председателят на парламента. Готови сме като член на ЕС да помогнем на Черна гора както по отношение на законодателството, така и с други инициативи, заяви председателят на българския парламент. По думите й парламентарните групи за приятелство в двете законодателни институции могат да бъдат натоварени да определят приоритетните области на сътрудничество и конкретните действия, които е необходимо да бъдат предприети от институциите на двете страни. Председателите на парламентите на България и Черна гора изразиха задоволство от засиления политически диалог на най-високо равнище, който според тях е предпоставка за развиване на взаимноизгодно сътрудничество в редица области от взаимен интерес. Виждаме отдадеността на България за перспективата пред страните от Западните Балкани, отбеляза от своя страна Иван Брайович. Той допълни, че страната му приветства практиката всяка държава да се разглежда според усилията, които полага. Черна гора е лидер в региона и можем да покажем на останалите страни верния път към Европа, допълни още той. В края на срещата председателят на Скупщината на Черна гора преповтори поканата си към Цвета Караянчева за посещение, която от своя страна прие поканата за официална визита в Подгорица.", "date": "2018.04.23", "title": "Караянчева: Ще продължим да полагаме усилия за интеграцията на Западните Балкани"}
{"url": "https://www.24chasa.bg/novini/article/6829340", "text": "Каквато и кампания да организираме за намаляването на пътнотранспортните произшествия - не променим ли манталитета си като водачи - ефект няма да има. За да е успешна борбата срещу войната по пътищата, трябва първо ние да станем по-толерантни шофьори. Това заяви председателят на Комисията по вътрешна сигурност и обществен ред и председател на ПГ на ГЕРБ Цветан Цветанов по време на откриването на кръглата маса „Обсъждане на проект на Закон за движението по пътищата, Закон за водачите на моторни превозни средства и Закон за пътните превозни средства“. Форумът се провежда в София, а негови организатори са Министерството на вътрешните работи и Фондация „Ханс Зайдел“ в България, съобщиха от пресцентъра на ГЕРБ.  „Макар и да намалихме жертвите на пътя, след всяко ново тежко пътнотранспортно произшествие си казваме, че е нужен пореден ремонт на Закона за движение по пътищата. Днес сме тук, за да представим един изцяло нов закон, който отразява всички особености на днешното време“, уточни Цветан Цветанов. Според него е необходим дебат по какъв начин да бъдат оползотворени средствата от постъпилите глоби за нарушения на пътя. ”Средствата във Фонд „Пътна безопасност“ се увеличават и вече са достигнали 60 млн. лв. Те могат да отидат за подобряването на пътната инфраструктура, което ще бъде една отлична превантивна мярка“, коментира председателят на Комисията по вътрешна сигурност и обществен ред и допълни, че друга посока, в която могат да отидат събраните средства, е за монтирането на повече камери. „Защо да не приложим модела на западните страни, където на една отсечка като София-Пловдив имат поне 3 камери, които отчитат как се изменя поведението на водача през целия път“, предложи Цветанов. По думите му в борбата срещу жертвите на пътя ключова роля може да има и местната власт. „Ако те се включат активно, приносът им за намаляването на „черната“ статистика може да бъде голям“, отбеляза Цветанов. Той посочи, че парите от глобите биха могли да бъдат използвани и за провеждането на информационни кампании сред учениците. „Получат ли още от ранна детска възраст точните съвети как да бъдат отговорни участници в движението, след години като застанат зад волана манталитетът им ще е друг“, каза още Цветан Цветанов.", "date": "2018.04.23", "title": "Цветанов: Трябва да станем по-толерантни шофьори, за да спре войната по пътищата (Снимки)"}
{"url": "https://www.24chasa.bg/novini/article/6829368", "text": "Министър-председателят на Армения Серж Саркисян обяви оставката си след 11-дневни антиправителствени протести, съобщи държавната информационна агенция Арменпрес, цитирана от Франс прес. \"Напускам ръководния пост. Никол Пашинян (депутат от опозицията и водач на протестите) беше прав, а аз сгреших,\" заявил премиерът според Арменпрес, цитиран от БТА. Серж Саркисян беше избран от парламента на 17 април, след като десет години беше президент на страната.                                                                                                                                                                                                                                                                                                                       ", "date": "2018.04.23", "title": "Премиерът на Армения Серж Саркисян\nподаде оставка (Обновена)"}
{"url": "https://www.24chasa.bg/novini/article/6828783", "text": "Германският външен министър Хайко Маас е заявил, че няма да се разреши водене на предизборна кампания в Германия за президентските и парламентарните избори в Турция, насрочени за 24 юни, съобщава в.\"Миллиет\". Маас, който участва в среща на министрите на външните работи от Г-7 в Торонто, е посочил пред журналисти, че позицията на Германия по въпроса е ясна, като е уточнил, че три месеца преди избори в чужда страна в Германия няма да се разрешава водене на предизборна кампания от политици от съответната страна. Това важи за всички, независимо от коя страна идват, е изтъкнал Маас. Той е подчертал, че не иска повтаряне на споровете с Турция от минилата година и е добавил, че споровете не са полза и за двете страни, предава БТА.  Германският външен министър е заявил това в отговор на въпроси на журналисти след изявление на турския президент Реджеп Тайип Ердоган, който каза в интервю за турската телевизия НТВ в събота, че се подготвя негова среща в чужбина с 10-11 хиляди избиратели, без да съобщи в коя страна. Преди референдума в Турция на 16 април 2017 г. за конституционни промени, разширяващи пълномощията на държавния глава, местните власти в Германия отмениха предизборни прояви в страната с участието на турски министри. Турският президент Ердоган сравни тогава тези решения с \"нацистки практики\" и се стигна до ескалация на напрежението в двустранните отношения. В края на юни германското правителство прие решение, според което на чужди политици се забранява да водят предизборна кампания в Германия, ако в съответната страна предстоят избори в следващите три месеца. Уточнено бе, че тези правила няма да важат за държавите членки на ЕС. Външните министри на Турция и Германия - Мелвюлт Чавушоглу и Хайко Маас, ще срещнат утре или в сряда в Ню Йорк, отбелязва в.\"Миллиет\" и добавя, че се очаква забраната за предизборна кампания на турски политици в Германия да бъде сред обсъжданите теми. Вестник \"Миллиет\" посочва, че Германия се е присъединила към позицията на Австрия и Холандия, които обявиха миналата седмица, че няма да разрешат на политици от Турция да провеждат на тяхна територия агитация преди изборите.", "date": "2018.04.23", "title": "Хайко Маас не разрешава в Германия да се води кампания за изборите в Турция"}
{"url": "https://www.24chasa.bg/novini/article/6828798", "text": "Водач, употребил алкохол е самокатастрофирал в Горна Оряховица. Пострадали няма, съобщиха от ОД МВР - Велико Търново. В 05,10 ч. в неделя в управлението е получен сигнал за самокатастрофирал лек автомобил на кръстовище в града. Изпратеният на мястото полицейски екип е установил лек автомобил „Порше“, управляван от 33-годишния Н. С. от същия град. В хода на проверката е установено, че водачът е седнал зад волана в нетрезво състояние. При проверка с техническо средство, апаратът е отчел 1,84 промила. Н. С. е отказал кръвна проба. По случая е започнато бързо производство.", "date": "2018.04.23", "title": "Пиян шофьор се блъсна на кръстовище в Горна Оряховица"}
{"url": "https://www.24chasa.bg/novini/article/6828804", "text": "Военен автомобил УАЗ се обърна на АМ Тракия след удар с лека кола,   Инцидентът стана на 270 км по посока Бургас. Няма пострадали. Военнослужещите са пътували от Пловдив за морския град. При удара е имало изтичане на голямо количество бензин по пътя, затова на място бе изпратена пожарна от Нова Загора. За да предотвратят взрив ,пожарникарите източиха горивото и обезопасиха пътя. Военните дадоха показания пред Военна полиция. Другият автомобил беше изтеглен, в него също няма пострадали. Движението през 270 км на магистралата към Бургас се извършва в едната лента.", "date": "2018.04.23", "title": "Военни катастрофираха на АМ „Тракия”"}
{"url": "https://www.24chasa.bg/novini/article/6828806", "text": "Бързо производство за нарушаване на съдебна заповед за защита от домашно насилие е започнато в полицейското управление в Свищов. Вчера в 18,15 ч. в управлението съдействие е потърсила 52-годишна жена от с. Ореш. Тя обяснила, че спрямо дъщеря й е нарушена съдебна заповед за защита от домашно насилие. На адреса незабавно е изпратен полицейски екип, който на входната врата на жилището е установил 29-годишния И. Н. от същото село, с което е нарушил съдебна заповед. Мъжът е задържан с полицейска мярка за 24 часа. По случая е започнато бързо производство.", "date": "2018.04.23", "title": "Арестуваха насилник, нарушил органичителна заповед в Свищовско"}
{"url": "https://www.24chasa.bg/novini/article/6828838", "text": "Крадци обраха апартамента в центъра на Болоня на бившия премиер и шеф на Еврокомисията Романо Проди, съобщиха медиите. Това станало точно когато Проди и съпругата му Флавия били на аудиенция във Ватикана при папа Франциск. Семейство Проди участвало в делегация на енорията си в Болоня и било информирано за обира точно когато се намирало на площад „Свети Петър”. Знаейки явно, че двамата съпрузи ги няма в дома им, крадците влезли в него през нощта срещу събота и си свършили работата спокойно. Живеещите под апартамента на Проди негови роднини, чували звуци през нощта, но мислели, че са от семейство Проди. От дома на бившия премиер липсват часовници и бижута за около 30 хиляди евро, но най-вече предмети, свързани със семейни спомени. Крадците взели всичките медали на Проди, 38-те му дипломи хонорис кауза и всичките му възможни документи. „Взели са всичко, всичко! Взеха ни живота”, каза Проди пред осведомителната агенция Анса.", "date": "2018.04.23", "title": "Обраха дома на Романо Проди, докато беше при папата"}
{"url": "https://www.24chasa.bg/novini/article/6828843", "text": "Институционалният сектор \"Държавно управление\" отчита през 2017 година бюджетен излишък в размер на 920 млн. лева, или 0,9% от БВП, след като година по-рано излишъкът беше в размер на едва 209 млн. лева, (или 0,2% от БВП), показват предварителни данни на Националния статистически институт. В подсектор \"Централно управление\" постигнатият позитивен баланс за миналата година беше в размер на 727 млн. лева (или 0,7% от БВП), в подсектор \"Местно управление\" беше реализиран излишък от 256 млн. евро, а в подсектор \"Социално осигурителни фондове\" – дефицит от 63 млн. лева. В рамките на 2017 година държавният дълг на нашата страна беше в размер на 25,064 млрд. лева, което е 25,4% от реализирания БВП, показват предварителни данни на НСИ. Това представлява понижение с над 2 млрд. лева спрямо дълг от 27,321 млрд. лева през 2016 година (или 29,0% от БВП).", "date": "2018.04.23", "title": "НСИ: Свиване на държавния дълг на България с над 2 млрд. лв. през 2017 г."}
{"url": "https://www.24chasa.bg/novini/article/6828855", "text": "Пастир от врачанското с. Търнава се натъкнал в неделя привечер на ужасяваща находка в река Скът. Той забелязал раздул се от водата труп на мъж и веднага известил полицията, която веднага пратила екип от Бяла Слатина. Служителите на реда установили при огледа, че удавникът е 42-годишен мъж от същото село. По тялото му не били открити видими следи от насилие, твърдят разследващите случая. Цветан Димитров бил в неизвестност от 14 февруари т.г. Тогава овчарят от местна ферма празнувал Трифон Зарезан до мелницата край селото. В разгара на празника Цветан поискал 5 лв. назаем от свой колега и тръгнал към магазин в Търнава. Той обаче така и не се появил в селото и от тогава никой не го видял повече. Близките му пък го обявиха за издирване два дни по-късно.", "date": "2018.04.23", "title": "Намериха мъртъв овчар, изчезнал на Трифон Зарезан"}
{"url": "https://www.24chasa.bg/novini/article/6828845", "text": "Прокуратурата внесе искане за постоянния арест на 25-годишния Йордан Исаев, който рани със самоделна бомбичка двама полицаи по време на дербито ЦСКА - „Левски” миналата сряда, съобщи Исаев е направил пълни самопризнания, съобщиха вчера от прокуратурата. Оттам уточниха, че за обвинението му - тежка телесна повреда на повече от един служител на МВР по хулигански подбуди, предвиденото наказание е от 5 до 15 години затвор. По-късно днес Софийският градски съд ще заседава по искането на държавното обвинение за постоянното задържане на Йордан Исаев.", "date": "2018.04.23", "title": "Внесоха искане за постоянен арест на фена с бомбичката, съдът заседава днес"}
{"url": "https://www.24chasa.bg/novini/article/6828859", "text": "Съветът на Европа представи днес доклад за мигрантите и бежанците, посветен на България. Отчитат се положените от нашата страна усилия за преодоляване на предизвикателствата от големия миграционен приток, предава БТА.  В документа се посочва, че мигрантите трудно достигат нашата страна от Турция и трудно получават международна закрила. Според доклада България е положила усилия децата на бежанците да посещават училище, но вписването на чужденците в местното общество остава затруднено заради липсата на задължение на общините в тази посока. Отчита се \"общо отрицателно обществено отношение към мигрантите и бежанците\" у нас. Съветът на Европа отбелязва, че е необходимо нашата страна да предоставя повече информация на мигрантите за техните права в търсенето на убежище, както и превод и правна помощ при преминаването през съответните процедури. Пояснява се, че за изготвянето на доклада представител на Съвета на Европа е бил у нас през ноември миналата година, за да посети центрове за мигранти и да разговаря с властите и местни неправителствени организации.", "date": "2018.04.23", "title": "Съветът на Европа представи доклад за мигрантите, посветен на България"}
{"url": "https://www.24chasa.bg/novini/article/6828828", "text": "Глоба 100 лв. е наложил Районен съд – Свищов на 41-годишния И. И. от Свищов за проявено хулиганство, съобщи полицията. В петък в 01,30 в крайдунавския град полицейски служители спрели за проверка  лек автомобил «Мерцедес», управляван от И. И., известен на полицията и осъждан. По време на проверката водачът се държал непристойно, проявил оскърбително отношение, отправял ругатни и псувни спрямо униформените служители. В резултат на това е бил задържан с полицейска мярка за 24 часа. Съставен му е акт по Указа за борба с дребното хулиганство.", "date": "2018.04.23", "title": "Глобиха 100 лв. хулиган, псувал полицаи в Свищов"}
{"url": "https://www.24chasa.bg/novini/article/6828873", "text": "Руският министър на външните работи Сергей Лавров съобщи днес, че се е договорил с китайския първи дипломат Ван И двете страни да противостоят на опитите САЩ да саботират споразумението с Иран за ограничаване на ядрените му програми в замяна на облекчаване на санкции, предадоха ТАСС и Ройтерс, цитирани от БТА. \"Ние сме против преразглеждането на тези договорености и смятаме за много непродуктивни опитите да се обезсмислят многогодишните усилия в рамките на преговорите шестте страни и Иран\", каза Лавров. Той добави, че Русия и Китай ще се стремят да осуетят подкопаването на \"едно от най-големите постижения на международната дипломация в последно време\". По думите на руския министър \"консолидираната роля на Русия и Китай за строго спазване на международното право играе ключова роля за укрепването на стабилността и сигурността в света\". На съвместната пресконференция в китайската столица Лавров отбеляза, че въздушните удари на Запада по Сирия са попречили на тенденцията за мирен изход от сирийската криза. Той съобщи, че двамата с Ван са обсъдили ситуацията на Корейския полуостров и са констатирали необходимостта участващите в процеса страни да правят компромиси и да избягват провокативни действия. Китайският външен министър заяви, че международната общност не трябва да създава никакви пречки пред преговорния процес на Корейския полуостров. Според Ван И обявеното от Пхенян прекратяване на ядрените и ракетните опити е \"значима стъпка\", която ще съдейства за \"денуклеаризацията на Корейския полуостров\". Първият дипломат на Китай изтъкна, че неговата страна е категорично против употребата на сила в международните отношения без съгласието на Съвета за сигурност към ООН. Пред руския си гост Ван И декларира, че отношенията между Китай и Русия не зависят от външни фактори и конюнктура, а съответстват на общите им интереси.", "date": "2018.04.23", "title": "Лавров: Русия и Китай са готови да попречат на САЩ да подкопае ядрената сделка с Иран"}
{"url": "https://www.24chasa.bg/novini/article/6828874", "text": "С много усилия България успя не просто да започне темата за присъединяването на Западните Балкани, успя да я наложи в европейския дневен ред, и не само като поредна точка от него, а да се изработи цялостна европейска стратегия за това как ще се разширява Европа, докъде и с кои държави. Това коментира вицепрезидентът Илияна Йотова, която откри днес в София Международния младежки семинар \"Европа: Презареждане\". Пред младите хора Йотова сподели визията си за предизвикателствата и перспективите пред европейския проект, предава БТА.  Процесът беше замръзнал от 2003 г., припомни вицепрезидентът. Наистина това е голяма заслуга на председателството ни, коментира тя. По думите й тази заслуга и този успех ще бъдат още по-големи, ако на срещата на върха на 17 май в София вече разполагаме и с пътна карта - по-голяма конкретика като график кога и как, с кои държави по-напред ще се извърши това разширение. За съжаление не виждам финализирането на реформите по Дъблинския регламент и до края на българското председателство, прогнозира Йотова. По думите й най-вероятно той ще бъде прехвърлен по време на австрийското председателство поради съществуващите противоречия. За мен младите хора са най-голямото предизвикателство и едновременно с това най-голямата перспектива пред ЕС. Точно от вас зависи как и каква Европа ще имаме от тук нататък и дали ние, предишното поколение, въобще ще можем да ви убедим за това, че има смисъл от развитието на европейския проект. А можем да направим това само, ако разговаряме откровено, честно и категорично помежду си, ако позабравим брюкселския език и говорим така, както чувстваме и виждаме развитието на Европа, каза Йотова. Вицепрезидентът посочи, че за нея като личност и политик не съществува дебат \"НеЕвропа\". Всички ние сме наясно, че именно обединена Европа с общи усилия ще се справи с всяка една криза, каза тя. Същевременно Йотова посочи, че така повече не може да продължи и че са необходими радикални промени - в политиката, в съдържанието на онова, което предлага ЕК като политика чрез директивите и регламентите си. Институциите изостават не само в идеите и съдържанието, но и в темпа на работа от онова, което европейските граждани искат, посочи Илияна Йотова. Тя коментира като абсолютно непродуктивно разделението между старите и новите държави в съюза. Сред темите, за които говори вицепрезидентът Йотова, бяха Брекзит, отстояването на политиката по сближаване в следващата многогодишна финансова рамка, сигурността, проблемите с бежанците и миграцията, борбата срещу тероризма, Лисабонския договор, европейската отбрана. Личното ми мнение е, че съм голям привърженик на това да има европейска система за отбрана - добре направена, добре структурирана. Това не трябва да бъдат два конкуриращи се съюза /с НАТО/, а по-скоро допълващи се в интерес на сигурността и защитата на европейските граждани, коментира Йотова в отговор на въпрос от аудиторията.", "date": "2018.04.23", "title": "Йотова: Успяхме да наложим в европейския дневен ред темата за Западните Балкани (Снимки)"}
{"url": "https://www.24chasa.bg/novini/article/6828821", "text": "Служители на полицейското управление в Полски Тръмбеш разследват пожар на входна врата на имот в с. Павел. Сигнал за случая е получен в петък в 22,30 ч. Изпратеният на мястото екип на пожарната е установил, че гори дворна врата и подпряна на нея автомобилна гума. В резултат на пожара са унищожени входната врата, част от фасадата на къщата и около 2 кв. м. покривна конструкция. На местопроизшествието е извършен оглед. Причините за пожара са в процес на изясняване. По случая е започнато досъдебно производство.", "date": "2018.04.23", "title": "Разследват опожаряване на врата на частен имот в Полскотръмбешко"}
{"url": "https://www.24chasa.bg/novini/article/6828888", "text": "Най-добрият вариант за защита на правата на гражданите е мрежата на омбудсманите - националния и местните. Тази мрежа има доста дупки, защото от 245 общини само в 14 има избрани обществени посредници. Това каза омбудсманът Мая Манолова по време на дискусия за промени в Закона за местното самоуправление и местната администрация, регламентиращи избора и правомощията на обществените посредници в българските общини, предава БТА. Събитието е организирано от националния омбудсман заедно с Националното сдружение на местните обществени посредници в България. На обсъждането присъстваха представители на НСОРБ, на Асоциацията на кметовете от малките населени места и народният представител Дора Янкова. Омбудсманът каза още, че в България гражданите имат множество проблеми, нарушени и застрашени права в редица области и имат отчаяна нужда от защита на техните права. Според нея за гражданите е ясно, че институцията, която ги подкрепя и е на тяхна страна, е тази на националния и местния омбудсман. Манолова обясни, че има два основни проблема при избирането на обществени посредници в общините, това са - нуждата от 2/3 мнозинство в общинския съвет, за да има легитимен избор и финансирането, което в момента идва от местната власт. В законопроекта за промени на Закона за местното самоуправление подготвен от Манолова се предлага да бъде предвидено целево финансиране от националния бюджет, за да се гарантира независимостта на обществения посредник и да има избор на омбудсман във всички български общини с население над 10 000 души. Също така изборът на обществен посредник да става с по-малко мнозинство в общинския съвет. Според Мая Манолова работата на националния омбудсман ще бъде по-ефективна, ако има местни обществени посредници във всички български общини. Тя изрази готовност да промени подготвения законопроект, който предстои да бъде внесен в НС, след като се чуят позициите на участниците в дискусията. По време на обсъждането имаше предложения обществените посредници да не се избират от общинските съвети, а от гражданите. Също така да не бъде задължителен изборът им, а да има само в общините, които изразят желание. От дискусията стана ясно още, че трябва да се уеднаквят правомощията и контрола на обществените посредници. От НСОРБ казаха, че в малките общини хората се познават лично и нямат нужда за посредничество между кмета и общинските съветници. Според сдружението мрежа от обществени посредници трябва да се изгради на местно ниво тогава, когато има осъзната потребност от местната общност изразена с решение на общинския съвет.", "date": "2018.04.23", "title": "Манолова: Най-добрият вариант за защита на правата на хората е мрежата на омбудсманите"}
{"url": "https://www.24chasa.bg/novini/article/6828886", "text": "Европейската комисия представи днес проучване, според което за повечето европейски граждани животът е справедлив, но съществуват опасения по отношение на правосъдието, политическите решения и неравенството в доходите, предава БТА. Европейците не са убедени, че правосъдието и политическите решения се прилагат по еднакъв начин в техните държави, т.е. независимо от общественото положение, богатството и връзките на хората. Повечето европейци са на мнение, че неравенството в доходите е прекалено голямо и че правителствата следва да предприемат мерки за отстраняването му. По-малко от половината вярват, че равните възможности и общественото им положение са се подобрили с времето. Основните оценки от проучването се отнасят до образованието, доходите, общественото положение. Те разглеждат също възприятието за миграцията и глобализацията. Миграцията е една от причините за увеличаването на неравенствата, се посочва в документа. Над половината от участниците в допитването са на мнение, че хората имат равни възможности, за да напреднат в живота (58 на сто). В Дания съгласни с това твърдение са 81 на сто, а в Гърция - едва 18 на сто. Само 39 на сто вярват, че справедливостта винаги побеждава, а едва 32 на сто са съгласни, че политическите решения се прилагат по еднакъв начин за всички граждани. Хората са по-склонни да възприемат събитията като справедливи, ако са по-добре образовани, по-млади и в по-добро финансово положение, допълва ЕК. Според 84 н асто разликата в доходите в ЕС е прекалено голяма. Във всички държави от ЕС, с изключение на Дания, над 60 на сто са съгласни, че правителствата следва да предприемат мерки, за да намалят тази разлика. Според над 90 на сто от участниците в допитването доброто здраве и качественото образование са съществени или важни за постигането на напредък в живота. Усилената работа и познаването на подходящите хора също се отчитат като съществени или важни от над 90 на сто. За по-маловажни се възприемат произходът от богато семейство, наличието на политически връзки, етническият произход или полът. По-малко от половината (46 на сто) са на мнение, че възможностите за напредък в живота са по-равни, отколкото преди 30 години. Близо половината (47 на сто) от европейците са на мнение, че глобализацията е нещо добро, докато 21 на сто са на противното мнение. Според 39 на сто миграцията е нещо добро, докато за 33 на сто е лошо.", "date": "2018.04.23", "title": "Европейците намират живота за справедлив, но имат забележки към правосъдието"}
{"url": "https://www.24chasa.bg/novini/article/6828887", "text": "Началникът на РПУ-Раковски Георги Илиев бе доведен току-що с белезници в Пловдивския окръжен съд, където ще се гледа искането на прокуратурата да бъде оставен в ареста. Той бе задържан миналата седмица и срещу него е повдигнато обвинение за поискан подкуп от 20 хил. лв. от контрабандист на цигари. Парите трябвало да послужат като възнаграждение на Илиев и двама негови колеги от полицейското управление в Раковски, за да бъде унищожен уличаващ снимков материал срещу въпросния контрабандист на цигари.  Според разследващите Георги Илиев е дал по хиляда евро на подчинените си Валентин Гоцев и Желязко Колев, а самият той е прибрал останалото. Адвокатът на арестувания полицейски шеф Стоян Донков поиска време, за да се запознае с материалите по делото, след което ще започне заседанието.", "date": "2018.04.23", "title": "Ето го арестувания шеф на полицията в Раковски (Снимки)"}
{"url": "https://www.24chasa.bg/novini/article/6828893", "text": "Митнически служители от мобилна група задържаха 100 килограма нелегален тютюн за пушене в лек автомобил в Бургас с българска регистрация. Това съобщиха от пресцентъра на митницата в морския град. Проверката на автомобила е извършена на открит паркинг в Бургас, след като митническите служители са се свързали с търговеца като \"тайни клиенти\", след събрана оперативна информация. В багажника и на задната седалка в автомобила са открити при проверката 5 найлонови чувала, пълни с общо 100 килограма нарязан тютюн за пушене, без документи за произход и платен акциз. Нелегалният тютюн е задържан. Взети са проби от него за лабораторен анализ. След лабораторните резултати, по случая ще бъде образувано административнонаказателно производство.", "date": "2018.04.23", "title": "Задържаха 100 килограма нелегален тютюн в кола в Бургас (Снимки)"}
{"url": "https://www.24chasa.bg/novini/article/6828881", "text": "Германският канцлер Ангела Меркел ще има трудни разговори в петък с президента на САЩ Доналд Тръмп в момент, когато Вашингтон и Берлин са на различно мнение по редица въпроси, вариращи от търговията до сделката с Иран, каза миналия петък нейният координатор по трансатлантическите отношения.  Предпазливата Меркел не съумя да изгради добри лични отношения с шумния и нахален Тръмп и атмосферата на нейното еднодневно работно посещение в Белия дом вероятно ще бъде в ярък контраст с атмосферата на тридневното официално посещение на френския президент Еманюел Макрон, което също ще се състои тази седмица. Въпреки големите разлики във възрастта и политическите възгледи 40-годишният интелектуалец и центрист Макрон се разбира със 71-годишния десен републикански лидер, докато 63-годишната Меркел и Тръмп дори не бяха разговаряли в продължение на пет месеца преди 1 март т.г., пише Андреас Ринке от Ройтерс. \"Тази визита определено няма да е лесна\", казва Петер Байер, член на десноцентристката партия на Меркел Християндемократически съюз, който току-що пое ролята на трансатлантически координатор на фона на нарастващото напрежение между САЩ и Европа. Той обаче отхвърли предположенията, че Меркел ще бъде посрещната не толкова добре като Макрон, който днес пристига в САЩ, или като японския премиер Шиндзо Абе, който игра голф с Тръмп. \"Няма време за губене с церемониалности\", казва Бауер по повод пътуването на Меркел и добавя: \"Честно казано, не мога да си представя канцлера да играе голф\". \"Смятам, че визитите на Макрон и Меркел трябва да се възприемат като една\", казва той. \"Макрон ще се погрижи за хубавата картина и ще изиграе ролята си. Меркел ще достави трудната работа и ще изиграе своята\". Меркел и Макрон са в тясно сътрудничество за реформиране на еврозоната и укрепване на Европейския съюз, който се стреми да запази единството си - въпреки предстоящото напускане на Великобритания, една от най-големите си членки - срещу засилващия се протекционизъм на администрацията на Тръмп и настъпателността на Русия. Изключенията за ЕС за американските мита за внос на алуминий и стомана изтича на 1 май. \"Търговският въпрос определено е най-неотложният проблем\", казва Байер. \"Илюзорно е всички проблеми да бъдат решени до 1 май. Целта трябва да бъде, от една страна, да се стигне до удължаване [на срока на гратисния период], а от друга - европейците трябва, разбира се, да бъдат изключени от тарифите на САЩ за стоманата и алуминия\", добавя той. Друга гореща тема ще бъде многостранната ядрена сделка с Иран. Тръмп даде на подписалите я европейски страни - Германия, Франция и Великобритания - срок до 12 май \"да оправят ужасните несъвършенства\" на ядрената сделка от 2015 г., договорена от администрацията на Обама, или ще възстанови отменените санкции на САЩ срещу Иран. \"Споразумението изобщо не е толкова лошо, колкото го описва Тръмп\", казва Байер. По думите му \"светът е по-добър със споразумения, отколкото без тях\". Меркел ще трябва също така да убеди Тръмп, че Германия има принос във външната и отбранителната политика. Тръмп притиска европейските съюзници да покрият изискването на НАТО да харчат за отбрана два процента от своя БВП и намеква, че САЩ може да не защищават страни, които не правят това. През 2017 г. Германия е отделила точно 1,13 на сто от своя БВП за отбрана. \"Американците несъмнено дадоха ясен знак, че очакват повече от германските военни\", казва Байер. \"Меркел трябва да изясни какъв е бил приносът на Германия досега\", добавя той. \"Това обхваща чуждестранни мисии от Мали до Афганистан и хуманитарна помощ в Сирия. Германия се е ангажирала и е ангажирана с целта на НАТО за 2-та процента\", заявява германският координатор по трансатлантическите отношения. ", "date": "2018.04.23", "title": "Меркел няма време за голф, готви се за трудни разговори с Тръмп"}
{"url": "https://www.24chasa.bg/novini/article/6828925", "text": "Мъж от врачанското с. Мраморен умря от кръвозагуба, след като си преряза крака с ъглошлайф. В неделя 62-годишният Марин Петров заедно със сеседа си правил ремонт в двора на къщата си, когато се случило нещастието. Марин изведнъж изпуснал инструмент докато работел и диска му отрязал крак. Потресеният съсед веднага се втурнал и изключил ъглошлайфа. След това притиснал раната на мъжа, за да се опита да спре изтичащата му кръв. Пострадалият обаче починал още преди идването на линейката. Тялото на Марин било закарано в съдебната медицина на врачанската болница, а съседът бил отведен за разпит в полицията. По случая било образувано и досъдебно производство.", "date": "2018.04.23", "title": "Мъж умря от кръвозагуба, ъглошлайф му отряза крак"}
{"url": "https://www.24chasa.bg/novini/article/6828913", "text": "Заместник-председателят на Европейската комисия Франс Тимерманс заяви, че няма да остане необърнат камък в търсенето на поръчителя на убийството в Малта на разследващия журналист Дафне Галиция. Ще вземем предвид всички новооткрити факти, добави той по повод предприетото разследване на журналисти от целия свят, които се позовават на уликите, установени приживе от Галиция, предава БТА. Ще вземем необходимите мерки, независимо до кого ни отведат фактите - властите или финансови организации, добави той. Трябва да бъде установено не само кой е подготвил и задействал взрива, а и кой го е поръчал, посочи Тимерманс. Галиция бе убита при взривяване на автомобила й през октомври миналата година. В разследванията си тя се бе натъкнала на обвързаност на малтийските власти с управлението в Азербайджан, както и на схема за продажба на паспорти и гражданство.", "date": "2018.04.23", "title": "ЕК: Няма да оставим камък необърнат, ще разберем кой уби журналист в Малта"}
{"url": "https://www.24chasa.bg/novini/article/6828894", "text": "Десетки общопрактикуващи лекари се събраха пред НДК на протест заради прекомерната бумащина и ниското възнаграждение за труда им, предава  .  Медиците прочетоха декларация с исканията си. Лекарите настояват потребителската такса да стане 1% от минималната работна заплата, а освободените от нея да плащат пълния размер и сумите да им се реинбурсират от съответните институции. Трудът пък трябва да се остойностява съобразно квалификацията и отговорностите, категорични са джипитата. Те искат още отпадане на 24-часовото им разположение, което изисква сключване на договори с медицински центрове за нощните часове, почивните дни и празниците. Общопрактикуващите лекари твърдят, че от попълване на документи реално не им остава време да преглеждат хора. Затова и искат намаляване на административните задължения, а също и за отпадане на описите на касови бележки. Протестиращите иронично поканиха министъра на здравеопазването Кирил Ананиев да излезе от неформалната среща на здравните министри на ЕС в НДК и да дойде за „семейна снимка” и за да му бъдат връчени исканията. Ананиев не слезе при недоволните.", "date": "2018.04.23", "title": "Личните лекари излязоха на протест (Снимки)"}
{"url": "https://www.24chasa.bg/novini/article/6828932", "text": "Властите на гръцкия остров Лесбос съобщиха, че най-малко десет души са били хоспитализирани, а над сто са били задържани след насилствен протест срещу мигранти, които лагеруват край главното пристанище на острова от пет дни, съобщи Асошиейтед прес, цитирана от БТА. Полицията разчисти площада на главното пристанище Митилини рано тази сутрин след сблъсъци през цялата нощ. Местни протестиращи хвърляха бомбички по мигрантите и подпалиха кофи за боклук. Държавната телевизия, позовавайки се на служители в болницата, съобщи, че повечето от ранените са мигранти и нито един от случаите не е сериозен. Протестът на търсещите убежище започна след като Върховният съд постанови миналата седмица, че мигрантите, пристигащи на гръцките острови от Турция, може да пътуват до континенталната част на Гърция докато се обработват молбите им за убежище. Решението няма ретроактивен ефект, което означава, че на мигрантите, които вече са пристигнали, няма да им бъде позволено да напуснат. Преди сблъсъците кметът на острова Спирос Галинос поднови обещанието си към правителството да намали голямото ниво на пренаселеност в лагерите на остров Лесбос и други острови. \"Има 10 хиляди търсещи убежище, а нашата община има население 27 000 души. Нашият остров отново е като заложник\", написа кметът в писмо до гръцките министри на миграционната политика и обществения ред. Лесбос не може да търпи това повече, каза той. Управляващата лява Сириза заяви, че крайнодесни бандити стоят зад нападенията тази нощ. Това бе добре организирана акция, с убийствени намерения, от специфични крайнодесни криминални елементи и хулигани, която нямат нищо общо с острова и неговите традиции, се казва в партийна декларация.", "date": "2018.04.23", "title": "Поне 10 мигранти са ранени, над 100 са арестувани при протест на остров Лесбос"}
{"url": "https://www.24chasa.bg/novini/article/6828975", "text": "Оригиналният дух и атмосфера на Playboy взриви нощна София и в петък вечер препълни до пръсване столичния Bedroom Premium Club на дългоочакваното пижамено парти. Второто тематично събиране на почитателите на мъжката библия беше посветено на създателя й - Хю Хефнър. Философията на партито, където никой не беше пуснат, ако не е по пижама, се обяснява от Христо Сираков и Любен Дилов-син така:  Звездните модни икони се бяха погрижили да си осигурят кой от кой по-луксозна пижама, с която да засенчи останалите.   се появи в компанията на своя добър приятел, дизайнерът Чавдар Иванов, създател на уникалния и зелен спален тоалет, с който миньончето събра погледите на всички. А в разгара на партито Любен Дилов-син простичко обобщи атмосферата с афоризма: \"Човекът е човек, когато е в пижамата на друг човек\"  успя да извади от доброволната му изолация дори  , който се появи в компанията на неувяхващата  . Топ плеймейтките   изнесоха истински спектакъл. Цялото заведение беше декорирано като гореща спалня с воали, в която всички се разхождаха по пижами и халати. Луксозното пижаменото парти не пропуснаха и  . Деси дойде в компанията на близката си приятелка, с която участваха в конкурса Playmate 2016 – Ирена Георгиева. Те, заедно с другите гости на партито, купонясваха до малките часове. Следващото ексклузивно парти ще бъде на 1 юни и носи името „Пощенска кутия за мръсни приказки“.", "date": "2018.04.23", "title": "Дилов съблече Мария по пижама"}
{"url": "https://www.24chasa.bg/novini/article/6828943", "text": "Прощалното писмо, което 30-годишният Александър С., открит с огнестрелна рана на паркинг в Бургас, оставил на своите близки било лаконично. В него младият мъж молел за прошка и още веднъж засвидетелствал любовта си към тях, разкриха разследващи. Търговецът на коли бе открит от приятелката си в подземния паркинг на бл.161 в к-с \"Славейков\" през нощта на 22 април. Двойката живеела на 3-я етаж в същия блок и празнувала рожден ден на свой приятел.  Около 21,30 ч. Александър казал, че излиза за малко и повече не се появил. След час приятелите му започнали да го търсят. Така се натъкнали на окървавеното тяло, паднало на едно от празните паркоместа в паркинга. Още при първоначалния оглед до тялото е открит пистолет, 22 калибър със заглушител и патрон в цевта. На земята са намерени две гилзи. Огнестрелната рана е в областта на слепоочието на 30-годишния мъж, който остава в тежко състояние. Той е в кома, на апаратно дишане в отделението по реанимация към УМБАЛ Бургас. Полицията работи по няколко версии, но водеща остава опит за самоубийство. ", "date": "2018.04.23", "title": "30-годишният Александър, открит прострелян, молел близките за прошка"}
{"url": "https://www.24chasa.bg/novini/article/6828973", "text": "През 2017 г. германските инвестициите в България са в размер на 130 млн. евро. Това е станало известно на среща на министъра на икономиката Емил Караниколов с представители на Германо-българската индустриално-търговска камара, съобщиха от министерството. Отбелязахме рекорден стокообмен през миналата година, който възлиза на 7, 295 млрд. евро и ръст от 10 на сто. Сигурен съм, обаче че можем да постигнем и още по-добри резултати, е заявил министър Караниколов. По време на срещата с представителите на немските компании в България са били обсъдени въпроси свързани с административната тежест, недостига на кадри за бизнеса, както и предизвикателствата пред индустрията с навлизането на цифровата трансформация, т.нар Индустрия 4.0. Министър Караниколов е посочил, че усилията на цялото правителството са насочени към намаляване на регулаторните режими за бизнеса, чрез свеждането им до минимално изискуемите от европейското законодателство. От Германо-българската индустриално-търговска камара са изтъкнали, че за първа година в ежегодната анкета за бизнес климата в страната ни, проблемът с кадрите е посочен на първо място. Икономическият министър е подчертал, че по темата се работи изключително активно, както в краткосрочен, така и в дългосрочен план. Като краткосрочни мерки, по които работи правителството, той е посочил облекчаване на режимите за внос на кадри от държави, където има големи български общности в чужбина и е дал за пример междуправителствените спогодби с Армения, Украйна и Молдова. По думите му стимулирането на дуалната форма на обучение и на преквалификацията на кадри, както и по-широка информационна кампания за ползите от тези обучения ще доведат до създаването на необходимите за бизнеса висококвалифицирани специалисти. Обмисляме в Индустриалните зони да бъдат изградени центрове за преквалификация и образование, спрямо нуждите на бизнеса, е допълнил той. Представителите на германския бизнес у нас са подчертали добрия диалог с правителството, както и бързите решения на проблемите, с които се сблъскват инвеститорите.", "date": "2018.04.23", "title": "Емил Караниколов: Немските инвестиции у нас през 2017 г. са за 130 млн. евро"}
{"url": "https://www.24chasa.bg/novini/article/6828984", "text": "Служители на регионални здравни инспекции настояват за увеличение на заплатите им с не по-малко от 20 процента считано от 1 май. Това каза Божидар Костадинов от РЗИ - Пазарджик, който участва в протеста пред сградата на Министерството на здравеопазването. Протестиращите настояват да се определят стартови заплати за всяка длъжност, които да са 1.5 пъти по-високи от минималната работна заплата. Протестиращите искат още ежегодно увеличение на заплатите за възстановяване на \"клас прослужено време\", както и осигуряване на средства за допълнителни възнаграждения за постигнати резултати на всяко тримесечие, предава БТА. Командироването на служители на здравните инспекции понякога е без издаване на заповеди, без осигуряване на средства, а в някои случаи и без служебен транспорт, каза още Костадинов. В протеста участват представители на здравните инспекции от Варна, Силистра, Добрич, Шумен, Пазарджик и др. Очаква се протестиращите да се срещнат със зам.-министъра на здравеопазването Бойко Пенков.", "date": "2018.04.23", "title": "Здравните инспектори настояват за увеличение на заплатите им с поне 20%"}
{"url": "https://www.24chasa.bg/novini/article/6828972", "text": "По инициатива на председателя на комисията по култура Вежди Рашидов на 26 април ще се проведе извънредно заседание, на което ще бъде обсъден проблемът с ниските заплати на музикантите от съставите на БНР. Това съобщава парламентарният пресцентър. На заседанието ще присъства и председателят на комисията по бюджет и финанси Менда Стоянова, ръководството на БНР също ще бъде поканено да участва.", "date": "2018.04.23", "title": "Извънредно заседание - обсъждат проблема с ниските заплати на музикантите от БНР"}
{"url": "https://www.24chasa.bg/novini/article/6828990", "text": "32-годишен варненец е предаден на съд, след като изтеглил 10 000 лв. кредит с фалшиви документи. 32-годишният Андрей Мл. изтеглил кредита от банка ДСК на 18 юни 2013 год. За целта той представил пред служителите в банката фалшиво съгласие на работодателя си за превеждане на трудовите му доходи по разплащателна сметка. Декларирал също чист месечен доход в размер на 800 лева по безсрочен трудов договор. По същия начин подсъдимият успял да поиска и да му бъде издадена кредитна карта за револвиращ кредит от банката за сумата 1000 лева. След като изтеглил сумите, по кредита не постъпила нито една вноска за покриване на задължението му. Същото сторил и, след като изпразнил кредитната карта. От назначената по делото съдебно-графологическа експертиза се установило, че ръкописният текст и подписът на работодателя са фалшиви. Печатът в трудовия договор и в банковия документ е един и същ. 32-годишният Андрей е с основно образование и е осъждан. Името му нашумя и по делото за тъй наречените моряшки кредити, теглени също с фалшиви документи за трудови договори. Ако бъде признат за виновен от Варненския окръжен съд, Андрей Мл. може да получи наказание лишаване от свобода за срок до 3 години и глоба от 1000 до 5000 лева.", "date": "2018.04.23", "title": "Съдят варненец, теглил кредит с фалшиви документи"}
{"url": "https://www.24chasa.bg/novini/article/6829391", "text": "Общинският съветник и председател на ДБГ-Бургас Живко Табаков обяви, че напуска Реформаторския блок в общинския съвет. Решението му не било продиктуване от излизането на партията му от него на централно ниво, а заради безпринципното присъединяване на шести човек към групата в Бургас. Това е Петко Стамболиев от \"Солидарност\", който РБ приело в редиците си без негово съгласие. \"Когато една група падне под 5 човека, тя се саморазпуска. Явно другите колеги от РБ са подозирали намерението ми да напусна и побързаха да приемат нов член. Така се запазват постове като зам.-председател в ОбС, шеф на група, който да може да присъства на масата за вземане на решенията. Това е моят прочит на ситуацията. Не вярвам обединението между тях да се гради върху общи политики\", коментира Живко Табаков. Междувременно се разбра, че 13 340 бургазлии са се подписали в подкрепа на искането за отпадане на \"Зелената зона\" през почивните дни в Морската градина, съобщи общинският съветник и председател на ДБГ-Бургас Живко Табаков, който бе инициатор на подписката, продължила 20 дни. \"Тези хора са много повече от мнозинството в Общинския съвет. Това е пряката демокрация, тя е барометър на общественото мнение, което на практика обезценява мнението на една шепа хора, седнали зад банките в местния парламент\", заяви Табаков. Предложението за частично отпадане на платеното паркиране около плажа, което влиза в сила от 1 май, ще се гледа днес. Табаков призова общинските съветници да послушат гласа на обществеността и да не оправдават въвеждането на \"Зелената зона\" с измислени аргументи. \"Прекъснат е диалога с гражданите. Добре е мнозинството да не пренебрегва силата на улицата и общественото мнение, защото то говори и има какво да им каже и напоследък поставя много наболели въпроси\", заяви Табаков. И добави, че вече се е отписал от групата на Реформаторския блок, но не заради напускането на ДБГна централно ниво, а заради безпринципното присъединяването на шестия човек към РБ - Петко Стамболиев от \"Солидарност\".", "date": "2018.04.23", "title": "Живко Табаков напуска Реформаторския блок"}
{"url": "https://www.24chasa.bg/novini/article/6829417", "text": "Идеите и перспективите за развитието на Обединена Европа и актуални проблеми от международния дневен ред обсъдиха на „Дондуков“ 2 президентът Румен Радев и френският експерт по политическа стратегия Жерар Шалиан. Гостът е преподавател в престижни университети по цял свят и автор на множество публикации и книги, посветени на военната стратегия и конфликти от 20-и и 21-и век. Специалист по асиметрични конфликти и културна антропология на обществата в конфликт, той е работил на място по повечето от съществуващите конфликтни точки, по всички краища на земното кълбо. Това съобщиха от прессекретариата на президентството.  Президентът Радев и проф. Шалиан се обединиха около мнението, че днес повече от всякога е нужно задълбочено и детайлно разбиране на генезиса и развитието на конфликтите, познание за характера и ценностите на местните субекти, ясна визия за конкретните цели, които нашите съюзи – ЕС и НАТО имат в съответния конфликт и за начина, по който тези цели могат да бъдат постигнати. Този подход единствен гарантира успешна реализация на нашите цели, като изключва всякакви предпоставени решения, идеологически подходи и механично заимстване на позиции, като вредни за това, към което се стремим на международната арена. Европа е жертва на самата себе си, защото не се изправя пред реалните проблеми, които има, заяви Жерар Шалиан. Според френския експерт слабостта и пасивността на ЕС на международната сцена произтичат и от липсата на адекватни отбранителни способности. При взимането на политическите решения за бъдещето на Европа е важно да се чува гласът на визионерите, които предлагат стратегическо мислене и обръщат внимание на историческите поуки, заяви Румен Радев. В срещата участва и посланикът на Франция у нас Ерик Льобедел.", "date": "2018.04.23", "title": "Радев се срещна с френския експерт по политическа стратегия Жерар Шалиан (Снимки)"}
{"url": "https://www.24chasa.bg/novini/article/6829421", "text": "Защитата на бившия президент на босненската Република Сръбска Радован Караджич, който е осъден на 40 години затвор за геноцид в Сребреница и престъпления срещу човечеството, поиска днес анулиране на присъдата и повтаряне на процеса, предаде Танюг, цитирана от БТА. На започналия днес апелативен процес пред Международния остатъчен механизъм, създаден да довърши делата на Международния трибунал за бивша Югославия, защитата заяви, че ще се опита да докаже, че Караджич няма връзка с клането на около 8000 мюсюлмански мъже и момчета в Сребреница, което би намалило присъдата. Прокуратурата, която обжалва оправдаването на Караджич по втора точка от обвинението за геноцид, настоя присъдата да бъде увеличена на доживотна. Радован Караджич беше осъден през март 2016 г. като президент на босненските сърби за геноцид и етническо прочистване на босненските мюсюлмани. Обсадата на Сараево, в която бяха убити 10 000 души в продължение на три и половина години, и клането в Сребреница, в което сърбите убиха около 8000 мюсюлмани за няколко дни през юли 1995 г., са смятани за най-ужасните жестокости в Европа след Холокоста. Очаква се разглеждането на жалбите на защитата и обвинението да продължи до края на годината.", "date": "2018.04.23", "title": "Защитата на осъдения за геноцид Радован Караджич иска анулиране на присъдата"}
{"url": "https://www.24chasa.bg/novini/article/6829458", "text": "Министър-председателят Бойко Борисов ще участва в срещата на върха на процеса за сътрудничество в Югоизточна Европа. Форумът ще се проведе в Бърдо при Краню, Словения, която е ротационен председател на ПСЮИЕ, съобщиха от правителствената пресслужба. По време на разговорите ще бъде обсъдено задълбочаването на сътрудничеството между страните от региона, особено в областта на свързаността, сигурността, стабилността и икономическия прогрес, както и засилване на сътрудничеството с ЕС и другите международни организации и институции. Лидерите на страните-участнички в ПСЮИЕ ще изберат и нов генерален секретар на оперативния орган на Процеса - Съветът за регионално сътрудничество. Процесът за сътрудничество в Югоизточна Европа е структуриран с активното участие на българската дипломация през 1996 г., когато на среща в нашата страна е приета Софийската декларация за добросъседски отношения, стабилност, сигурност и сътрудничество на Балканите. Освен България, в ПСЮИЕ участват Албания, Босна и Херцеговина, Гърция, Република Македония, Молдова, Румъния, Словения, Сърбия, Турция, Хърватия и Черна гора, а от 2014 г. – и Косово. Ежегодната среща на върха на държавните и правителствени ръководители бележи финала на всяко ротационно председателство.", "date": "2018.04.23", "title": "Борисов ще участва в срещата на върха за сътрудничество в Югоизточна Европа"}
{"url": "https://www.24chasa.bg/novini/article/6829459", "text": "Русия още не е решила дали да доставя на Сирия ракетни системи С-300, но няма да пази в тайна това, ако вземе подобно решение, каза днес руският външен министър Сергей Лавров, цитиран от Ройтерс и ТАСС. \"Ще трябва да почакаме да видим какви конкретни решения ще вземат руското ръководство и представителите на Сирия\", заяви Лавров при посещение в Пекин. \"Вероятно това не е тайна и всичко може да бъде обявено (ако се вземе решение)\", каза той. Кремъл отказа да коментира медийните информации, че Русия планира скоро да достави на Сирия ракетни системи С-300, но заяви, че западният ракетен удар срещу Сирия е влошил обстановката в региона, предава БТА.  \"Ракетният удар сериозно влоши обстановката около Сирия и сирийския мирен процес\", каза пред репортери говорителят на Кремъл Дмитрий Песков в конферентен разговор, когато беше попитан за евентуалното доставяне на системите С-300. \"Голяма вреда беше нанесена на международното право и духа на международното право от гледна точка на сътрудничеството\", заяви той. Вестник \"Комерсант\" съобщи по-рано, като се позова на неназовани военни източници, че Русия може да започне да доставя на Сирия системи за противовъздушна отбрана С-300 в близко бъдеще. Според него експертите смятат, че Израел би реагирал отрицателно на подобно развитие и може да бомбардира района, където бъдат разположени системите. Руски дипломат, пожелал анонимност, заяви, че Израел е настоял Москва да не доставя на сирийската армия ракетни системи С-300. Израелски правителствен говорител отказа коментар. Лавров каза в петък, че западните военни удари срещу Сирия този месец са премахнали всякакво морално задължение за Москва да не доставя ракетните системи на сирийския президент Башар Асад.", "date": "2018.04.23", "title": "Лавров: Русия още не е решила дали да доставя ракетни комплекси С-300 на Сирия"}
{"url": "https://www.24chasa.bg/novini/article/6829378", "text": "Доведоха с белезници в съда 25-годишния Йордан Исаев обвинен, че е ранил двама служители на МВР по време на футболното дерби ЦСКА - \"Левски\" (2:2).  Тя бе оперирана, а зрението й спасено, но ще се възстановява от 3 до 6 месеца. При инцидента с леки наранявания се отърва колегата й Петър Иванов. В продължение на няколко дни Исаев се укриваше от органите на реда, преди да се предаде сам.  Днес прокуратурата поиска постоянно задържане под стража за Исаев.  Заседанието за вземане на мярката му за неотклонение започна току-що.", "date": "2018.04.23", "title": "Това е фенът, който хвърли бомбичката, ранила полицайката (Снимки)"}
{"url": "https://www.24chasa.bg/novini/article/6829464", "text": "Председателят на Европейския съвет Доналд Туск каза днес, че не е имал право, нито е играл някаква роля в подготовката на каквито и да е полети, използвани от него или от полския президент, когато е бил министър-председател на Полша, предаде Асошиейтед прес, цитирана от БТА. Туск даде показания пред съд във Варшава във връзка със самолетната катастрофа край руския град Смоленск през април 2010 г., при която загинаха полският президент Лех Качински и още 95 човека. Семействата на някои от жертвите заведоха съдебни дела срещу служители от тогавашното правителство на Туск, включително началника на канцеларията му, като заявиха, че те не са гарантирали безопасността на полета. Туск се яви като свидетел, а не като обвиняем. Той каза пред съда, че не е имал влияние или роля в подготовката на своите полети или тези на президента и че високо е ценил работата на началника на своята канцелария. Според наблюдатели сегашното полско правителство използва съдебното дело, за да подкопае позицията на Туск, който все още има значителен политически потенциал в Полша. Лидерът на управляващата партия \"Право и справедливост\" Ярослав Качински, който е брат на загиналия полски президент, обвинява за катастрофата Туск и Русия.", "date": "2018.04.23", "title": "Туск даде показания по делото за самолетната катастрофа край Смоленск"}
{"url": "https://www.24chasa.bg/novini/article/6829484", "text": "Ние охраняваме всякакви мероприятия. Присъстваме когато има някакви задачи. Това е част от работата ни. Това не ме е пречупило. Чувствам се добре психически. Ще се възстановя и ще продължа със служебните си задължения и с предишния си живот. Това каза пред   пострадалата служителка на жандармерията Гергана Зашева, която беше уцелена от бомбичка, хвърлена от фен по време на мача \"Левски\" - ЦСКА в сряда. Гергана благодари на колегите и близките си, които през цялото време са били до нея и допълни, че готова отново да охранява подобни мероприятия: \"Възстановявам се. Аз съм получила достатъчно подкрепа от близките си, от колегите си. Благодарение на тях се чувствам добре и се възстановявам бързо. Имам подкрепа от абсолютно всички.  \"Колегите ми са неотлъчно до мен. Те са незаменими, защото постоянно са около мен и тяхната подкрепа е незаменима за мен\", казва тя. На въпрос какво би казала на феновете и изобщо на хората, които проявяват агресия по стадионите, Зашева отговори: \"Инцидент като този променя съдбите на хората. В тази ситуация може да се озове всеки - дете, случаен гражданин, дори близък на този, който хвърля бомбичката. Това мога да коментирам само\".", "date": "2018.04.23", "title": "Ранената от бомбичка полицайка: Това е част от работата ни, не ме е пречупило"}
{"url": "https://www.24chasa.bg/novini/article/6829483", "text": "Президентите на Русия и Франция, Владимир Путин и Еманюел Макрон, изразиха в телефонен разговор днес единодушие, че ядреното споразумение с Иран трябва да се запази, предаде Ройтерс, като се позова на изявление на Кремъл. Двамата президенти заявиха, че изпълнението на Съвместния всеобхватен план за действие по иранската ядрена програма трябва да продължи, тъй като е важен фактор за гарантиране на международната сигурност, посочи пресслужбата на Кремъл, цитирана от ТАСС и БТА. Путин и Макрон са обсъдили ситуацията в Сирия след ракетните удари на САЩ и съюзниците им. Руската страна е подчертала, че акцията е усложнила допълнително процеса на мирно уреждане на кризата. Двамата лидери са изтъкнали, че е много важно експертите на Организацията за забрана на химическите оръжия (ОЗХО), които се намират в Сирия, да осъществят мисията си. Президентите са разговаряли също за подготовката на посещението на Макрон в Русия през май.", "date": "2018.04.23", "title": "Путин и Макрон искат ядреното споразумение с Иран да се запази"}
{"url": "https://www.24chasa.bg/novini/article/6829493", "text": "Днес Китай официално пристъпи към подбирането и подготовката на трето поколение тайконавти, които ще работят над разработваната в момента в страната космическа станция, предаде ТАСС, цитирана от БТА. Това оповести първият китайски космонавт и ръководител на Програмата за пилотирани полети на Китай Ян Ливей. \"За подготовка в третия отряд на космонавтите ще бъдат подбрани 17-18 души - заяви Ливей, цитиран от Синхуа. - След приключването й те ще участват в мисии, свързани с космическата станция.\" Третата група космонавти ще включва пилоти, бординженери, както и специалисти по натоварванията. Те ще бъдат подбрани не само сред пилоти на китайските ВВС, но и сред сътрудници на научноизследователски учреждения, свързани с авиацията и космическите технологии. В новата група ще има както мъже, така и жени.", "date": "2018.04.23", "title": "Китай започна подготовката на космонавти за бъдещата си космическа станция"}
{"url": "https://www.24chasa.bg/novini/article/6829497", "text": "34-годишният Бисер Тасев от гр. Рила, обвинен в блудство с 4-годишната си племенница, остава в ареста за 72 часа. Прокуратурата е започнала разследване на подадения от майката на детето сигнал. Момиченцето било оставено за около 20 дни на грижите на първия братовчед на баща си - Тасев, защото родителите му отсъствали от града. Когато се върнали разбрали от роднинско дете, че дъщеря им разказала, че \"татко Бисер\" правил с нея \"лоши неща\". Малката наричала така Тасев, защото се родила, когато баща й бил в затвора и братовчедът му, който пък живеел със сестрата на майката, се грижил за нея. Гинеколог установи, че има зачервяване на детето, а съдебно медицинска експертиза ще изясни дали е имало изнасилване или блудство. С детето, което е от ромски произход ще работи психолог.  ", "date": "2018.04.23", "title": "Обвинен в блудство с 4-годишна остава в ареста за 72 часа"}
{"url": "https://www.24chasa.bg/novini/article/6829500", "text": "Мая Николова от Каспичан е щастливката, която печели от 8 000 лева от играта   на . 34-годишната дама пуска своя талон за 20 тегления в пункта на ул. „Мадарски конник“ №46 и се прибира вкъщи. Периодично през няколко тегления проверява на   дали в някое от тях има печалба. И добрите новини не закъсняват – тя влиза за последно в сайта на „Евробет“ и не може да повярва, когато вижда изписана сумата от 8 000 лева. Следва бурна радост, придружена с викове и вълна от положителни емоции. „Почувствах се истинска късметлийка и още имам нужда някой да ме ощипе, за да повярвам, че е истина.“ – разказва Мая. Максималната печалба в играта   е 1 000 000 лева, а тегленията са на всеки 5 минути! Успех на всички!", "date": "2018.04.23", "title": "Поредна голяма печалба от „Еврошанс“ падна в Каспичан"}
{"url": "https://www.24chasa.bg/novini/article/6829648", "text": "Работи се по някои от посочените от личните лекари проблеми, но е редно, когато са готови, да поискат среща с нас. Това каза пред журналисти министърът на здравеопазването Кирил Ананиев след неформалния съвет на министрите по здравеопазване на ЕС. Ананиев коментира днешният протест на дружеството на софийските общопрактикуващи лекари. Той увери, че се работи за намаляване на административната тежест на личните лекари, предаде БТА. Трябва да им обясним какви са възможностите по отношение на искането им за отпадане на отчитането на касовите бонове, допълни Ананиев. Той увери, че се обсъжда и проблемът с 24-часовото им разположение. Според министър Ананиев коректно е общопрактикуващите лекари да поискат среща с ръководството на министерството, на която да се обсъдят поставените от тях проблеми, а не да се описват само в декларации.", "date": "2018.04.23", "title": "Ананиев: Работи се по някои от проблемите \nна личните лекари"}
{"url": "https://www.24chasa.bg/novini/article/6829660", "text": "\"Национален фронт за спасение на България\" /НФСБ/ призовава Министерство на вътрешните работи да поеме своята отговорност за инцидента с ранените полицаи Зашева и Иванов по време на срещата \"ЦСКА - Левски\" и да накаже виновните длъжностни лица. Това се казва в позиция на Националния изпълнителен комитет /НИК/ на НФСБ. От НФСБ напомнят, че този инцидент има две страни - допускането на бомбата на спортното събитие и нейното използване. Според партията за спазването на тази забрана са отговорни органите на реда от МВР. \"Ето защо смятаме, че основната вина за инцидента носят длъжностните лица, които са допуснали внасянето на пиротехническите материали и настояваме да им бъдат наложени санкции за несправяне с работата\", се посочва в позицията. От НФСБ смятат, че е странно бездействието на полицията и в часовете преди футболната среща. Според партията, \"ако вандалите бяха респектирани преди срещата, то нямаше да се стигне и до престъплението\". Считаме, че много по-ефективен резултат биха дали разследване и установяване на вината на длъжностните лица, санкции и уволнения, отколкото затварянето на очите дори и с черна превръзка, се посочва в съобщението. Решаването на проблема с футболното хулиганство минава през спешното приемане на законодателните промени, изготвени и предложени от народния представител Славчо Атанасов, както и приемането на поправки в Закона за защита от шума в околната среда, внесени в Министерски съвет от вицепремиера Симеонов и Министерство на здравеопазването, се казва още в съобщението на НИК на НИК на НФСБ.", "date": "2018.04.23", "title": "НФСБ: МВР да накаже виновните длъжностни лица за инцидента с ранените полицаи"}
{"url": "https://www.24chasa.bg/novini/article/6829668", "text": "Председателят на Народното събрание Цвета Караянчева разговаря с председателя на Европейския парламент Антонио Таяни в рамките на Конференцията на председателите на парламентите на страните-членки на ЕС, която се провежда в Талин, Естония, съобщиха от пресцентъра на Народното събрание. Цвета Караянчева благодари за помощта, която ЕП оказва за успешното протичане на Българското председателство на Съвета на Европейския съюз. Антонио Таяни поздрави страната ни за отличното придвижване на голям брой от досиетата на ЕС. Той изрази надежда, че по време на Българското председателство ще бъдат реализирани редица положителни действия, свързани с гарантирането на сигурността и просперитета на европейските граждани.", "date": "2018.04.23", "title": "Караянчева благодари на Таяни за помощта, която ЕП оказва на председателството ни"}
{"url": "https://www.24chasa.bg/novini/article/6829678", "text": "Българинът харчи най-малко в ЕС за вестници, книги и канцеларски материали. Дъното на класацията българските потребители споделят с гръцките. Най-много за тези стоки харчат домакинствата в Словакия. През 2016 г. домакинствата в ЕС са изхарчила малко повече от 90 милиарда евро или 1.1% от всички изхарчени пари за покупката на книги, вестници и канцеларски материали, се казва в изследване на Евростат, свързано със Световния ден на книгата, предаде  . Това представлява 0.6% от БВП на ЕС или се падат по около 200 евро за жител от Евросъюза. През годината домакинствата харчат двойно повече за книги, вестници и канцеларски материали около празниците. Разходите им за тези стоки са два пъти по-малко, отколкото разходите им за услуги свързани с почивка и култура. Най-високо е потреблението на книги, вестници и канцеларски материали в Словакия (2.1%), след това се нареждат германците (1.6%) и поляците (1.4%). На дъното са гърците и българите (0.6%), като малко над тях са чехите, испанците и малтийците ( всички с 0.7% ).", "date": "2018.04.23", "title": "Евростат: Българинът харчи най-малко пари за книги в Европейския съюз"}
{"url": "https://www.24chasa.bg/novini/article/6829786", "text": "Проблемът с контрабандата на цигари в ЕС ще бъде поставен от Бойко Борисов на едно от следващите заседания на председателския съвет на ЕС. Това съобщи премиерът по време на представянето на последното проучване за дела на контрабандните тютюневи изделия у нас за четвъртото тримесечие на 2017 г. Според данните България е с един от най-ниските дялове на незаконни тютюневи изделия в ЕС - 6,6%. Въпреки че в сравнение с предното тримесечие на 2017 г. делът се е вдигнал с 0,6 процентни пункта, по-ниска контрабанда на цигари в ЕС има само в Чехия, Хърватия и Италия. В Ирландия този дял е 38%, във Великобритания е 29,1%, а във Франция - 21,9%. След като разпита подробно представящите изследването дали е разбрал правилно, дали изследването се прави по една и съща методика и може ли да ползва данните, Борисов заяви, че сумите, с които контрабандата ощетява бюджетите на тези държави, са далеч по-голяма от нищожния дял, с който се ощетява българският бюджет. Увеличението на дела на контрабандните цигари в края на 2017 г., което се случва за първи път от 2014 г. насам, се дължи най-вече на силното им нарастване в градове като Хасково, Свиленград, Сандански, Дупница и донякъде Димитровград. Борисов веднага разпореди на присъстващия на събитието вътрешен министър Валентин Радев да вземе мерки в едномесечен срок за пресичане на контрабандата в тези населени места. Борисов коментира, че очевидно добрата пътна свързаност в Югоизточна България е допринесла за засилване на контрабандата. В София и останалите големи градове, където контролът е по-силен, делът на контрабандните тютюневи изделия е значително под или около средния за страната. Изключение правят Пловдив и Стара Загора, които се намират в Южна България и също имат добра свързаност с магистралите до пограничните райони. Присъстващият на представянето тютюнев бранш призова премиера, главния прокурор Сотир Цацаров, финансовия министър Владислав Горанов да не допускат по-нататъшно увеличение на акциза за тютюневите изделия, след като той вече е достигнал минималния изискван от ЕС, тъй като по-нататъшното му вдигане ще увеличи контрабандата. Те призоваха управляващите да не слушат и призивите за забрана на излагането на цигарените опаковки в лицензираните търговски обекти, както и пълната забрана за реклама, тъй като тези действия също ще доведат да увеличение на незаконните тютюневи изделия. В защита на тези призиви се изказаха представителите на “Джапан Тобако” и на “Бритиш Америкън Тобако” Владислав Михов и Кирил Георгиев, както и асоциациите “Български тютюн”, асоциацията на производителите на тютюн и асоциацията на търговците на тютюневи изделия. Методът за установяване на контрабандата е събирането и преброяването на празни изхвърлени кутии от цигари. Той обаче не помага за установяване на количествата контрабанден рязан тютюн, а неговият дял също се засилва напоследък, посочиха присъстващи на срещата тютюнопроизводители. Евентуалното покриване на цигарите в магазините, в които те се продават легално, е лицемерие. Това заяви главният прокурор Сотир Цацаров по време на представянето на данни за контрабандата на цигари. Предложението, което правят в последните дни неправителствени организации цигарите да се закриват, не само ще увеличи контрабандата на тютюневи изделия, но е и неравностойно спрямо други стоки, които са толкова опасни, подчерта главният прокурор. “Защо ще покриваме цигарите, а алкохолът и още толкова други вредни неща ще остават открити”, попита той. Цацаров подчерта, че справянето засега с контрабандата на цигари у нас, още не означава, че сме се справили с незаконните продажби на рязан тютюн. Причината е, че той не може да се установи толкова лесно, тъй като често се предлага от врата до врата или през интернет.  Страните, в които са произведени най-често внасяните у нас контрабандни цигари, са Украйна и Сърбия, личи от проучването. В по-малки количества са те от Дубай, Обединените арабски емирства и Македония. Безмитните магазини са най-често местата, през които тези непредназначени за вътрешния ни пазар тютюневи изделия проникват на нашия пазар, макар че от 2015 г. техният дял пада за сметка на директния внос през границата. ", "date": "2018.04.23", "title": "България отличник в Европа - 3 пъти по-малко контрабандни цигари от Франция (Обзор)"}
{"url": "https://www.24chasa.bg/novini/article/6829749", "text": "ООН предупреди за нарастващата заплаха от употреба на ядрени оръжия, предаде Франс прес. \"Заплахата от използване - умишлено или не, на ядрени оръжия нараства\", заяви заместник-генералният секретар на ООН за разоръжаването Идзуми Накамицу при откриването на подготвителна среща на Конференцията за преглед на Договора за неразпространение на ядреното оръжие, предвидена за 2020 г., Договорът, влязъл в сила през 1970 г., бе продължен за неопределен срок през 1995 г., с предвиден преглед на всеки пет години. През 2015 г. делегатите не постигнаха съгласие, предаде БТА. Този път подготвителната среща съвпадна с декларацията на Северна Корея, която се оттегли от Договора през 2003 г., че слага край на ядрените и ракетни опити. Представителката на ООН изрази надежда, че това развитие ще \"допринесе за изграждането на доверие и запазването на благоприятен климат за искрен диалог и преговори\". Все пак тя напомни, че \"днешният свят е изправен пред предизвикателства, подобни на контекста, родил Договора за неразпространение на ядреното оръжие\" преди близо 50 години. \"Геополитическата среда се влошава и някои от най-важните инструменти и споразумения, които образуват нашата колективна рамка на сигурност, биват подкопавани\", каза Накамицу. \"Все по-често се говори, че ядрените оръжия са необходими и полезни. Програмите за модернизиране на страните, разполагащи с ядрено оръжие, според водят до нова оръжейна надпревара, която мнозина наричат надпревара в създаването на качествени оръжия\", добави тя. Срещата в Женева ще продължи две седмици, като първите два дни са посеветени на общи дебати. По време на дебатите представителят на САЩ Кристофър Форд каза, че \"режимът на неразпространение на ядреното оръжие е изправен пред големи заплахи\", имайки предвид Северна Корея в краткосрочен и Иран в дългосрочен план. Помощник-държавният секретар на САЩ за международната сигурност също така отбеляза, че \"влошаващите се условия в сигурността са помрачили краткосрочните перспективи за напредък в разоръжаването\". Той порица \"действията на страните, които увеличават и модернизират ядрените си арсенали и, като руското правителство, нарушават задълженията си по унищожаването на ядрените оръжия\".", "date": "2018.04.23", "title": "ООН: Заплахата от използване на ядрено оръжие нараства"}
{"url": "https://www.24chasa.bg/novini/article/6829766", "text": "Първият вицепремиер на Армения Карен Карапетян ще изпълнява длъжността министър-председател след оставката на Серж Саркисян. Това бе обявено тази вечер в края на извънредно заседание на кабинета на министрите, ръководено от Карапетян, се казва в изявление на правителствената пресслужба, цитирано от ТАСС. Саркисян, избран за премиер от парламента на 17 април, подаде днес оставка след няколко дни на масови протести срещу назначаването му на този пост, предаде БТА. Саркисян беше президент на Армения в продължение на десетилетие, а тази година достигна предела на своите мандати. Той беше обвинен, че се вкопчва във властта, след като парламентът го избра за министър-председател. Преди Саркисян да стане премиер, беше направено изменение на конституцията за засилване на министър-председателските правомощия. С конституционните промени президентският пост придоби предимно церемониален характер.", "date": "2018.04.23", "title": "Карен Карапетян ще е новият премиер на Армения след оставката на Серж Саркисян"}
{"url": "https://www.24chasa.bg/novini/article/6829707", "text": "Писателят Иля Велчев представи своя документален роман от близо 600 страници “Биографични снимки” в народния театър. Пак там бе разположена и изложбата \"27 портрета за 27-ия рожден ден на \"24 часа\". Откриването свърши преди минути. \"Неслучайно тези 27 снимки на известни български актьори, писатели и интелектуалци стоят прекрасно в това пространство. Те се показват по повод 27-годишнината на вестник \"24 часа\", но заедно с това много от тях са герои на биографичния роман на Иля Велчев, издаден от ИК “Труд”. Това заяви управителят на Медийна група България Венелина Гочева. \"Тази книга е лишен от омраза, заради доброто в нея, когато човек умее да приеме лошите неща, които са му се случили. Да разкаже за поета и властта, за размисъла и надеждата. Това прави книгата на Иля Велчев толкова истинска\", добави тя. Г-жа Гочева лично се нае да води премиерата на книгата \"Биографични снимки\". Тя представи актьора и певец Даниел Цочев, който изпълни емблематичната песен на Емил Димитров \"Ако си дал\", по текст на Иля Велчев. В този момент букет му поднесе вицепрезидентката Илияна Йотова и шефът на КНСБ Пламен Димитров. Песента е позната като химн на хората. В представянето на романа се включи и актьорът Юрий Ангелов. Сред прекрасните черно-бели портрети на репортерите на редакцията прозвучаха редове от романа на Иля Велчев, прочетени лично с неповторимия глас на акт Мариус Донкин, директор на Народния театър. Николай Свинаров, Янаки Стоилов, Васил Стефанов, компзиторът Митко Щерев, политикът Захари Захариев, режисьорът Георги Стоянов, операторът проф. Венец Димитров, актьорът Васил Стойчев, председателят на Съюза на артистите Иван Павлов, режисьорката Мая Вапцарова, ексдепутатите Иво Атанасов и Борислав Великов също бяха част от гостите. Иля Велчев каза: \"Благодаря на всички, които дойдоха да ме подкрепят със своята доброта.\" Днес е международният ден на книгата и е хубаво, че тази книга се появи точно днес. Между кориците на романа Велчев разказва своя живот от раждането си до днешни дни, като страниците включват много снимки от личния архив на Иля Велчев. Фоторепортерите на “24 часа” показаха черно-бели портрети на Валери Петров, Стоянка Мутафова, Стефан Данаилов, Кирил Маричков, Васил Найденов, Лили Иванова, Георги Калоянчев. Фотографиите са общо 27 - толкова са и годините, които празнува “24 часа”.  Снимките са черно-бели и са с внушителния размер 100 на 70 см. Портретите са на именити български личности от театралната, филмовата и музикалната сцена. Сред тях са още Владо Пенев, Татяна Лолова, Любомир Левчев, Йордан Радичков, Георги Мамалев, Калин Врачански, Петър Попйорданов-Чочо, Райна Кабаиванска, Джоко Росич, Деян Донков, Велко Кънев, Тодор Колев, Невена Коканова, Никола Анастасов, Цветана Манева, Теодора Духовникова и Иван Иванов. Някои от популярните лица като Владо Пенев и Георги Мамалев ще присъстават на откриването на изложбата. Снимките са дело на фоторепортерите на “24 часа”: Николай Литов, Десислава Кулелиева, Румяна Тонева, Йордан Симеонов, Андрей Белоконски, Парсех Шубаралян и Надежда Чипева. Всички 27 личности са приятели на медията и портретите им символизират 27-те години, които вестникът навърши на 18 април.", "date": "2018.04.23", "title": "27 портрета за 27-ия рожден ден на  “24 часа” в Народния театър от днес (Видео)"}
