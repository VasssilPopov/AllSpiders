{"url": "https://www.24chasa.bg/novini/article/6660603", "text": " Другата седмица внасяме искане в парламента Сметната палата да влезе в МС и да се произнесе законосъобразно и целесъобразно ли е един човек в държавата извън бюджета да харчи пари, както намери за добре. Това каза лидерът на БСП Корнелия Нинова в предаването „Панорама” по  По отношение на множеството протести, Корнелия Нинова заяви, че на народа му омръзнало и е преодолял страха си. „Оттук нататък почват лошите неща. Второто е, който излиза на протест, получава пари, за да си купи г-н Борисов спокойствие”, посочи Нинова. Тя припомни, че преди месец БСП е предложила пари за МВР и БАН, но управляващите не са дали, но сега са го направили, защото съсловията протестират. „Това правова държава и парламентарна република ли е?”, попита Нинова и предупреди премиера Бойко Борисов, че създава опасен прецедент и че не се прави така. Във връзка с българското европредседателство, Нинова коментира: „По въпросите, които касаят общото бъдеще на ЕС и достойното място на България в този Съюз, управляващите имат нашето разбиране, експертиза”. Тя обърна внимание, че по вътрешните въпроси, БСП остава опозиция. Попитана дали с вота на недоверие БСП иска да ядоса Бойко Борисов и да получи повече медийно внимание по време на председателството, Корнелия Нинова отговори, че това са твърде ниски цели. „Тук целта е много по-голяма особено по тема корупция да признаем, че има проблем”, заяви Нинова. Тя посочи, че внасянето на вота на недоверие по време на европредседателството не е антиевропейско поведение. „То е проевропейско. Корупцията е проблем на цяла Европа, ако за 6 месеца я скрием някъде, решаваме ли този проблем? Какво им казваме: и вие, и ние, и нашият народ знаете, че това е проблем номер едно, но ще го отложим малко, за да бъде лъскаво председателството. Това би ли се харесало на европейските демократични държави, които се борят с корупцията?”, коментира Нинова. Нинова обясни, че БСП внася вота на недоверие сама, поради принципни причини. На въпрос дали БСП не се обрича на стратегическа самота с това, Нинова каза: „Тук въпросът е изолирани ли сме или сме единствената алтернатива на статуквото? Няколко пъти имахме избор да станем част от статуквото или да бъдем различни. Благодарим, имаме право на избор, избираме да сме различните, алтернативата”. Според лидера на БСП хората гласуват за тези, които им предлагат реални неща и за този, на когото имат доверие.", "date": "2018.01.12", "title": "Нинова: Харчат пари извън бюджета. Сметната палата да влезе в Министерски съвет"}
{"url": "https://www.24chasa.bg/novini/article/6660440", "text": "Богословът и автор на “24 часа” Руси Русев прие монашески постриг с името Калистрат в Зографския манастир на Света гора Атон на 6 януари. Под мантия пред св. олтар послушникът е доведен от духовния си старец схиархимандрит Амвросий, игумен на манастира. Пострижението е извършил чредният свещеник йеросхимонах Кирил. Името, дадено от духовния старец, е Калистрат, което в превод означава \"Добър воин\". Последованието се извършило на малкия вход на св. литургия в присъствието на братството на манастира и на около 40 гости от България и други страни. След края на богослужбата литийно шествие отвело отец Калистрат в килията на монаха, където той получил напътствия от стареца си и поздравления от братството и гостите на манастира. Руси Русев, вече монах Калистрат Зографски, е бивш театровед и драматург, който през 2004 г. стана иподякон в столичния храм “Св. Димитрий”. Той е известен църковен публицист, първи координатор за Софийска св. митрополия на Стратегията за духовна просвета, катехизация и култура на БПЦ-БП. Той е създател и дългогодишен завеждащ на Енорийския издателски център при столичен храм “Св. св. Кирил и Методий”, който работи с благословението на председателя на храма ставр. ик. Александър Георгиев за разпространението на разнообразна православна периодика и книжнина. Автор е на много статии в църковния и периодичния граждански печат, включително и в “24 часа”, и на книгите “За Божиите знаци и правото да се вглеждаме в тях” и “Пособие в помощ на проектанта и строителя на православния храм”. ", "date": "2018.01.12", "title": "Автор на “24 часа” стана монах в Атон"}
{"url": "https://www.24chasa.bg/novini/article/6660575", "text": "Днешният сигнал не попречи на организацията и провеждането на планираната програма от календара на Българското председателство на Съвета на ЕС, съобщиха от пресцентъра на НДК. При пълна координация между екипа на НДК – направление „Сигурност и комуникации“ и структурите на МВР беше извършена проверка на злоумишлено телефонно съобщение за бомба в основната сграда на НДК. Заплахата не е потвърдена и НДК продължава да функционира в нормален режим при засилени мерки за сигурност.", "date": "2018.01.12", "title": "НДК: Фалшивият сигнал за бомба не попречи на събитията от председателството"}
{"url": "https://www.24chasa.bg/novini/article/6660557", "text": "Ректорите на 23 университета, които са най-добрите според рейтинговата система за 2017 г., получиха отличия на стилна церемония във Военния клуб в София вчера. Тя събра академичния елит, министри, кметове и бизнеса. Специални табели получиха университетите, които са първи по професионални направления. Партньори бяха “Дънди прешъс металс”, УниКредит Булбанк, “Каолин” и “Технополис”. “Рейтинговата система, макар и мислена да ориентира младите, даде много повече. Даде ни основа за преструктуриране на приема във висшето образование. Това е крайъгълен камък в развитието на системата на висшето образование”, заяви министърът на образованието Красимир Вълчев на церемонията. “Искам от все сърце да благодаря, че с това събитие показваме, че за нас в България образованието е традиция и ценност. За нас е ценност да работим за запазването на традициите. Стремежът към знанието е нещо, в което сме възпитани от най-ранна възраст. Рейтинговата система пък е пътеводител в новите хоризонти за преподавателите, студентите и младото поколение”, обърна се към ректорите еврокомисарят по цифровите технологии и цифровото общество Мария Габриел. Министър Вълчев връчи отличието на ректора на СУ “Св. Климент Охридски” проф. Анастас Герджиков. “За мен е чест да съм ректор на университета, който традиционно е първи в най-голям брой професионални направления. През годините бяха положени много усилия за национално признаване на рейтинговата система. Сега тя става все по-съвършена. “24 часа” има заслуга, защото самата идея за рейтинговата система бе съвместна с вестника и СУ”, каза проф. Герджиков, след като получи наградата си. Мария Габриел връчи отличието на ректора на Техническия университет в София проф. Георги Михов. “Когато се каже техническо образование, се разбира Техническият университет”, каза проф. Михов. Ректорът на Военната академия “Г. С. Раковски” ген. Груди Ангелов пък бе отличен от вицепремиера и министър на отбраната Красимир Каракачанов. Представителят на “Кварцверке” за България г-н Волф Харлфингер, който е и главен изпълнителен директор на “Каолин”, и г-н Радомир Чолаков, изпълнителен директор на “Каолин”, връчиха приза на Химикотехнологичния и металургичен университет. Той бе отличен за първите си места в 3 направления. Председателят на съвета на ректорите и ректор на Минно-геоложкия университет проф. Любен Тотев пък получи отличието на своето учебно заведение от ръцете на д-р Илия Гърков, изпълнителен директор на “Дънди прешъс металс”. УНСС е университетът с най-висока оценка за учебния процес в професионално направление икономика и бе отличен от директора в “Уни Кредит Булбанк” Федерико Бедини. Три възлови университета пък отличи земеделският министър Румен Порожанов – Лесотехническия в София, Аграрния университет в Пловдив и университета по хранителни технологии. Кметът на София Йорданка Фандъкова награди ректора на УАСГ проф. Иван Марков. Председателят на комисията по култура на Народното събрание Вежди Рашидов пък връчи отличието на трите художествени университета - Националната художествена академия, музикалната академия и НАТФИЗ. За да ги получат, на сцената в тържествената зала на Военния клуб излязоха ректорите проф. Николай Драчев, проф. Димитър Цанев и проф. Станислав Семерджиев. “Честито на всички. Животът е кратък, изкуството е вечно, да сте живи и здрави”, обърна се към ректорите Рашидов. Председателят на БАН акад. Юлиян Ревалски пък връчи наградата на зам.-ректорката на Медицинския университет в София проф. Тихомира Златанова. Бившият служебен премиер и председател на Народното събрание проф. Огнян Герджиков пък връчи отличието на президента на Американския университет в България. Георги Стойчев, ръководител на екипа, който изготвя рейтинга на висшите училища, връчи отличието на медицинския университет в Плевен. Господин Йовчев, директор “Правни и бизнес отношения” в Би Ти Ви Медия груп пък връчи отличието на зам.-ректора на Пловдивския университет проф. Христо Крушков. Главният редактор на “168 часа” Слави Ангелов връчи отличието на ректорите на Академията на МВР доц. Неделчо Стойчев и на Нов български университет проф. Пламен Бочков . Най-титулуваната българска спортистка, двукратна олимпийска шампионка и 5-кратна медалистка от олимпиади, Мария Гроздева пък награди ректора на спортната академия проф. Пенчо Гешев. В края на церемонията образователният министър Красимир Вълчев даде и наградите на ректора на Тракийския университет проф. Иван Въшин и на директора на “Майчин дом” в София доц. Иван Костов, който взе приза от името на Медицинския университет - Варна. “За съжаление, над 60% от студентите по медицина намират своето бъдеще извън България. Нашето медицинско образование е на много високо ниво и политиците трябва да помислят как да задържат българските лекари в България”, обърна се към залата доц. Костов. Проф. Христо Бонджолов, ректор на Великотърновския университет, пък взе отличието за най-добро класиране на извън столичен ВУЗ в направление “Филология”. Тя му бе връчена от генералния директор на БНТ Константин Каменаров. Поздравления за вестник “24 часа” за организирането и връчването на наградите за най-добрите университети в България за 2017 г. Макар рейтинговата система да е мислена като система, която да подпомогне информирания избор на кандидат-студентите за това в кое висше училище и в кое професионално направление да се включат за обучение, тя даде много повече ефект. Тя даде инструмент ние да проведем политика за преструктуриране на приемите в системата на висшето образование, преструктуриране на висши училища с по-ниска оценка за качество и реализация към висши училище с по-висока оценка, професионални направления с по-ниска нужда на пазара на труда в бъдещи такива с по-висока очаквана необходимост. Рейтинговата система е своеобразен крайъгълен камък в развитието на системата на висшето образование. Ако близо 20 г. тя се развиваше преди всичко екстензивно, разрастваше се като брой участващи, като брой професионални направления, които предлагат обучение, повече факултети и филиали, то с рейтинговата система можем да кажем, че се промениха стимулите, стратегиите за развитието на висшите училища, промени се моделът на развитие. В голяма степен той вече е ориентиран към качествено развитие, обвързано с потребностите на пазара на труда. Това го виждаме от данните, които показват, че се подобряват показателите за научна дейност, за реализация. Виждам го и от индивидуалните разговори не толкова и само с ректорите, колкото с други представители на академичните състави и общности на висшите училища. Те казват, че в българските висши училища са взети мерки за подобряване на научната дейност, за стимулиране, за укрепване и развиване на кариерните центрове, така че да подобрят реализацията на студентите. Всичко това е, защото имаме тези показатели в рейтинговата система и от тях зависи финансирането, определянето на приема. Днес ще наградим първите, най-добрите, но трябва да знаем, че има много повече, които заслужават, защото не е важно само да си първи, а да полагаш усилия да подобриш представянето си, да добавиш стойност и качество. За мен е изключителна чест да бъда тук. Искам най-напред да благодаря от все сърце на госпожа Гочева,   че с това събитие показваме нещо много силно. Най-напред показваме, че за нас в България образованието е традиция. Рейтинговата система е пътеводител пред новите хоризонти, пред които искаме да изправим университетите, научните изследователи, студентите, младото поколение и бъдещето на България и Европа. За мен е изключително важно, че в България на цифровите технологии се отделя все по-голямо внимание. Следващата седмица заедно с комисаря на образованието Тибор Наврачич ще представим план за действие с повече мерки, свързани с цифровизацията в образованието. Този план ще позволи да бъдат още по-високо оценени усилията. Искам да благодаря на министър Вълчев, защото темата за цифровизацията е поставена високо в системата на образованието. Благодарение на работата на университетите и на системата на образованието, на знанията и уменията можем да направим така, че тази цифрова революция да донесе още по-голям позитив за България, позитив за Европа. Искрено вярвам в потенциала на нашите учени. Тук е моментът да кажа: Дълбок поклон пред ректорите, представителите на академичните ръководства, преподавателите. Благодарение на вашето мисионерство България продължава да отстоява тази своя традиция, има пътеводители, но и пази силата на енергията погледът да продължава да е вперен в бъдещето. В Европейската комисия България е видяна като регионален лидер, когато говорим за новите технологии. Ще дам един пример - само преди ден в Европейската комисия анонсирахме официалното стартиране на създаване на европейския суперкомпютър. Тези високопроизводителни и изчислителни технологии са част и от нашата традиция. България е част от европейската инициатива. България има още по-голяма възможност да заявява това лидерско място и да го отстоява. Това може да става само благодарение на усилията на всеки един от вас.", "date": "2018.01.12", "title": "Еврокомисарят Габриел, вицепремиер и министри аплодираха университети отличници във Военния клуб (Обзор)"}
{"url": "https://www.24chasa.bg/novini/article/6660598", "text": " Не се страхуваме от протестите, проблемите се решават в диалог с хората. Това каза председателят на Народното събрание Цвета Караянчева в предаването „Панорама“ по  . На въпрос защо българските политици не могат да развълнуват българите така, както Доналд Туск направи, Караянчева заяви: „Това беше прекрасен жест, това е отношение. Да напишеш слово на езика на страната, в която гостуваш, това е уважение“. Във връзка с това как българските политици се държат пред чужденците, председателят на НС обясни: „Държат се отговорно. Поздравявам г-жа Нинова за позицията, която изказа пред г-н Юнкер. Пожелахме си успех, да  представим добре България и да сме активни в дебатите, които ще се водят. Целта ни е не да скрием проблемите си, те са затова да се решават. Имаше и протести това показва активна гражданска позиция и отношението на правителството към хората“. Във връзка с протестите Караянчева уточни, че са показали, че не сме Северна Корея. „Не се страхуваме от протестите. Ако няма различни мнения ще излезе, че има проблем в държавата. Проблемите се решават в диалог с хората, които имат нужда, с хората, които имат проблеми“, добави тя. „Не искам да смятам, че се клати лодката заради председателството. Ако някой го прави, то си е за негова сметка. Правителството работи, имаме 4-годишна управленска програма. Имаме време да решим проблемите“, каза още тя. На въпрос показаха ли протестите, че се решават проблемите, когато дойдат чужденци, Караянчева отговори: „Напротив, проблемите се решават непрекъснато“. Относно това, че днес парламентът отхвърли ветото на президента за Антикорупционния закон и какво следва – война с президента, Караянчева заяви: „В никакъв случай. Във вторник показахме, че можем да водим диалог с президента. За да има стабилност трябва диалог между институциите. Това, че отхвърлихме ветото не значи, че сме във война с него. Антикорупционният закон, който мина е стъпка в правилната посока. Нека видим как ще действа. Нека видим плюсовете и минусите – сега имаме единен антикорупционен орган“. Според Караянчева има диалог между институциите и президента. „Имаме право на различни мнения по отделни теми и точки. Ние сме представители на дясна партия, г-н президентът бе подкрепен от лява“, добави тя. Във връзка с предстоящия вот на недоверие, Караянчева коментира: „Готови сме да отговорим на опозиция. Те са в правото да искат вот на недоверие. Това е възможност правителството да направи отчет за направеното“. „Надявам се, че дебатът няма да бъде те да вадят срещу нас, ние срещу тях. Аз ще съм арбитър“, каза още тя. Караянчева допълни, че би било хубаво опозицията да признава и хубавите неща, които правят управляващите.", "date": "2018.01.12", "title": "Караянчева: Нямаме страх от протестите, проблемите се решават в диалог с хората"}
{"url": "https://www.24chasa.bg/novini/article/6660566", "text": "Русия упражнява влияние върху България чрез доминиращата си роля в икономиката ѝ, главно в енергийния сектор, както и чрез пропаганда, отношения с политически партии, културни връзки и силно влияние върху Българската армия, която продължава да разчита на екипировка от съветско време. Това установява доклад на Конгреса на САЩ за асиметричния арсенал за намеса на Русия за ерозиране на демокрациите в САЩ и Европа. Той е изготвен по инициатива на сенатора от Демократическата партия Бен Кардин. В 206-те му страници 5 са посветени специално на влиянието на Кремъл у нас. “България може би е най-дълго и трайно исторически свързана с Русия. По време на студената война български лидери като Тодор Живков се стремят да направят страната 16-а съветска република. Днес БСП поддържа добри отношения с Москва и дори нейният лидер Корнелия Нинова се обяви срещу санкциите на ЕС по отношение на Русия (решение, което изисква от България да изпълнява като член на ЕС)”, пише в доклада. Посочено е, че преди президентските избори през 2016 г. Нинова се е срещала с Леонид Решетников, тогава директор на Руския институт за стратегически изследвания към Кремъл, който дал на БСП “таен стратегически документ” как да бъде спечелен балотажът. Той препоръчал “лансиране на фалшиви новини”. В документа се призовавало БСП да приеме платформа, съгласувана с интересите на Кремъл: край на евросанкциите за Русия, критика на НАТО и насърчаване на Брекзит. “Радев печели президентските избори с 59%, макар че не може да се каже доколко неговият успех се дължи именно на стратегическия план, изготвен от института на Решетников. И въпреки предполагаемата подкрепа от страна на Русия и първоначалните проблеми около кандидатурата на Радев, откакто стана президент, неговите изрази на силна подкрепа за НАТО и ЕС показват намерение да запази статуквото по отношение на тези институции”, пише в доклада. Не коментираме неофициални документи, казаха от БСП. “Прокремълската партия “Атака” призовава за по-близки отношения с Русия и остро се противопоставя на ЕС чрез ксенофобска, крайно дясна програма. Водачът на “Атака” Волен Сидеров даде старт на предизборната кампания на партията през 2014 г. на събитие в Москва, където критикува “содомита НАТО”. В същото време правителството на премиера Бойко Борисов предприе мерки за отслабване на руското влияние - през септември 2015 г. той забрани на руски самолети в подкрепа на мисията в Сирия да прелитат над България”, посочено е в документа. “Това наистина ли е писано от щаб за Конгреса? Според мен това е писано от нискоинтелектуални примати, които не могат дори да подредят думите. Под достойнството ми е да обсъждам текст, писан от неграмотни хора. “Содомита НАТО” е безумно - не съм използвал такава дума. Този, който го е написал, е олигофрен. Този текст е писан от олигофрени. Ако Конгресът на САЩ приема тези текстове, значи те се доверяват на олигофрени”, коментира пред “24 часа” Сидеров. Той е убеден, че текстът е направен по български доноси, в дъното на които са Центърът за изследване на демокрацията  . “Особено Красимир Кънев всяка година пише доноси срещу България и ни плюе, че тук няма свобода. На тази база пък излизат докладите на Държавния департамент. Това всичко са Соросови организации, платени отвън, за да клепат България”, отсече Сидеров. Сподели как писал три пъти на предишния американски посланик с предложение да направят среща и лидерът на “Атака” да разясни идеологията на партията. Не получил обаче отговор. “Имаме абсолютно измамна, невярна картина, на базата на която американският Конгрес прави своята политика. Това се мултиплицира под индиго. Ужасно е и няма нищо общо с действителността. Аз като човек, който е работил с текстове, бих уволнил незабавно човека, писал такъв неграмотен текст, започващ с някакъв туристически пътеводител. В центъра на София е паметникът на цар Александър Втори, защото Русия ни е освободила от турско робство. Ако беше Америка, щеше да е на Вашингтон. Извън този пътеводител другото е скалъпено, нагласено невярно. Съжалявам американските конгресмени, които трябва да правят политика на базата на такива доклади”, кипна Сидеров. И призова: “Ако обичат, ГЕРБ да вземат отношение и да кажат дали “Атака” е такава партия, или не. И ако е да, защо са с нея.” От ГЕРБ не коментираха доклада. Устойчивите исторически отношения на България с Русия я правят уникална сред другите страни в ЕС и НАТО и изискват постоянна бдителност за руското влияние върху страната. От птичи поглед в центъра на София може да се види втората по големина православна църква на Балканския полуостров - катедралата “Св. Ал. Невски”. Името на храма е на руски княз, той е издигнат в знак на почит и памет към руските войници, убити по време на Руско-турската война от 1877-1878 г. Недалеч от тях е паметникът на руския цар Александър II, който ръководи усилията за освобождаване на България от Османската империя. Александър седи на кон, изправен пред сградата на парламента, за да напомня постоянно на законодателите за това как страната е спечелила своята независимост. Явното разминаване между българското общество – широката подкрепа за Русия от страна на населението, съчетано с усилията за безусловно партньорство с ЕС и НАТО от страна на българското правителство, налага по-задълбочено ангажиране на САЩ във всички сектори на българското общество. Докато отношенията на България с Русия в исторически план се коренят в освобождението от османско владичество, съвременните прояви на влияние на Москва в България са по-фокусирани върху меката сила, енергетиката, политическото и културното влияние. Понижената помощ от САЩ има съответните последствия: Съединените щати осигуряваха над 600 милиона долара за политическите и икономическите реформи в България от 1990 до 2007 г., но тази помощ беше преустановена до голяма степен, когато страната се присъедини към ЕС. Способността на Съединените щати да се ангажират с решаването на тези проблеми значително се затруднява, докато руската пропаганда и злокачественото ѝ влияние процъфтяват. Обществените предизвикателства също създават възможности за влияние на Русия. България е една от най-бедните страни в Европа - тя преживява бавен икономически растеж и много от младите ѝ хора напускат страната и заминават за Западна Европа. Населението застарява и това обяснява носталгията на българите по топлата връзка на България с Москва от времето на студената война.", "date": "2018.01.12", "title": "US Конгресът: Русия влияе в България през БСП и “Атака” (Обзор)"}
{"url": "https://www.24chasa.bg/novini/article/6660384", "text": "Инфлацията стигна 2,1% през 2017 г. спрямо 2016 година. Месечната за декември миналата година е 0,4%, а спрямо декември 2016 г. е 2,8%. Това показват данни на НСИ, обявени в петък. През последния месец на 2017 г. спрямо ноември най-голямо увеличение на цените - с 3,3%, има при дейностите за развлечение и култура. Цените на хранителните продукти са паднали с 0,2%. По-скъпи са обаче някои стоки като яйца (с 3,1%), домати (с 12,2%), сол (с 0,6%).", "date": "2018.01.12", "title": "Инфлацията стигна 2,1% през 2017 г."}
{"url": "https://www.24chasa.bg/novini/article/6660388", "text": "1 милион евро дава румънското правителство за възраждането на две местни породи прасета. Животновъдите ще могат да се сдобият безплатно с прасета от държавата от породите “Мангалита“ и “Бъзна”. Те ще получат и субсидии за отглеждането, докато животното достигне 130 кг. Фермерите трябва да дават половината от месото на държавата. Парите ще се дават до 2020 г. Българските животновъди могат да се възползват от финансиране по Програмата за развитие на селските райони, съобщиха от земеделското министерство. В нея има направление за опазване на застрашени местни породи, важни за селското стопанство. Видовете са естествено адаптирани към местните и регионалните условия. По тази програма за свине се отпускат по 122 евро на животно. В списъка на застрашените от изчезване животни има включени две породи - Източно балканска свиня и Дунавска бяла свиня.", "date": "2018.01.12", "title": "Румъния възражда породи прасета с 1 млн. евро, у нас дават по 122 за животно"}
{"url": "https://www.24chasa.bg/novini/article/6660509", "text": "Над 20 000 души ще посрещне столицата София за 6 месеца, след като България пое от 1 януари председателството на Европейския съюз. За този период ще дойдат многобройни делегации от еврокомисари, министри и наблюдатели, пише френският вестник “Монд”. България ще направлява работата по горещи теми като приемането на мигранти и новия етап от преговорите за излизането на Великобритания от съюза, което е предизвикателство за малката страна със 7,1 милиона жители, най-бедната от 28-те държави в ЕС. Въпреки солидния си растеж икономиката на България продължава да е спъвана от многобройни структурни проблеми, отбелязва “Монд”. Друг френски вестник - “Фигаро”, обръща внимание на протестите в София в деня на официалното начало на българското европредседателство. Българите протестираха с искане за подобряване на жизненото равнище и против корупцията. В десетината протеста участваха еколози, проруски и антиевропейски организации, защитници на правата на жените, както и полицаи и пенсионери, които настояваха за увеличение на заплатите и пенсиите, допълва “Фигаро”. България се надява през шестте си месеца председателство на Съвета на ЕС да успее да убеди Брюксел, че е готова да стане член на шенгенското пространство, се казва в репортаж на телевизия “Евронюз” от българо-турската граница. София мобилизира ресурси за засилване на контрола по границата си с Турция и по данни на българските власти броят на мигрантите, които са я пресекли, е намалял с над 80 процента от 2015 г. Въпреки това Европейският съюз не допуска България и съседна Румъния в Шенген заради неизпълнение на някои критерии в областта на върховенството на закона, посочва “Евронюз”. Миграцията остава голям проблем за ЕС и България възнамерява да покаже на Брюксел, че прави всичко възможно да помогне с облекчаването на напрежението, посочва в заключение телевизията. “Многобройните проблеми пред България сочат, че страната ще е слаб председател на Евросъюза. Но не бива да забравяме, че това е изгодно за Европейската комисия, защото тя може сама да формира дневния ред и да постига оптимални решения”, коментира за руското електронно издание “Региони онлайн” политологът Оксана Петровская. Същевременно “Полша се страхува, че с България като председател въпросите около газопровода “Северен поток-2” ще бъдат решени в полза на руския “Газпром”, защото българският президент Румен Радев неведнъж е заявявал, че е необходимо да се вдигнат санкциите срещу Русия, тъй като пречат за нормално развитие на икономическите отношения”, добавя анализаторката. ", "date": "2018.01.12", "title": "“Монд”: София  ще  посрещне  над 20 000  първенци  за 6 месеца"}
{"url": "https://www.24chasa.bg/novini/article/6660525", "text": "Европейският парламент ще си върне 40 000 евро с удръжки от заплатата на британският евроскептичен депутат Найджъл Фараж, защото прецени, че той е получил тази сума неправомерно, предаде Франс прес, цитирана от БТА. Става дума за суми, с които е плащано на сътрудник на Фараж. Според Европейския парламент този сътрудник не е работел в рамките на европейската парламентарна дейност на депутата. Според в. \"Гардиън\" ще се възстановят 40 000 евро чрез удръжки от заплатата на Фараж от януари до октомври. Парламентарен източник потвърди новината и уточни, че удръжката ще е около половината от нетното месечно възнаграждение на Фараж, което е около 6700 евро. \"Това е кампания на Европейския парламент за тормоз на подбрани евроскептични евродепутати, партии и групи\", заяви говорител на парламентарната група на Фараж. През февруари 2017 г. парламентарен източник съобщи, че след проверка е установено, че десетина британски евродепутати от евроскептичната партия ЮКИП (Партия за независимост на Обединеното кралство) трябва да върнат общо над 580 000 евро от заплати на техни сътрудници, които в действителност са работели не за Европейския парламент, а за националните дейности на партията, включително в кампанията в подкрепа на Брекзита.", "date": "2018.01.12", "title": "Намалиха наполовина евродепутатската заплата на Найджъл Фараж"}
{"url": "https://www.24chasa.bg/novini/article/6660543", "text": "Гръцкият премиер Алексис Ципрас призова влиятелната православна църква да прояви сдържаност в спора между Атина и Скопие за бъдещото име на Македония, предаде Франс прес. \"Надявам се, че вие ще дадете принос, за да може Гърция да се справи успешно с този проблем, без да повтаря грешките от миналото\", написа Ципрас в писмо до главата на Гръцката православна църква архиепископ Йероним. Вчера църквата се обяви против всякакъв компромис, включващ името Македония, както се нарича северна гръцка провинция. Надеждите за уреждане на проблема, възникнал през 1991 г., бяха съживени след идването на власт миналата година в Скопие на социалдемократическото правителство, решено да \"зарови томахавката на войната\" с Атина в замяна на присъединяване към НАТО. \"Мисля, че е възможно да се намери решение до края на първото шестмесечие на 2018 г., заяви през уикенда македонският премиер Зоран Заев пред гръцката телевизия Алфа.", "date": "2018.01.12", "title": "Ципрас призова църквата за сдържаност в спора с Македония за името й"}
{"url": "https://www.24chasa.bg/novini/article/6660507", "text": "Странна причина да поиска свалянето от излъчване на клипа за българското европредседателство избра френска евродепутатка в петък. “Противно на онова, което твърди официалният клип на Съвета на ЕС, чието председателство България пое този месец: едно “не” никога не би трябвало да значи “да”. Основно правило на съгласието и на уважението към жените. Настоявам за свалянето му.” Карима Дели написа това в профила си в туитър. Тя е евродепутат от групата на Зелените/Европейски свободен алианс. Французойката е председател на комисията по транспорт и туризъм в Европарламента. В клипа двама младежи пътуват из страната ни, за да покажат нейните красоти. В тях се превъплъщават младите актьори Лорина Камбурова и Бойко Кръстанов. Докато са във влака, дикторски глас казва: “България - когато я срещнете за първи път, може да ви даде грешен сигнал. Помнете - тук “не” може да значи “да”. Не че се опитва да ви обърка, просто ви кани да я опознаете сами”. Очевидно Дели е видяла в това политически некоректно послание, тъй като туитът ѝ завършва с хаштага #metoo, който стана символ на борбата срещу сексуалния тормоз. “Не” значи “не” е и лозунг на редица кампании, които се борят с насилието над жените. “Съжаляваме да разберем, че по отношение на видеото има недоразумение. В него ясно се говори за българския навик да завъртиш глава наляво-надясно в знак на съгласие. Българското председателство е отдадено на равните възможности и липсата на дискриминация. Този важен дебат не би трябвало да бъде омаловажаван”, бе отговорът на българското председателство.", "date": "2018.01.12", "title": "Заради навика ни да кимаме на обратно евродепутатка иска сваляне на БГ клипа (Видео, обзор)"}
{"url": "https://www.24chasa.bg/novini/article/6660363", "text": "Македония и Гърция са се споразумели да сформират работни групи, ръководени от външните министри на страните, които да водят разговори за решаване на продължаващия вече 25 години спор за името на бившата югославска република, съобщи македонският първи дипломат Никола Димитров в интервю за Ройтерс, предаде БТА. Успех в решаването на въпроса би отворил пътя на Македония към членство в НАТО и Европейския съюз, който е блокиран от Атина, която казва, че името Македония носи в себе си териториални претенции към северен район в Гърция със същото име. Новото правителство на премиера Зоран Заев, което встъпи в длъжност миналия май, обеща да работи по-тясно с Гърция за решаване на спора. Димитров се срещна с гръцкия си колега Никос Кодзиас вчера в Солун, за да обсъдят начини за предприемане на стъпки към намиране на решение на дългогодишния спор. \"Разделихме се убедени, че има желание и от двете страни за крачки напред\", посочи македонският първи дипломат. Той каза, че двете страни са се договорили да сформират работни групи, ръководени от външните министри, които да водят преки преговори за решаване на спора. \"Очаквам, че първата среща може да бъде в началото на февруари\", посочи още той. Съгласно споразумение от 1995 г. Гърция се съгласи страната да бъде наричана \"Бивша Югославска Република Македония\" (БЮРМ) като временна мярка до решаване на спора. Това е името, под което Македония е приета в ООН през 1993 г., както и името, което НАТО, ЕС и други организации използват за страната, която се отцепи от вече несъществуващата Югославия през 1991 г. \"Имаме огромна отговорност\", каза Димитров, като добави, че Македония е наясно с опасенията на съседките си. \"Ясно е, че идентичността е много важна за нас. Ние трябва да намерим начин да убедим гръцките колеги, че има ясно разграничение между нашата страна и регион, включващ Северна Гърция\", посочи той. Димитров каза, че Македония, която получи статут на кандидатка за членство в ЕС през 2005 г., се надява да получи дата за започване на преговорите през юни. Страната също очаква да получи покана за присъединяване към НАТО, членки на която са повечето от съседките й. \"Предпазлив оптимист съм\", заяви Димитров по отношение на вероятността да се стигне до решение за името. Гръцки правителствени представители посочиха, че Гърция ще се опита да се фокусира върху постигане на споразумение за съставно име с географско определение.", "date": "2018.01.12", "title": "Македония и Гърция договориха работни групи за решаване на спора с името"}
{"url": "https://www.24chasa.bg/novini/article/6660364", "text": "Най-малко трима души са загинали след катастрофа между автобус на градския транспорт и лек автомобил в едно от предградията на чешката столица, съобщава AFP. Други 30 са ранени, някои от тях се намират в тежко състояние. Според говорителя на полицията, двама от загиналите са пътници от автобуса, третият е шофьорът на лекия автомобил, предава \"Фокус\".  Няколко от ранените пътници все още са хванати в капан в автобуса, който впоследствие се е блъснал в дърво. Изясняват се подробностите около инцидента.", "date": "2018.01.12", "title": "Най-малко трима загинаха след катастрофа между кола и градски автобус в Чехия"}
{"url": "https://www.24chasa.bg/novini/article/6660375", "text": "Мъж загина при катастрофа по пътя Първомай – Пловдив, съобщиха за „Фокус“ от ОДМВР – Пловдив. Сигналът за лек автомобил, блъснал се в дърво край Садово, е подаден към 17.10 часа. 33-годишният мъж е пътувал сам от Първомай към Пловдив, починал е на място. Движението в района на инцидента не е било затруднено. Причините за инцидента се изясняват.", "date": "2018.01.12", "title": "Шофьор се блъсна в дърво край Садово, загина на място"}
{"url": "https://www.24chasa.bg/novini/article/6660402", "text": "Жени присъстват днес за първи път на футболен мач на стадион в Саудитска Арабия, предаде Франс прес, цитирана от БТА. Зрителките, сами или придружавани от семействата си, получиха правото да гледат мача на специално запазени за тях места в град Джеда. Срещата е между два отбора от саудитското футболно първенство. Разрешението за жени да присъстват на спортни прояви е част от намаляването на ограниченията, наложени на жените в монархията. Освен правото да присъстват на спортни прояви жените в Саудитска Арабия получават и правото от юни да шофират.", "date": "2018.01.12", "title": "За първи път допуснаха жени на футболен мач в Саудитска Арабия"}
{"url": "https://www.24chasa.bg/novini/article/6660157", "text": "      Залата на Двореца на културата и спорта във Велико Търново отесня за всички, които дойдоха да се простят с убития бизнесмен Петър Христов в петък. В непрестанния дъжд хората се събираха пред наетата от семейството зала час преди церемонията. Преди това в 10 ч в тесен семеен кръг имаше опело в Преображенския манастир. По изрично желание на близките частни гардове пазеха да не се снима не само в двореца, но и край входа, пред който бе паркирана черна катафалка. Минути преди 11.30 ч там пристигнаха джипове и лизумини, от които слязоха братът на Христов - Димитър Манолов, съпругата му Паулина, дъщеря му Михаела, майка му Момка и още от най-близките му хора. Сред присъстващите на поклонението бяха бившият шеф на ГДБОП Станимир Флоров и ексглавният секретар на МВР Светлозар Лазаров. Над 2000 души - кметове на общини в Търновско, председатели на общински съвети и съветници от различни партии в региона, работници във фирмите му, бизнесмени, спортисти, съдии, лекари, преподаватели извиха дълга опашка. Повече от три часа продължи поклонението пред затворения ковчег с тленните останки на предприемача. На кратката траурна церемония бе прочетен съболезнователен адрес от бившия посланик на Израел у нас Шаул Камиса Раз. Над 30 венеца бяха подредени край ковчега. Сред тях бе и на семейството на ранената от Максим Стависки Мануела Горсова, на която Петър Христов помагаше. За тази подкрепа той бе удостоен със званието “Достоен българин” през 2008 г. “Разделям се с най-истинския човек, който съм познавал, аз имах честта да ми е приятел. След като посегнаха на Петър Христов, това вече не е държава”, каза бащата на Мануела Красимир Горсов. “Загубата е тежка за целия регион\", заяви шефът на Общинския съвет в Г. Оряховица Даниел Костадинов. “Нормално е всички тези хора, до които се е докосвал чрез футбола, да са тук”, каза шефът на Зоналния съвет на БФС Бончо Генчев. Сред присъстващите на поклонението бе и съотборникът му от САЩ94 Ивайло Йорданов,. “Като член на настоятелството на Великотърновския университет само е помагал. Дойде да помогне, когато сме най-зле, включително и с лични средства, за да платим заплати. Накрая пое негови фирми да завършат университетската църква. Много е тъжно, когато си отива човек, на когото си разчитал”, сподели ректорът на ВТУ проф. Христо Бонджолов. Петър Христов бе погребан във ВИП алеята на търновските гробища. Единствено семейството и най-близкото му обкръжение го изпратиха във вечния му дом.", "date": "2018.01.12", "title": "Кметове, футболисти и полицаи се поклониха пред Петър Христов (Обзор)"}
{"url": "https://www.24chasa.bg/novini/article/6660180", "text": "По експертна оценка в България се рециклират близо 40% от образуваните битови отпадъци от пластмаса, което е с около 10% над средното ниво за Европейския съюз. Това каза министърът на околната среда и водите Нено Димов в интервю за Агенция „Фокус“ във връзка с изготвената от Европейската комисия стратегия за предотвратяване на отпадъците от пластмаси, която се очаква да бъде обсъждана по време на Българското председателство на Съвета на ЕС. Той уточни, че данните са по експертна оценка, тъй като все още в самия ЕС няма ясна методика, по която това да се изчислява. „България е сред първите държави членки, които още през 2011 г. въведоха ограничаващи мерки за пластмасовите торбички чрез заплащане на продуктова такса за брой. И тези мерки дадоха резултат още преди приемането през 2015 г. на европейска директива за намаляване потреблението на торбичките на ниво ЕС. В края на 2017 г., съгласно проучване на Евробарометър, 50% от българските граждани са се отказали от използването на пластмасови торбички за еднократна употреба. Така че това е очевиден напредък и безспорен успех, който е постигнала България през последните 6 години. Имаме добър старт и оттук нататък трябва да продължим така и в останалата сфера“, каза още министър Димов и уточни, че политическият диалог, който ще започне в сферата на пластмасите по време на първото председателство на Съвета на министрите през март, би трябвало да свърши с политическите резолюции, които ще бъдат приети през юни. И на база на това ще се направи новото европейско законодателство, което ще бъде след Българското председателство. „В рамките на заседанията и обсъжданията на стратегията България като председател ще цели постигане на консенсус в позициите на държавите членки към оптимален баланс между необходимостта от намаляване на екологичния отпечатък на пластмасата, отчитайки икономическия, социален и здравен аспект на прилаганите мерки. Стратегията предвижда повишаване на комуникацията и стимулиране на активното участие на гражданите в посока промяна на потребителските навици и по-голяма информираност в потребителския избор, популяризиране на ползите от разделно събиране и рециклиране, от използване на по-малко опаковки, отказване от използване на еднократни торбички и други еднократни пластмасови продукти и осъзнат избор към закупуване вещи и предмети, които са по-трайни и устойчиви във времето“, обясни министърът.", "date": "2018.01.12", "title": "Нено Димов: У нас се рециклират близо 40% от битовите отпадъци от пластмаса"}
{"url": "https://www.24chasa.bg/novini/article/6660184", "text": "Всички демократични политически сили да положим усилия да превърнем региона в сигурна зона, свободна от етнонационалисти, това призова председателят на ДПС Мустафа Карадайъ по време на среща с председателя на Европейската комисия Жан Клод Юнкер и Kолегиума от комисарите на ЕК с Председателския съвет на НС и председателите на парламентарни комисии. „Председателството на България на Съвета на ЕС е шанс да сме проактивни за по-добра Европа, обединена, по-силна и по-сигурна. Да покажем българското гостоприемство, природните красоти, историческото наследство, многообразието, а също – отговорност и професионална компетентност. Това е шанс и във вътрешно политически план с нови сили и енергия да работим за необходимост на демократичните процеси, за сигурност, успех в борбата с корупцията, за реформите, икономически растеж, развитие на научния потенциал, постигане на нормалност в политиката, за човешкото достойнство, за европесйките ценности” призова лидерът на ДПС Мустафа Карадайъ. Карадайъ подчерта необходимостта от програма за ускорено развитие на страната, акцент, който ДПС постави в НС. Карадайъ припомни и съществуващите предизвикателства пред европейските граждани, а именно решаването на сложните проблемите с тероризма и миграцията. И задължението за включването им в общата кауза за постигане на сигурна и силна Европа. По време на своето изказване председателят на ДПС подчерта, че в България националистите бяха включени в управлението без да има нужда. Карадайъ припомни за крайните националисти и популисти,които на места в Европа печелят избори и уточни, че националистите в Западна Европа, включително Полша и Унгария са по-скоро, евроскептици и антимигранти. „В България и на Балканите национализмът е етнонационализъм. Българските националисти печелят изборите с реториката на национализма и популизма, а се обличат с дрехата на консерватизма, за да участвавъв властта и използват властта, да сеят омраза и евроскептицизъм, ерозират институциите на държавата.” каза Карадайъ. Лидерът на ДПС предупреди, че Балканите са особена зона и всяка заигравка с национализмите е опасност за мира. „Етнонационализмът поражда от едната страна условия за реципрочен национализъм и от другата страна винаги има кой да се възползва от това”. Председателят на ДПС подчерта значимостта на Българския етнически модел, чиито създател и идеолог е почетният председател на ДПС д-р Ахмед Доган, за установяване на демократичните ценности и членството на България в НАТО и ЕС. „Именно тази биография на ДПС ни прави строители на мирна, демократична България, отговорна пред бъдещите поколения”, заяви още Карадайъ. Той призова ”Всички демократични политически сили да положим усилия да превърнем региона в сигурна зона, свободна от етнонационалисти.” И допълни, че ДПС няма да пести усилия за по-добра проспреираща Европа. Карадайъ сподели, че България с Българския етнически модел има добър опит с успешно реализиран и гарантиращ мир, заедност и просперитет, които може да предложи на Западните Балкани в подкрепа на усилията им да се доближат до ЕС. Председателят заяви, че отношенията на ЕС и Турция са от съществено значение за България и Балканите. На срещата участие взеха още зам.-председателят на НС д-р Нигяр Джафер, председателят на социалната комисия д-р Хасан Адемов и Халил Летифов, председател на транспортната комисия.", "date": "2018.01.12", "title": "Карадайъ: Европредседателството е шанс да сме активни за по-добра Европа"}
{"url": "https://www.24chasa.bg/novini/article/6660264", "text": "Бебе е заболяло от салмонела в Испания след употреба на мляко на френската компания Лакталис (Lactalis), съмнителен случай има и в Гърция, съобщиха учени от института Пастьор и френските здравни власти, цитирани от Франс прес, предаде БТА. \"Това са два случая, засягащи деца, консумирали въпросното мляко. Испанският случай е потвърден. Гръцкият не е, но има признаци\" за заразата, обясни Франсоа Ксавие Вейл, бактериолог в парижкия институт Пастьор, потвърждавайки публикация в медицинското списание \"Еуросюрвейанс\" (Eurosurveillance).", "date": "2018.01.12", "title": "Мляко разболя бебе от салмонела в Испания"}
{"url": "https://www.24chasa.bg/novini/article/6660276", "text": "Полугола активистка на протестното движение Фемен посрещна чешкия президент Милош Земан, когато той отиде да гласува в първия ден на президентските избори, предадоха Франс прес и Ройтерс. Жената, която беше само по дънки и с разголен бюст, започна да крещи срещу Земан, когато той се появи в 14 ч. по Гринуич пред изборната секция в училище в предградие на Прага. \"Земан е уличница на Путин\", викаше жената, преди да бъде заловена и отведена встрани от хора от обкръжението на президента, известен с проруските, прокитайските и антиимигрантските си позиции, предава БТА. Седемдесет и три годишният Земан, който се бори за втори петгодишен президентски мандат, каза по повод на инцидента, че \"за него е чест да бъде атакуван от член на Фемен - движение, което е атакувало и папата\". Гласуването в Чехия продължава и утре.", "date": "2018.01.12", "title": "Жена се опита да попречи на чешкия президент да гласува на изборите"}
{"url": "https://www.24chasa.bg/novini/article/6660287", "text": "Има сигнал за бомба в сградата на НДК, той се проверява от службите на реда, съобщи  В момента евакуират Народния дворец на културата, за да се направят проверки. Очаквайте подробности.                                                                                                                                                                                                                                                                                                                       ", "date": "2018.01.12", "title": "Евакуират НДК заради сигнал за бомба"}
{"url": "https://www.24chasa.bg/novini/article/6660229", "text": "„Рейтинговата система, макар и мислена да ориентира младите, даде много повече. Даде ни основа за преструктуриране на приема във висшето образование. Това е крайъгълен камък в развитието на системата на висшето образование. С нея се промениха стратегиите и моделът за развитие на университетите и те обвързаха развитието си с пазара на труда. Виждаме, че се подобряват показателите и за научна дейност, и за професионална реализация. От рейтинговата система зависи финансирането на университетите и благодарение на тази система беше приета стратегията за развитията на висшето образование. Награждаваме първите, най-добрите, но има много повече, които заслужават награда, защото подобряват себе си, полагат усилия. Искаме да насърчим всички висши училища, които добавят стойност. Първите трябва да знаят, че няма дългосрочно рентиерство. Ако не полагат усилия, ще бъдат задминати. Останалите трябва да знаят, че ние ще оценим техните усилия.“ Това каза министърът на образованието Красимир Вълчев на откриването на церемонията по връчването на наградите на най-добрите университети в България, която „24 часа“ организира с помощта на „Дънди прешъс металс“, „Уникредит Булбанк“ и „Каолин“. Отличията за университетите са на база рейтинга на висшите училища, който е направен от Министерството на образованието. „Искам от все сърце да благодаря, че с това събитие показваме, че за нас в България образованието е традиция и ценност. За нас е ценност да работим за запазването на традициите. Стремежът към знанието е нещо, в което сме възпитани от най-ранна възраст. Рейтинговата система пък е пътеводител в новите хоризонти за преподавателите, студентите и младото поколение. В България се отделя все по-голямо внимание на цифровите технологии. Бъдещето е цифрово и тези умения позволяват да се дава полза на обществото. Трябва всички заедно да продължим усилията. Радвам се, че на европейско ниво има истинско признание на постиженията на българските учени и млади хора. Цифровата революция ще има най-силното въздействие върху живота ни в сравнение с всички останали индустриални промени. Трябва да направим така, че тази революция трябва да донесе по-голям позитив за България и Европа. България е регионален лидер, когато говорим за нови технологии. Преди ден в ЕК анонсирахме създаването на европейски суперкомпютър и България е част от тази инициатива“, обърна се към ректорите пък еврокомисарят по цифровите технологии и цифровото общество Мария Габриел. Министър Вълчев връчи отличието на ректора на СУ „Св. Климент Охридски“ проф. Анастас Герджиков. Университетът е на първо място според рейтинговата система в 23 професионални направления - Администрация и управление, Биологически науки, Биотехнологии, Здравни грижи, Информатика и компютърни науки, Икономика, История и археология, Математика, Науки за земята, Обществени комуникации и информационни науки, Педагогика, Педагогика на обучението по..., Политически науки, Право, Психология, Религия и теология, Социални дейности, Социология, антропология и науки за културата, Туризъм, Физически науки, Филология, Философия и Химически науки. „За мен е чест да съм ректор на университета, който традиционно е първи в най-голям брой професионални направления. През годините бяха положени много усилия за национално признаване на рейтинговата система. Сега тя става все по-съвършена. „24 часа“ има заслуга, защото самата идея за рейтинговата система бе съвместна с вестника и СУ“, каза проф. Герджиков, след като получи наградата си. Еврокомисарят по цифровото общество и цифровата икономика Мария Габриел пък връчи отличието на ректора на Тухническия университет в София проф. Георги Михов. Техническият университет е класиран в рейтингите на висшето образование като първи в 6 направления - Електротехника, електроника и автоматика, Енергетика, Комуникационна и компютърна техника, Машинно инженерство, Общо инженерство, Транспорт, корабоплаване и авиация. „Когато се каже техническо образование, се разбира Техническият университет“, каза проф. Михов, след като получи наградата си. Ректорът на Военната академия „Г.С. Раковски“ ген. Груди Ангелов пък бе отличен от вицепремиера и министър на отбраната Красимир Каракачанов. Академията е класирана на първо място в професионалното направление Военно дело. „За втора поредна година Военна академия е отличена. Това е първото висше военно училище в България. Усилията на целия академичен състав са неимоверни, защото трябваше да се нагодим съм системата на висшето образование, извън която бяхме до 2002 г.“, каза ген. Ангелов. Три възлови университета пък отличи земеделският министър Румен Порожанов – Лесотехническият в София, първи в направленията Ветеринарна медицина и Горско стопанство, Аграрният университет в Пловдив (първи в Животновъдство, Растениевъдство, Растителна защита) и университета по хранителни технологии. Проф. Иван Илиев, ректор на лесотехническия университет, благодари на всички министерства, които ползват кадрите на висшето училище. Тази награда ни задължава да постигнем още по-високи резултати, каза пък Христина Янчева, ректор на Аграрния университет. За нас това отличие е много важно. За един не много голям ВУЗ като нашия това е изключителен успех, благодари Николай Ненков, първи зам.-ректор на Университета за хранителни технологии. Председателят на БАН акад. Юлиян Ревалски пък връчи наградата на зам.-ректорката на Медицинския университет в София проф. Тихомира Златанова за първите места в направленията Медицина, Обществено здраве, Стоматология и Фармация . Хмикотехнологичният и металургичен университет пък бе отличен за първите си места в професионалните направления Материали и материалознание, Металургия , Химични технологии . Ректорът проф. Митко Георгиев получи отличието от представителя на „Кварцверке“ за България г-н Волф Харлфингер и изпълнителния директор на „Каолин“ г-н Радомир Чолаков. „Това не ни е за първи път. Надяваме се, че ще продължим. Специално искам да благодаря на екипа на министерството, които цяла година работят, за да направят обективно този рейтинг. Рейтингът не е за национална консумация, благодарение на него получихме френска акредитация за шест години“, каза проф. Митко Георгиев. Бившият служебен премиер и председател на Народното събрание проф. Огнян Герджиков пък връчи отличието на президента на Американския университет в България за първите места в професионалните направления Администрация и управление, Политически науки. Стивън Съливан благодари, че млад университет като АУБ е отличен. Опитваме се да развием в нашите студенти умения, за да се справят с истинските предизвикателства в света, каза още Съливан. Йорданка Фандъкова, кмет на София пък награди ректора на УАСГ проф. Иван Марков. Университетът е първи в професионалното направление Архитектура, строителство и геодезия. „Удоволствие да получа за 15 наградата за професионалното направление. 90% от заобикалящата ни действителност е проектирана, организирана, ръководена от възпитаниците на УАСГ“, каза в словото си проф. Иван Марков. Георги Ангелов, икономист от „Отворено общество“ пък представи данни за икономическите ефекти от висшето образование. Около 3 пъти е разликата в заетостта на хората с начално образование към тези с висше. И на Европейско ниво българското висше образование е доста конкурентно и ние сме сред водещите в ЕС, каза Ангелов. Само 5% от българите с висше образование са заплашени от живот в бедност, а при ромите с висше този процент е 0. Това е най-добрият интеграционен модел, допълни икономистът. Георги Стойчев от „Отворено общество“ връчи отличието на медицинския университет в Плевен за направлението „Здравни грижи“. Господин Йовчев, директор „Правни и бизнес отношения“ в Би Ти Ви Медиа груп пък връчи отличието на зам.-ректора на Пловдивския университет проф. Христо Крушков. Председателят на комисията по култура на Народното събрание Вежди Рашидов пък връчи отличието на трите художествени университета – Националната художествена академия, музикалната академия и НАТФИЗ. За да ги получат на сцената в тържествената зала на Военния клуб излязоха ректорите проф. Николай Драчев, проф. Димитър Цанев и проф. Станислав Семерджиев. Проф. Семерджиев обяви при връчването на наградата, че подготвя реформи в НАТФИЗ. И помоли да се направи изследване какви са вредите от висшето образование в сивата икономика. „Честито на всички. Животът е кратък, изкуството е вечно, да сте живи и здрави“, обърна се към ректорите Вежди Рашидов. Главният редактор на „168 часа“ Слави Ангелов връчи отличието на ректора на Академията на вътрешното министерство доц. Неделчо Стойчев за първото място в направление национална сигурност. Академията на МВР не е обикновено висше училище и тази награда ни дава основание да смятаме, че и догодина ще постигнем тази награда, каза доц. Стойчев. Шефът на съюза на ректорите и ректор на Минногеоложкият университет проф. Любен Тотев пък получи отличието на своето учебно заведение от ръцете на д-р Илия Гърков, изпълнителен директор на „Дънди прешъс металс“. Най-титулуваната българска спортистка, 2-кратна олимпийска шампионка и 5-кратна медалстка от Олимпиади Мария Гроздева пък награди ректора на спортната академия проф. Пенчо Гешев. „Ако в условията на конкуренция се подържа качество, още по-турдно е това при липсата на конкуренция“, каза проф. Гешев. Отличието на Нов Български университет получи ректорът проф. Пламен Бочков от главния редактор на „168 часа“ Слави Ангелов. „Тази система става достояние на цялото общество благодарение на „24 часа“, тя претегля мястото на всеки университет“, каза проф. Бочков при получаването на наградата. УНСС е университетът с най-висока оценка за учебния процес в професионално направление икономика и бе отличен от директора в „Уникредит Булбанк“ Федерико Бедини. В края на церемонията образователният министър Красимир Вълчев даде и наградите на ректора на Тракийския университет проф. Иван Въшин и на преподавателя в Медицинския университет и директор на Майчин дом в София доц. Иван Костов. „Надявам се следващата година да сменя на първото място колегата от Лесотехническия университет“, каза проф. Въшин. „За съжаление над 60% от студентите по медицина намират своето бъдеще извън България. Нашето медицинско образование е на много високо ниво и политиците трябва да помислят как да задържат българските лекари в България“, обърна се към залата доц. Костов. Проф. Христо Бонджолов, ректор на Великотърновския университет пък взе отличието за най-добро класиране на извъстоличен ВУЗ в направление „Филология“. Тя му бе връчена от генералния директор на БНТ Константин Каменаров. „Огромни комплименти за рейтинговата система, тя е фантастична. Тук става въпрос не само за информирания избор на младите хора, а въобще за смисъла. Образованието може да реши много от проблемите, с които ние, малко или много не се справяме. Имаше една тенденция, че да се учи в България не е престижно и не е добре. Тази тенденция се преобърна“, обърна се към залата Константин Каменаров. ОЩЕ ПО ТЕМАТА:", "date": "2018.01.12", "title": "23-те най-добри университета в България за 2017 г. получиха своите отличия (Снимки)"}
{"url": "https://www.24chasa.bg/novini/article/6660295", "text": "Столичната общинска агенция за приватизация и инвестиции подписа днес договора за продажбата на 67,64 % от акционерния капитал на „Общинска Банка“ АД с купувача „Новито Опортюнитис Фонд АГмвК“. Подписаният договор не финализира процеса по сделката. Предстои купувачът да плати останалите 80 % от цената на акциите и тогава те ще бъдат джиросани. „Новито Опотюнитис“ отправи офертата за дела на Столичната община в Общинска банка в размер на 46 млн. лева. Купувачът се задължава в срок от 5 години след прехвърлянето на пакета от акции да осигури “Общинска банка\" АД да запази седалището си на територията на Република България, за неизпълнението на което е предвидена неустойка от 50% от цената по сделката. За същия период трябва да се гарантира запазването на основния предмет на дейност. При нарушение на това изискване предвидената неустойка е в размер 100 % от сумата на покупната цена за продаваните акции за всеки случай на неизпълнение. Купувачът се задължава в срок от 5 години да не допуска поставяне на банката под особен надзор или отнемането на банковата лицензия. Предвидената неустойка също е размер на 100 % от сумата на покупната цена за продаваните акции за всеки случай на неизпълнение. „Новито Опортюнитис“ трябва да изпълни и разработените от него стратегии за интегриране и управление, за финансова стабилност и подкрепа, подробен бизнес план за развитието на банката, както и да изпълни Програмата за заетост и План за развитие на отношенията и услугите на Банката със Столичната община. Всяко нарушение на заложените предварителни условия е обвързано със санкции.", "date": "2018.01.12", "title": "СОАПИ и „Новито Опортюнитис“ подписаха договор за Общинска банка"}
{"url": "https://www.24chasa.bg/novini/article/6660322", "text": "Съд в Румъния постанови днес известен румънски лекар, който е обвинен, че е използвал държавно оборудване и ресурси в частната си клиника, да бъде задържан под домашен арест, предаде Асошиейтед прес. Букурещкият апелативен съд постанови днес урологът Михай Лукан да остане под домашен арест по обвинение, че е присвоил пет милиона леи (1,3 милиона долара) от Държавния институт по урология и бъбречна трансплантация. Лекарят, който има контакти на високо политическо равнище, отрича обвиненията. Синът на Лукан, мениджърът на клиниката и още двама служители бяха задържани за кратко, предава БТА.  Прокурори твърдят, че Лукан и останалите заподозрени са прехвърлили държавно оборудване в частната клиника в периода 2007-2009 г. и са лекували 159 пациента, заплатили за лечение между 3000 и 6700 евро всеки. Според прокурорите Лукан също така използвал незаконно персонал и материали от държавната болница в частната си клиника.", "date": "2018.01.12", "title": "Домашен арест за известен румънски лекар, обвинен в присвояване"}
{"url": "https://www.24chasa.bg/novini/article/6660345", "text": "Консервативният канцлер на Австрия Себастиан Курц, който управлява в коалиция с крайнодясна партия, поиска от европейските лидери да дадат шанс на коалицията му и да съдят за нея по действията й, предаде Франс прес. \"Искам от вас да ни дадете шанс и да ни съдите по програмата и по действията. Тогава може да успеем да ви убедим с това, което ще направим в следващите години\", заяви 31-годишният австрийски канцлер на съвместна пресконференция с френския президент Еманюел Макрон в Париж, предава БТА.  \"По много въпроси имаме общи възгледи, имаме почти еднаква линия\", подчерта най-младият европейски държавен лидер. Той спомена въпроси като сигурността и борбата с тероризма и радикализацията, в които по думите му е нужно още по-тясно сътрудничество на европейско ниво. \"Програмата на правителството ни е проевропейска програма. Правителството ни иска да играе активна и конструктивна роля за изграждане на по-добра Европа\", увери Курц. Австрия ще е ротационен председател на ЕС през втората половина на тази година. \"Критикувам крайната десница навсякъде, но тя е тук, защото не сме успели да се преборим с безпокойствата, които я подхранват\", отбеляза френският президент Еманюел Макрон. През декември председателят на Европейската комисия Жан-Клод Юнкер заяви, че отхвърля \"всякакви предразсъдъци\" за новото австрийско правителство, в което крайнодясната Партия на свободата има вицепремиер и петима министри, включително на вътрешните работи, външните работи и отбраната. На съвместната си пресконференция Макрон и Курц подчертаха необходимостта от по-високо и справедливо данъчно облагане на големите интернет компании, които постигат високи печалби в Европа, предаде Асошиейтед прес. По въпроса на миграцията Курц е възприел твърда линия против, а Макрон е на мнение, че ЕС трябва по-добре да отговори на предизвикателствата от бежанския наплив в Европа, отбелязва АП.", "date": "2018.01.12", "title": "Курц: Искаме да играем активна роля за изграждане на по-добра Европа"}
{"url": "https://www.24chasa.bg/novini/article/6660410", "text": "Стандартни действия за проверка бяха предприети от полицията в НДК и района във връзка със злоумишлено обаждане, получено минути преди 17.00 часа днес. Това съобщиха от пресцентъра на МВР. Проверката е приключила, не е открито нищо съмнително.                                                                                                                                                                                                                                                                                                                       ", "date": "2018.01.12", "title": "Сигналът за бомба в НДК се оказа фалшив"}
{"url": "https://www.24chasa.bg/novini/article/6660425", "text": "Днес направихме преглед на подготовката до момента, работим в дух на правоприемство, в частта за правосъдие информирах колегите за това как е протекло изслушването ми в Европейския парламент. Това заяви правосъдният министър Цецка Цачева в студиото на \"Още от деня\" по  .  Първите стъпки по институционализиране на Европейската прокуратура ще бъдат направени по време на Българското председателство на Съвета на ЕС, каза още Цачева. По думите ѝ единната прокуратура ще заработи през 2021 г. Ще има европейски прокурор, държавите членки ще излъчват по един прокурор, освен това ще има делегирани прокурори. Те ще отговарят за разходването на европейските фондове.", "date": "2018.01.12", "title": "Цецка Цачева: Европейската прокуратура ще заработи през 2021 г."}
{"url": "https://www.24chasa.bg/novini/article/6660082", "text": "Ново мобилно приложение дава възможност на столичани да открият най-близкия до тях свободен електромобил, да го резервират и наемат за нужното им време. Услугата е налична от едва два месеца, а броят на регистриралите се потребители вече надвишава 5000, съобщава  Електромобилите са разположени на ключови места в централната градска част, като наемането и освобождаването им може да бъде извършено в синя и зелена зона, където паркират напълно безплатно, както и на други специално обособени места, посочени на картата в мобилното приложение Spark your electric drive.", "date": "2018.01.12", "title": "Мобилно приложение упътва софиянци към най-близкия до тях електромобил"}
{"url": "https://www.24chasa.bg/novini/article/6660104", "text": "Непълнолетен гражданин със статут на временно пребиваващ у нас ще бъде съден за блудство с 5-годишно дете в регистрационно-приемателен център „Враждебна” в София, съобщиха от прокуратурата. Престъплението е било извършено през ноември 2014 г. Според прокуратурата детето влязло в стая, където били обвиняемият и други двама души, които са привлечени за свидетели. От информацията може да се предположи, че всички замесени в случая са мигранти, предаде  .", "date": "2018.01.12", "title": "Съдят непълнолетен мигрант за блудство с 5-годишно дете в София"}
{"url": "https://www.24chasa.bg/novini/article/6660115", "text": "Същите руски проправителствени хакери, които проникнаха в сървърите на Демократическата партия, разработват през последните месеци базата на шпионска кампания срещу Сената на САЩ. Това обяви днес в доклад фирмата за кибернетична сигурност \"Тренд майкро\", предаде Асошиейтед прес. В доклада се твърди, че групата, известна като \"Фенси беър\" (Fancy Bear), чиято хакерска кампания смути предизборния процес през 2016 г., все още се занимава с кражба на имейли сред американския политически елит. \"Те са все още много активни, най-малкото в извършването на подготовка, отново да повлияят върху общественото мнение\", каза Фрейке Акбор, изследовател по сигурността в \"Тренд майкро\". По думите му те търсят информация, която после може да бъде публикувана, предава БТА. По думите на експерта заключенията в доклада се основават на група подозрителни уебсайтове, оформени така, че да наподобяват вътрешната система в Сената за обменяне на електронни писма. После били сравнени дигиталните \"пръстови отпечатъци\" на тези сайтове със сайтовете, използвани изключително от \"Фенси беър\", наричана също \"Пон сторм\" (Pawn Storm). Преди време базираната в Токио компания \"Тренд майкро\" привлече вниманието към себе си, като използва подобна техника, за да разкрие набор от уебсайтове примамка, целящи \"да пожънат\" през април 2017 г. имейли от предизборния щаб на Еманюел Макрон. Два месеца по-късно бяха публикувани частни електронни писма на неколцина членове на щаба на Макро, датирани от последните дни на президентската кампания във Франция. Фрейке Акбор заяви, че псевдосайтовете на американския Сенат, които били активирани през юни и септември м.г., са идентични с френските. По думите му те атакуват \"по съвсем същия начин\", както са атакували щаба на Макрон.", "date": "2018.01.12", "title": "Специалисти: Руски хакери държат на прицел Сената на САЩ"}
{"url": "https://www.24chasa.bg/novini/article/6660117", "text": "Френският президент Еманюел Макрон заяви, че е „доволен и щастлив“ заради постигнатия пробив по време на предварителните преговори за коалиционно споразумение в Германия, съобщава Франс прес, цитирана от Фокус. „Щастлив съм и доволен от факта, че Ангела Меркел може да премине към официални преговори за коалиционно управление, което ще бъде от полза и което е чакано от Европа и Франция“. Изказването на френския държавен глава е направено по време на обща пресконференция с австрийския канцлер Себастиан Курц в петък, проведена в Париж.", "date": "2018.01.12", "title": "Макрон: Щастлив съм от пробива на преговорите в Германия"}
{"url": "https://www.24chasa.bg/novini/article/6659777", "text": "Началникът на отдел \"Фискален контрол\" в НАП Иво Стаменов, който бе прострелян на 18 декември, е починал днес във ВМА, съобщи говорителят на Софийската градска прокуратура Зорница Таскова. Тепърва ще се назначава аутопсия, експертизи, уточни тя. 43-годишният мъж е издъхнал тази сутрин, въпреки усилията на лекарите да го спасят. Той бе прострелян на столичната улица \"Дунав\", в близост до кръстовището с ул. \"Московска\", докато шофираше личния си автомобил - джип \"БМВ\" Х3. Сигналът за стрелбата бе подаден около 8.40 ч. на 18 декември м. г. Данъчният шеф бил причакан и прострелян от упор на метри от входа на детска градина. Стаменов веднага бе приет във Военномедицинска академия в критично състояние и бе опериран два пъти, като му бяха прелети десетки сакове с кръв и плазма. Той имаше поражения в десния бял дроб и големите кръвоносни съдове в областта. Стрелбата срещу данъчния шеф предизвика острата реакция на премиера Бойко Борисов, който заяви, че когато стрелят по данъчен, стрелят по самата държава, и ако ги оставим безнаказани, утре ще посегнат и на друг\". Той обеща бързи ответни мерки, но до момента нападателите не са открити и задържани.", "date": "2018.01.12", "title": "Почина простреляният данъчен Иво Стаменов"}
{"url": "https://www.24chasa.bg/novini/article/6659776", "text": "Около 1,5 милиона туристи от цял свят се очакват за карнавала в Рио де Жанейро, с 400 хиляди повече от миналата година, съобщава Франс прес. Агенцията цитира прогнозите на кмета на града Марсело Кривела. По неговите думи градската управа е положила големи усилия за провеждането на карнавала, който се надява да премине мирно и без насилие. Очаква се постъпленията от туристи да стимулират икономиката на града и да достигнат тази година 900 милиона евро. Кметството предвижда, че ще бъдат заети 90 процента от хотелските легла по време на празненствата, предаде БТА. Година и половина след като Рио де Жанейро стана домакин на олимпийските игри, градът е обхванат от безпрецедентна криминална вълна, подклаждана и от острата финансова криза. Бивш евангелистки пастор, Марсело Кривела беше заклеймен като \"сух морализатор\" след като намали наполовина преди шест месеца отпусканите средства от градската управа за школите по самба, които ще дефилират на карнавала. Миналата година, едва един месец след избирането му за кмет на Рио, той не присъства на нито едно карнавално шествие. Кривела блесна с отсъствието си дори по време на традиционното връчване на ключа на града на крал Момо. Тази година тази церемония, която отбелязва началото на карнавалните празненства, е предвидена за 9 февруари.", "date": "2018.01.12", "title": "Около 1,5 милиона туристи от цял свят се очакват на карнавала в Рио де Жанейро"}
{"url": "https://www.24chasa.bg/novini/article/6659796", "text": "Засилените атаки на сирийския режим срещу контролираната от бунтовниците провинция Идлиб ще предизвикат нова миграционна вълна, заяви днес турският премиер Бинали Йълдъръм, като призова Русия и Иран да отправят предупреждение към сирийските власти във връзка с атаките, предаде в.\"Хюриет дейли нюз\". В изявление пред репортери след петъчната молитва Йълдъръм посочи още, че атаките само ще навредят на мирния процес в Сирия, предава БТА. Тази седмица бунтовниците предприеха контраатака срещу сирийските правителствени сили и техните съюзници в Идлиб.", "date": "2018.01.12", "title": "Йълдъръм: Атаката на сирийския режим в Идлиб, ще доведе нова миграционна вълна"}
{"url": "https://www.24chasa.bg/novini/article/6659800", "text": "Годишната декларация за облагане на доходите с баркод вече е публикувана на интернет страницата на НАП – www.nap.bg. Формулярът с баркод изчислява автоматично дължимия данък след попълване на информация за получените доходи, внесените осигурителни вноски, ползваните облекчения, напомнят от НАП. Електронната декларация трябва да се изтегли на компютър от интернет страницата на Агенцията – www.nap.bg и да се попълни „офлайн“. Подаването на декларация с баркод гарантира на клиентите на администрацията, че няма да допуснат технически грешки, тъй като дължимият данък се изчислява автоматично след попълване на приложенията за различните видове доход, съобщават от пресцентъра на НАП. От НАП напомнят също, че изпращането на декларация с баркод предполага и по-бързо възстановяване на надвнесен данък. Това е така, защото не се налага допълнителното обработване и попълване на данните от тези декларации ръчно, тъй като информацията директно се прехвърля от формуляра след сканирането на баркода. Подаването на декларацията с баркод става чрез изпращане по пощата или на място в някои пощенски станции, където директно ще бъде издаден входящ номер. Декларацията може да се подаде и лично в офис на НАП. Срокът за подаване на годишните данъчни декларации за облагане на доходите изтича на 30 април 2018 г., като в същия срок трябва да бъде заплатен и дължимият данък за довнасяне. Повече информация за декларирането и плащането на данъци и осигуровки има на сайта на НАП www.nap.bg. Телефонни консултации се правят на цената на градски разговор в кол центъра на приходната агенция. Номерът е 0700 18 700.", "date": "2018.01.12", "title": "Декларациите с баркод сами смятат дължимия данък"}
{"url": "https://www.24chasa.bg/novini/article/6659802", "text": "Касова бележка за 0,05 лв. е фискалният бон с най-ниска стойност, регистриран досега за участие в Лотарията с касови бележки на НАП. Тя, заедно с още 5,2 млн. касови бележки, играе и за първата месечна награда от 2000 лв., която данъчните ще дадат в понеделник. Късметлията ще бъде изтеглен на 15 януари в сутрешния блок на bTV. Тогава ще стане ясен и поредният седмичен победител, който ще грабне чисто нов смарт телефон. Устройството току-що беше представено на българския пазар и е с впечатляващи параметри – 8-ядрен процесор и 4 GB RAM. Телефонът има двойна предна камера за селфита, както и внушителна 16-мегапикселовата задна камера. Това съобщиха от пресцентъра на НАП. До днес, за участие във втората част на популярната игра на данъчните, са регистрирани 5,2 млн. фискални бонове на обща стойност 81 млн. лв. Близо 550 000 от бележките са от ПОС терминал. Средно всеки потребител в Лотарията се е отчел в играта с по 145 касови бележки. Фискалният бон с най-висока стойност е записан от потребител от Варна, като участници от Силистра, Сливен, Пазарджик и София са въвели касови бележки на стойност над 9000 лв. Тази година късметлиите в играта на данъчните ще бъдат обявявани не само на официалния интернет сайт на Лотарията – kasovbon.bg, но и на специално създадената във Facebook страница https://www.facebook.com/kasovbon/. В социалната мрежа потребителите могат да следят последните новините около играта, както и да задават своите въпроси. Голямата награда в тазгодишното издание на Лотарията е 50 000 лв. 2000 лв. ще дават данъчните всеки месец на един щастливец, регистрирал печеливша касова бележка. Всяка седмица някой печели и предметна награда на стойност приблизително 1000 лв. В данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт – www.kasovbon.bg. Както и през миналата година, данните, които трябва да бъдат въведени за участие, са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП.", "date": "2018.01.12", "title": "Касова бележка за 5 стотинки играе за наградата от 50 000 лв. в лотарията на НАП"}
{"url": "https://www.24chasa.bg/novini/article/6659829", "text": "Намиращите се в безизходица преговори на Турция с Европейския съюз трябва да подтикнат съюза да потърси \"по-реалистични\" отношения с Анкара. Това заяви в интервю за ДПА европейският комисар по разширяването Йоханес Хан. Турция е официален кандидат за членство в ЕС от 1999 г., а преговорите са в задънена улица от 2016 г. на фона на критики от ЕС за нарушения на човешките права в Турция и войнствената реторика на Анкара срещу някои страни членки. Наскоро обаче Турция поиска да нормализира отношенията си със страните от ЕС, предава БТА.  Европейският съюз трябва да потърси други форми на \"стратегическо партньорство\" с Анкара, заяви пред ДПА еврокомисарят Йоханес Хан. Той подкрепи изявление на френския президент Еманюел Макрон, направено по-рано този месец, че ЕС трябва да преосмисли отношенията с Турция. Една от сферите, в които Брюксел и Анкара си сътрудничат през последните години, е миграцията, като Турция помага за възпирането на миграционния поток към Европа в замяна на финансиране от ЕС и други обещания, напомня ДПА. Йоханес Хан каза, че първоначалната сума от три милиарда евро в подкрепа на бежанците, е напълно отпусната. През 2016 г. ЕС обеща да обмисли отпускането на още три милиарда евро, ако бъдат нужни. Но държави, като Германия, Франция, Австрия и Швеция, сега не желаят да отпуснат тези средства и призовават те да бъдат заделени от европейските фондове, посочва ДПА. \"Това ще бъде \"невъзможно и погрешно\", каза Йоханес Хан. \"Те ще трябва да ми кажат откъде ще дойдат парите или от кои други страни партньори аз трябва да отрежа\", допълни австрийският политик.", "date": "2018.01.12", "title": "Йоханес Хан: ЕС трябва да потърси нови форми на ангажимент към Турция"}
{"url": "https://www.24chasa.bg/novini/article/6659847", "text": "Френският депутат от фракцията на „Зелените/Европейски свободен алианс“ в Европейския парламент Карима Дели настоя за премахването на видеоклип за българското председателство на Съвета на ЕС, съобщава изданието Politico в редакцията си за Стария континент. Причината е свързана с подвеждащо – според Дели – послание на видеото. Къде се крие проблемът? Нараторът чете следния текст: „Когато я срещнете за първи път, може да останете с грешно впечатление. Не забравяйте, че тук „не“ може да означава „да“. В същото време във видеото е показвана млада жена, предаде \"Фокус\". В отговор до Карима Дели в социалната мрежа „Туитър“ бе публикувано следното съобщение от българското председателство: „Съжаляваме да чуем, че има някакво недоразумение относно видеото. То ясно се отнася до българския навик за кимане на главата в знак на съгласие. Българското председателство е ангажирано с равни възможности и недискриминация. Това важно разискване не бива да се тривиализира“.", "date": "2018.01.12", "title": "Френска евродепутатка ще сваля клипа за бг председателството (Видео)"}
{"url": "https://www.24chasa.bg/novini/article/6659856", "text": "Групата на  общинските съветници на БСП излезе с позиция  относно грубите грешки в политиката на ръководството на Столична община и ПП ГЕРБ за осигуряване на равни условия за отглеждане на децата в яслите и детските градини в София, предават от пресцентъра на партията.  Ето и цялото становище на БСП :  Повече от десетилетие управление на ГЕРБ не е решен въпросът с необходимия брой места в детските ясли и градини в София, десетилетие на неизпълнени розови обещания и управленска немощ. Независимо от осигурените огромни средства, събрани от данъците на столичани, независимо от бодряшките предизборни платформи, независимо от медийния си комфорт, Столична община продължава да е длъжник на хилядите необхванати деца, на техните майки и бащи, които са принудени или да напуснат работа, или да плащат непосилни такси в частни детски градини. Истина е, че градът се развива и разраства, но също така е истина, че този процес не се прогнозира и управлява цялостно, че се изградиха жилищни зони за хиляди обитатели без да са осигурени нормални условия за живот – без улици, без детски градини, училища или медицинско обслужване. В стратегиите на Столична община зеят огромни пропуски – резултат на незнание, неумение или на корупционни и корпоративни практики. Сбъркан е и подходът за осигуряване на отглеждането на децата ни в детските ясли и градини. В „модерна“ София все още: Има над 6000 деца, чакащи за прием в детски ясли и градини; Има райони с чакащи за прием деца, но с липса на детски градини, независимо, че са налице подходящи терени отредени за тях. Защо тези терени не се използват години наред, защо администрацията не строи достатъчен брой детски градини? Изминалото десетилетие доказа, че е недостатъчно да се откриват по една-две нови детски градини всяка година. А може би общинските администратори очакват софиянци да се примирят, та тези терени да бъдат използвани за други цели? Вероятно ГЕРБ разчитат, че последователната им политика, водеща до намаляване на раждаемостта, ще реши и проблема с местата в детските градини; Има райони с амортизирани, рискови и подлежащи на събаряне сгради, в които се помещават детски заведения, чиито ремонти ежегодно се отлагат. В същото време държавата и общината хвърлят стотици милиони за саниране със съмнително качество на частни жилища или представителни обекти и за ремонт на ремонтите; Има сгради на детски градини, които се използват не по предназначение – за административни нужди или за частни субекти, чиито договори за ползване се удължават въпреки мораториума за отдаване им. През годините периодично припламваха скандали с местата в детските градини –алгоритъмът за подреждане на желаещите, критериите за класиране, прием в нарушение на правилата. Всичко това създаваше усещане за неяснота и съмнения за корупция. Последният скандал с детската градина в квартал Горна баня повдигна завесата. Бяха показани механизмите на корупционно въздействие, бяха цитирани имена. Видя се, че правилата не гарантират равнопоставеност, че за общинската администрация гражданите на София са от различен порядък – приближени до властите и местните чиновници и всички останали наивници, които разчитат на обективност и честност – категории неприсъщи за общинската администрация. Групата общински съветници на БСП осъжда подобни подходи в отношението на администрацията към гражданите на София. Недопустимо е да се прави разделение на хората, тъй като това подрива устоите на обществото и доверието в демократичните процедури и правила. Заниженият контрол установява двоен стандарт и е израз на безхаберие и слаб професионализъм. Нарушители на правилата винаги ще има, но основна задача на всяка администрация е да контролира процесите и да осигурява за гражданите живот по правилата, да наказва нарушителите, а не да ги толерира. Във връзка със скандалния случай в детската градина в квартал Горна баня групата на общинските съветници на БСП настоява: Администрацията на Столична община да гарантира равнопоставеност на всички граждани, като създаде ясни, принципни и справедливи критерии за подреждане на желаещите да постъпят в детски заведения. Крайно време е да се осигури прозрачност и честност в дейностите на общината, особено когато е засегната съдбата на деца. Столична община да ускори изграждането на сгради за детски ясли и градини на определените за това терени, като предвиди необходимите за това средства в бюджета за 2018 г., като приеме Програма, с точно изписани квартали, за които има нужда от нови детски заведения, която да отговаря на действащия Общ устройствен план на Столична община и подробните устройствени планове. Столичният общински съвет да изиска информация от отговорните звена на Столична община относно броят на групите в детски ясли и градини, в които са приети завишен брой деца, да се извършат проверки, които даустановят причините за завишението, както и лицата, които са разрешили това. Столичният общински съвет да излъчи анкетна група с участие на общински съветници, представители на родителски организации и журналисти, която: да се запознае с фактите, които бяха огласени в медиите; да се срещне с ангажираните с проблема лица и да потърси техните обяснения на случилото се; да упражни контрол на дейността на комисията, назначена от Столична община да извърши проверка; да провери и други подобни случаи, за които има сигнали и съмнения, че са нарушени правилата и се осъществяват корупционни практики. - Столичният съвет да изиска служителите от различни нива на местната администрация, споменати като ангажирани със скандала, по никакъв начин да не се намесват в дейностите на анкетната група и на разследващата комисия, за да не попречат на работата им; В случай, че се установят нарушения, Столичният общински съвет да сигнализира компетентните органи за констатирани факти на нарушения и злоупотреби. Сега обществото очаква отговори – честни, верни, дори и да са болезнени. Длъжни сме да им ги дадем!", "date": "2018.01.12", "title": "БСП-София: Не е решен въпросът с нужния брой места в детските градини в столицата"}
{"url": "https://www.24chasa.bg/novini/article/6659857", "text": "Петима са задържани за телефонни измами в три полицейски операции на територията на страната, съобщиха от пресцентъра на МВР, цитирани от БТА. Четири от лицата са установени като физически извършители на измамите, а петият е играел ролята на куриер. Двама са хванати в Плевен, докато разговаряли с жертва на измама от мобилен телефон. Други двама са задържани във Ветово и Левски, а куриерът е хванат в Благоевград. При обиски на адреси свързани с лицата са иззети мобилни телефони, SIM-карти, пари, златни накити и билети от заложни къщи.", "date": "2018.01.12", "title": "Арестуваха петима за телефонни измами в три полицейски операции"}
{"url": "https://www.24chasa.bg/novini/article/6659870", "text": "Състав на Варненския апелативен съд разгледа жалбата на Саалия Тайрова от Дулово, област Силистра, срещу условна присъда на Окръжен съд – Силистра – 1 година „лишаване от свобода“, отложена с 3 години изпитателен срок и 1000 лева глоба, наложена заради това, че не е платила данък за получени парични дарения на обща стойност 127 325 лева. Първата съдебна инстанция е присъдила на подсъдимата да заплати на гражданския ищец - Община Дулово сумата от 4 464,88 лева. Пресслужбата на Апелативен съд – Варна припомня казуса, който започнал в началото на 2009 година. Тайрова подхванала връзка по телефона с мъж от Република Турция. По това време изпаднала в тежко финансово положение. Мъжът започнал да й изпраща пари, които тя харчила за лични и семейни нужди. Последвали нови запознанства с множество други мъже. И на тях се оплаквала от паричните си затруднения. Саалия общувала с мъжете по телефон, чрез „Фейсбук“ или „Скайп“. В резултат на активната й комуникация, от началото на 2009 и до края на 2013 година тя получила различни парични суми във валута чрез „Western Union”. Преводите били в различни търговски банки. За пет годни тя приела 173 парични дарения на обща стойност 127 325,04 лева. Подсъдимата не е подавала декларации по реда на Закона за местните данъци и такси върху получените 173 дарения и така избегнала плащането на данъчни задължения в размер на 4 464,88 лева. Защитата на подсъдимата намира, че съдът трябва да отчете превес на смегчаващите вината обстоятелства и да определи по-нисък размер на присъденото наказание. Прокуратурата от своя стнана настоява делото да се върне на първата съдебна инстанция. Обвинението припомня, че делото се е гледало по реда на съкратената процедура. Съдът в Силистра обаче не е посочил първоначалния размер на присъденото наказание, а е вписал направо присъда, след редуцирането й с 1/3. Варненският апелативен съд ще се произнесе с решение в определения от закона 2 месечен срок.", "date": "2018.01.12", "title": "Силистренка, събирала дарения от мъже, обжалва присъда за неплатени данъци"}
{"url": "https://www.24chasa.bg/novini/article/6659878", "text": "Откакто българската дипломация съществува е успяла да хвърли мостове не само в Западните Балкани, но в Турция. Това каза председателят на ЕК Жан-Клод Юнкер по време на срещата между председателя НС Цвета Караянчева, Колегиумът на европейските комисари, председателския съвет на Народното събрание и председателите на парламентарни комисии, предаде „Фокус“. Юнкер коментира, че именно затова е доволен от присъствието си в България. „Искам да привлека вашето внимание към тази група, която създадохме и която ще трябва да се занимава с принципа на пропорционалността, на субсидиарността. Вашият парламент е един от трите национални парламенти, които ще подпомогнат Комисията в това начинание“, коментира Юнкер.", "date": "2018.01.12", "title": "Юнкер: Българската дипломация е успяла да хвърли мостове и в Турция"}
{"url": "https://www.24chasa.bg/novini/article/6659880", "text": "Трима души са пострадали при катастрофа в столичния квартал \"Младост\". Това съобщиха от пресцентъра на болницата \"Св. Анна\", цитирани от \"Фокус\". Катастрофата е между патрулна кола и друг автомобил. Пострадалите са 29-годишен полицай, който е с открита рана и съмнения за фрактура в областта на коляното, 31-годишен полицай със съмнения за фрактура на ръката и шофьорът на цивилния автомобил, който е с охлузвания.", "date": "2018.01.12", "title": "Патрулка и лека кола се удариха в кв. \"Младост\" в София, трима пострадаха"}
{"url": "https://www.24chasa.bg/novini/article/6659883", "text": "Вчера председателят на Европейския съвет  . В речта си полякът цитира Вазов, говори за историята и спортните ни успехи. Не за първи път обаче Туск избира да говори на местния език, за да подсили политическото си послание, предава  В началото на декември миналата година председателят на Европейския съвет беше в Ирландия във връзка с преговорите за Брекзит и след срещата си с ирландския премиер Тео Варадкар вмъкна ирландската поговорка \"Ni neart go cur le cheile” (“Няма сила без единство“), която направи силно впечатление на местните. Всъщност, човекът, който пише речите на Доналд Туск, е ирландецът Уго Брейди, който е бил съветник на най-високопоставените европейски политици и дипломати и има роля в преговорите на Великобритания за излизане от ЕС, разкриват ирландските медии. Брейди е учил журналистика в Дъблинския градски университет, има магистърска степен по икономически науки и диплома по право на ЕС от Low Society of Irеland. Той пише речите на Туск от три години, а е усъвършенствал професионалните си умения в Центъра за европейски реформи, където е бил старши научен сътрудник. Той редовно пише за стратегията на Европа за справянето с организираната престъпност и контратероризма и е публикувал есета за бъдещето на Великобритания в Европа и как да бъде защитено правото за свободно придвижване в рамките на ЕС. В последно време Брейди се изказа възторжено за ирландските дипломати, като заяви: „Аз вероятно виждам това, което повечето хора не могат да видят. Ирландия е най-добре подготвената от всички страни за преговорите за Брекзит“. Възможно е обаче и от посолството на Полша в България да са помогнали при написването на речта. На 3-ти март 2016 г. полски дипломати рецитираха стихотворението \"Хаджи Димитър\" на Христо Ботев по случай националния празник на страната ни.     ", "date": "2018.01.12", "title": "Кой написа речта на Туск, която възхити България (Видео)"}
{"url": "https://www.24chasa.bg/novini/article/6659874", "text": "В петък държавният глава на САЩ загатна, че не е определил като „клоаки“ страните от Африка и други континенти, от които страната приема мигранти, предават AFP и \"Фокус\". „Това не беше използваният език“, написа Тръмп в социалната мрежа „Туитър“, след като по-рано бе разпространена информация, че в рамките на среща със сенатори той е употребил обидната квалификация за африканските и латиноамериканските страни.", "date": "2018.01.12", "title": "Тръмп за изказването си за имигрантите: Това не беше използваният език"}
{"url": "https://www.24chasa.bg/novini/article/6659909", "text": " Руската комунистическа партия предприе изненадващ за мнозина ход, като регистрира богат 57-годишен агробизнесмен за съперник на титуляра Владимир Путин в битката за президентския пост, вместо своя лидер ветеран, 73-годишния Генадий Зюганов, предаде Ройтерс, цитирана от БТА. Руската ЦИК съобщи днес, че е регистрирала Павел Грудинин, който управлява селскостопанска ферма край Москва, за кандидат на комунистите в президентските избори на 18 март. Той е ново лице в иначе закостенялата политическа йерархия на своята партия, почти непроменена през последните две десетилетия. Според Ройтерс номинирането на значително по-млад и не така праволинеен кандидат за най-високия държавен пост е опит на компартията да се отърси от своя \"гериатричен\" имидж и да съживи електоралните си шансове, като стане по-привлекателна за младите избиратели. Победата на 65-годишния Путин, който има подкрепата на държавната телевизия, на управляващата партия \"Единна Русия\" и на много избиратели извън големите градове, се смята за сигурна, отбелязват наблюдателите. Кандидатурата на Грудинин може индиректно да помогне на Путин, като увеличи избирателната активност на фона на признаците за апатия сред някои избиратели, които смятат, че както и да гласуват, сегашният президент ще победи, отбелязва Ройтерс. Електоратът на Комунистическата партия на Руската федерация постоянно се свива. През 1996 г. той беше почти 41 процента (30 млн. избиратели). А на последните президентски избори през 2012 г. Зюганов, при четвъртото си участие, получи подкрепата на малко над 12 млн. гласували. Въпреки това партията - отглас от съветските времена, остава популярна сред милиони руснаци, особено сред по-възрастните, които живеят в селските райони, и запазва стабилната си национална структура, което й позволява редовно да се нарежда на второ място в изборите след управляващата партия. Грудинин е нетрадиционен партиен кандидат. Той е бивш поддръжник на Путин, с чувство за хумор, не крие, че печели 20 млн. рубли годишно (над 350 000 долара). Казва, че модерните комунисти трябва да се учат от грешките на СССР и предлага Русия да се поучи от някои аспекти на китайския комунизъм. Наблюдателите обръщат внимание и на друга сериозна разлика в поведението на компартията. До неотдавна Зюганов критикуваше управляващата партия \"Единна Русия\", а този път бе много по-внимателен в изразите си при строго контролираната политическа система и избягваше остри критики срещу Путин. Грудинин обаче се държи доста по-разкрепостено, често обвинява Путин за празни обещания и каза, че той се е задържал начело на властта прекалено дълго, сравни ни дори с бившия съветски лидер Леонид Брежнев, чието дълго управление бе наречено \"времето на застоя\". \"Защо повтаряме същата грешка?\", посочи Грудинин в един телевизионен дебат.", "date": "2018.01.12", "title": "Руската ЦИК регистрира кандидата на комунистите за президент Грудинин"}
{"url": "https://www.24chasa.bg/novini/article/6659912", "text": "Тежка катастрофа стана около 15 часа днес на оживения булевард \"Стефан Стамболов\", малко преди кръстовището за магазин \"Технополис\". Лек автомобил \"Фолксваген\" с бургаска регистрация се е врязал в автобус на фирма \"Юнион Ивкони\", пълен с пътници, който се движел по направление Плевен - Бургас.  От удара леката кола е изхвърчала няколко метра, избила е пътен знак и е спряла в затревена площ. Двама пътници от флксвагена са транспортирани в болницата, а по първоначални данни няма ранени пътници от автобуса.  В момента продължава огледът на местопроизшествието, като едната пътна лента е отцепена от 4 полицейски автомобила. По данни на шофьора на автобуса Радко Върбанов леката кола му е сякла пътя от ляво. Най-големи са поражения в задната част на лекия автомобил.  Шофьор съм от 1988 г., нямам никакви произшествия на пътя, каза шофьорът на рейса, който е видимо притеснен от станалото.  Пътниците бързо са били прехвърлени в друг автобус на фирмата, добави Върбанов. Все още не е ясно състоянието на двамата ранени от лекия автомобил, в момента им се правят изследвания, казаха от УМБАЛ Бургас. ", "date": "2018.01.12", "title": "Тежка катастрофа в Бургас, лека кола се вряза в пътнически рейс (Снимки)"}
{"url": "https://www.24chasa.bg/novini/article/6659360", "text": "През периода януари - октомври 2017 г. износът на България за ЕС се увеличава с 10.9 на сто спрямо същия период на 2016 г. и е на стойност 28 769.3 млн. лева, показват предварителни данни на Националния статистически институт. През октомври 2017 г. износът за ЕС нараства с 11.2 на сто спрямо същия месец на предходната година и е в размер на 3 226.5 млн. лева. Вносът на България от ЕС през периода януари - октомври се увеличава с 10.9 на сто спрямо същия период на 2016 г. и е на стойност 30 838.7 млн. лв. по цени CIF. Най-голям е стойностният обем на стоките, внесени от Германия, Италия, Румъния, Испания и Гърция. През октомври 2017 г. вносът на България от държавите - членки на ЕС, нараства с 9.5 на сто спрямо същия месец на предходната година и е в размер на 3 560.6 млн. лева. Външнотърговското салдо (износ FOB - внос CIF) на България с ЕС за периода януари - октомври 2017 г. е отрицателно и е на стойност 2 069.4 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е в размер на 183.5 млн. лева.", "date": "2018.01.12", "title": "Износът ни за ЕС с 10.9 % повече през януари - октомври 2017 г."}
{"url": "https://www.24chasa.bg/novini/article/6659417", "text": "Работник от фирма за обработка на скални материали в западната промишлена зона на Враца загина, след като бе премазан от мраморен блок. Скалният къс се стоварил върху главата на 42-годишния Пламен Петков и в много тежко състояние той бил приет в местната реанимация. Въпреки усилията на лекарите, премазаният мъж починал вследствие на несъвместими с живота тежки външни наранявания и вътрешни травми. От врачанската трудова инспекция започнаха незабавна проверка на случая.", "date": "2018.01.12", "title": "Мраморен блок премаза работник до смърт във Враца"}
{"url": "https://www.24chasa.bg/novini/article/6659358", "text": "Предотвратен е опит за внасяне на наркотици в Плевенския затвор, съобщиха от областната дирекция на МВР в Плевен. Открити са амфетамин и марихуана при проверка, извършена от служители на \"ГДИН\", в личния багаж на 25-годишен мъж от Плевен, който изтърпява присъда в затвора. На дъното на сак за дрехи са намерени седем полиетиленови топчета с размери около един сантиметър, които са съдържали посочените наркотици. По случая е започнато досъдебно производство. Районната прокуратура в Плевен ще разследва престъплението.", "date": "2018.01.12", "title": "Предотвратиха опит за внасяне на наркотици в Плевенския затвор"}
{"url": "https://www.24chasa.bg/novini/article/6659364", "text": "За реставрация и консервация на паметници на културата по принцип досега бяха отпускани 1 млн. лева, но от тази година вече ще бъдат 1,5 млн. Това каза министърът на културата Боил Банов в интервю за Агенция „Фокус“ във връзка с грижата за недвижимото културно-историческо наследство в България и неговото финансиране. Той уточни, че средствата ще бъдат разпределяни чрез комисии за кандидатстване. „Тоест, могат да кандидатстват общини и частни собственици на имоти, които са ценност, след това комисията разглежда исканията и подпомага там, където е възможно и там, където желанията са адекватни. Така че правят се крачки в тази посока, не мога да кажа, че това е достатъчно, но при всички положения ние разработваме механизми, при които да има законови форми във фондове, от които да може да се инвестира пряко и да се помага много по-сериозно. Защото паметниците са много, тъй като нашата страна е богата както на археология, така и на интересни къщи, построени във времето. И истината е, че само с подадената ръка на държавата, на общините и на собствениците може да се върви напред“, каза още министър Банов. Той поянси, че Министерството на културата работи активно за създаването на механизми, чрез които ясно да се вижда грижата на държавата за недвижимото културно наследство. „Помощта на общините в този случай не може да се изрази в друго освен в помощ като безлихвени кредити, преки инвестиции, разработване на проекти, подпомагане и съответно подобряване на закона в частта, където има ясно изразени недобросъвестни собственици, за да може да се реагира вече и драстично. И ако трябва, да се намесваме директно“, обясни министърът и посочи, че в момента предвидените от държавата стимули за собствениците на ценни сгради са малки и недостатъчни и предстои работа и в тази посока.", "date": "2018.01.12", "title": "Боил Банов: Половин милион повече за рестарвация на културни паметници през 2018 г."}
{"url": "https://www.24chasa.bg/novini/article/6659370", "text": "Фирмите може да са свързани помежду си, но аз не съм свързан с тях. Това заяви депутатът Делян Добрев в парламента  Радвам се, че се внася този иск в прокуратурата, за да се установи, че аз не съм свързано лице с фирмите, които се цитират. Нито пък съм възложител. Аз не съм кмет на Хасково. Аз не съм възложител по смисъла на закона, за да имам конфликт на интереси с когото и да било и с поръчки, които някой печели или не печели, допълни още Добрев. Милионите бяха 100, станаха 50, след няколко месеца ще се окажат 0, заяви депутатът от ГЕРБ. \"Въпросната фирма, ако г-жа Йончева искаше да го каже, щеше да го каже, че тя е печелила най-много поръчки в Община Смолян по времето, когато Дора Янкова е била кмет, само че това не е удобна за г-жа Йончева\", уточни още Добрев. Той заяви, ще до момента не е завел дело за клевета срещу Йончева, но при внесени документи в прокуратурата, означава опит за набеждаване, за което според него трябва да се носи наказателна отговорност.", "date": "2018.01.12", "title": "Делян Добрев: Не съм свързан с фирмите, цитирани в иска на БСП"}
{"url": "https://www.24chasa.bg/novini/article/6659366", "text": "Софийска градска прокуратура (СГП) внесе в Софийски градски съд (СГС) обвинителен акт срещу Мартин Г. Той е обвинен за това, че на 28 август 2017 г. е направил опит умишлено да умъртви Ивайло Г. Деянието, макар и довършено, не е довело до смъртта на пострадалия, поради оказана своевременна медицинска помощ - престъпление по чл. 115 , във вр.чл. 18, ал.1, пр. 2 от НК. На 28 август 2017 г., пострадалият Ивайло Г. се намирал в столично заведение, в което като барман работела негова позната. До неотдавна тя живеела на семейни начала с обвиняемия Мартин Г., но тъй като многократно била ставала жертва на физическо насилие от негова страна, към инкриминираната дата го била напуснала. Въпреки това той продължавал да й отправя закани и тя изпитвала основателен страх от осъществяването им. Обвиняемият Мартин Г. често употребявал алкохол и марихуана, в резултат на което ставал изключително агресивен. На 28 август 2017 г., около 15.00 часа Мартин Г. посетил заведението, в което работела свидетелката. Той видял пострадалия Ивайло Г. на една от масите и макар да не го познавал лично, подозирал, че има интимна връзка със свидетелката. Между Мартин Г. и Ивайло Г. възникнала спор, който прераснал във физически сблъсък след излизането им пред заведението. Физическите действия на обвиняемия били съпроводени с вербални заплахи към пострадалия и свидетелката. В един момент той извадил кухненски нож, с дължина около 20 см. и нанесъл два удара с него в тялото на Ивайло Г. Ударите попаднали в дясната част на гърба в близост до гръбнака и в дясната поясна област. След това Мартин Г. побягнал. Своевременната намеса на свидетели и медици от Спешна помощ предотвратили настъпването на смъртта на пострадалия. По отношение на Мартин Г. е определена мярка за неотклонение „задържане под стража“. Предстои насрочване на делото от съда.", "date": "2018.01.12", "title": "Съдят мъж за опит за убийство с нож пред столично заведение"}
{"url": "https://www.24chasa.bg/novini/article/6659395", "text": "24 часа продължиха преговорите в последния ден на сондажите за голяма коалиция в Берлин. Това е абсолютен рекорд дори за канцлера Ангела Меркел, която е известна с издръжливостта си по време на кризисн иситуации и вече има зад гърба си 17-часови заседания в Брюксел по време на еврокризата. В крайна сметка към 9 сутринта от кръговете на преговарящите в централата на социалдемократическата партия в Берлин изтече информацията, че е постигнат пробив и са нужни само още час-два за шлифоване на детайлите. Към 10 лидерите на трите партии – Ангела Меркел на ХДС, Хорст Зеехофер на баварския ХСС и Мартин Шулц на ГСДП така и не застанаха пред микрофоните на журналистите. Оказа се, че социалдемократите искат да прегласуват за пореден път финалния документ, който е от 28 страници. Едва в 11 Меркел, Шулц и Зеехофер обявиха вече официално – да, преговори може да започнат, но при едно условие. Първо зелена светлина трябва да даде извънреден конгрес на ГСПД на 21 януари. Ако делегатите му одобрят постигнатите споразумения, ще започнат същинските преговори за съставяне на коалиция. При евентуален успешен край, крайният договор също трябва да се гласува от ГСПД – този път от цялата членска маса. Едва тогава може да се каже, че дългият маратон сондажи и преговори за ново правителство в Германия е приключил. Най-рано това ще се случи в края на март. „Рзбрахме се, че Германия трябва да остане страна, в която и след 10 години ще се живее добре. Трябва да забързаме взимането на решения в ключови за гражданите ни теми като строенето на жилища, дигитализирането, строенето на преносна мрежа в енергетиката. Дигитализацията ще промени обществото ни и е нужно да поеме по нови политически пътища, за да посрещнем предизвикателствата“, зяви Меркел. Мартин Шулц пък обяви, че е прокарал възможно най-много червени теми в заключителния документ. Две основни обаче не успя – да се вдигне данъкът за богати и да се въведе гражданска здравна застраховка, която да изравни медицинските грижи за всички. Вместо тези две теми обаче социалдемократите са се преборили за стабилно ниво на пенсиите, които трябва да са поне 48% от дохода. Партиите са се разбрали и по друга основна тема – бежанците. Постигнат е компромис за удължаване на мораториума върху приема на семействата на вече установени в страната бежанци. Той изтичаше през март. На първо време ще се приемат само най-близките на малолетни бежанци в особено рисково положение. По-късно събирането на семейства ще се ограничи с до 1000 души на месец. Хората ,котио пристигат да търсят защита пък, не бива да надхвърлят 220000 души годишно. Поетапно ще бъде намален данъка солидарност, който западните германци плащат на източните провинции за изравняване на стандартите. Ще се построят 1,5 милиона жилища и детските надбавки ще се увеличат. Германия е готова да увеличи вноските си към бюджета в Брюксел, за да помогне за стабилизирането му. Маркел с ее съгласила да работи с Макрон по реформите, които той предложи.", "date": "2018.01.12", "title": "25 часа преговори дали да има преговори:\nМеркел и Шулц се разбраха"}
{"url": "https://www.24chasa.bg/novini/article/6659394", "text": "Започна пресконференцията на председателя на Европейската комисия Жан-Клод Юнкер и Бойко Борисов. Тя е относно подписването на проект в рамките на плана \"Юнкер\" за 100 милиона евро. Проектът е за нови работни места и да подпомогне развитието на българското селско стопанство. \"Първо, за току-що подписаните договори искаме да благодарим на Юнкер, защото над 350 милиона евро влизат у нас по тази програма на Европейската инвестиционна банка за намаляването на лихвите. Що се касае за европредседателството, бяхме ги разделили на три основни теми и мисля, че по много от тях имаме напредък и нови ясни планове\", заяви премиерът Бойко Борисов. \"Добър ден, за мен е удоволствие отново да съм в София, в този чудесен град. Бих започнал с благодарност към Бойко за извънредното качество на неговото приветствие, благодаря на България за посрещането. Понякога имам впечатлението, че комисарите са повече в държавите членки, отколкото в Брюксел. Ние имаме 50-о посещение в България сега. Това ясно показва, че много внимателно сме готвили този специален момент. Следих подготовката не само на председателството, но и на подготовката за присъединяването на България към ЕС. Винаги съм се гордял, че аз подписах договора за присъединяването ви към ЕС. Обичам България и някои от вкусните ви специалитети - шопска салата. Радвам се, че планът \"Юнкер\" работи. Подписахме важен договор и поздравявам всички. Българското председателство е в един ключов момент за Европа\", каза председателят на ЕК Жан-Клод Юнкер. \"Очевидно ние ще обсъждаме и финансовата перспектива, комисията ще прави предложения, нашата грижа е работата да може да започне възможно най-бързо. За нас, комисията, от първостепенно значение е подобряването на свързаността със Западните Балкани и по отношение на Турция. Западните Балкани са свързани повече помежду си, но искаме да ги свържем и с останалата част на Европа. Комисар Йотинген днес каза, че в това отношение и бюджетът има своята роля. Това означава, че ще имаме повишение от 1,1% на БВП. Говорим за едно разумно повишаване на капацитета на европейския бюджет\", заяви още той. \"На 17 май ще имаме среща на върха тук, в София, за Западните балкани. Аз също ще се информирам какви са желанията на страните от Западните Балкани. Няма да е възможно преди февруари 2020 година да се приемат нови страни в ЕС, но следващият мандат ще има по-целенасочени дейности в тази сфера. Говорихме и за еврозоната, говорих и с президента на България. Всички държави членки имат правото и задължение да станат членки на еврозоната\", допълни Юнкер. \"Не съм казал кога България трябва да стане член на еврозоната, но е на път. Безработицата в страната спада, което е доказателство за напредъка тук. В момента създаваме една предприсъединителна помощ за страните, които искат да се присъединят към еврозоната\", каза още той. \"Като Комисия ние подкрепяме амбициите за газовите доставки на правителството, те трябва да са свързващи, а не разделящи. В това отношение вървим в една посока с българското правителство\". \"Използвам случая да се извиня на гражданите на София за притесненията, които им причиняваме и за засиленото полицейско присъствие. Просто нямаме друга сграда, в която да организираме председателството\", обясни премиерът Борисов. \"По темата кохезионни планове няма да сме безпристрастни. Темата Западни Балкани е много ясна, ако ние сега не дадем перспектива да се изгради инфраструктурата на Балканите - жп линии, европейски коридори, това ще даде по-голяма възможност за туризъм и конкурентноспособност\", продължи по темите, засегнати от председателя на ЕК Жан-Клод Юнкер, той. \"Дай Боже, скоро \"бял дим\" да излезе и от Берлин и да работим и с колегите от Германия. Когато говорим за газов хъб, вече не говорим за транзит, а за една истинска диверсификация и България да се върне на мястото, на което беше\", допълни Борисов. \"Вярвам, че отношенията с Турция са много важни за ЕС като цяло. Турция има своите европейски амбиции и ние ще видим какъв ще е техният напредък през следващите месеци. Досега не можем да говорим за такъв, след като има журналисти в техните затвори\", коментира Юнкер. \"Ние държим стриктно за спазването на Закона за свободата на словото и Турция да ревизира своето отношение спрямо задържаните журналисти. Надявам се с необходимите корекции от турска страна за доброто на региона и на ЕС\", каза Борисов по темата. \"Сутринта съвсем накратко прочетох европейската част от преговорите за сондиране на състоянието, доволен съм от фиксираните идеи на Меркел и Шулц. Но аз никога не съм изцяло щастлив с политиката\", заяви председателят на ЕК по повод ситуацията в Германия. \"Няма спор, че Германия е един от моторите на ЕС и нейната стабилност влияе на другите държави. Разбира се, че най-много пари се очакват да дойдат от Германия. Дори Берлинският процес за Западните Балкани, за всички тези теми, които повдигам, изцяло разчитам и на Меркел да ни помага. Много добре знам позицията на Германия за Шенген. Когато холандският премиер дойде у нас, ще го заведа на границата да види как се охранява. Защото България в момента пази най-добре европейската граница\", коментира премиерът ни. \"От самото начало на моя мандат съм се изказвал за присъединяването на България към Шенген. Според нас България изпълнява всички условия, за да се присъедини. Вчера казах, че мястото на България е в Шенген и аз изобщо не бих отстъпил от тази позиция. Не мисля, че преговорите за Брекзит могат да повлияят върху присъединяването на Западните Балкани към европейското семейство. Мандатът на следващата Комисия ще е периодът, в който може да се работи по позиция\", каза Юнкер. \"Аз трябва да отбележа, че българското правителство се бори с корупцията и постига значителен напредък в последните години. Убеден съм, че този проблем ще намери своето решение. Но проблем с корупцията има, такъв обаче има и на други места\". \"Всичко, което е трябвало да си напишем като домашно, сме го направили. Реално 2 лева са 1 евро, готови сме за чакалнята на еврозоната\", заяви Борисов. \"Искам да приветствам новия председател на еврогрупата. Не бих искал да му давам съвети, това ще е третият постоянен председател на еврогрупата\", завърши председателят на ЕК.  Българското председателство започва със заем в размер на 100 млн. евро по плана „Юнкер“ за предприятието за селскостопански и лекарствени продукти „Биовет“ Докато Kолегиумът на комисарите е на посещение в София по случай началото на Българското председателство на ЕС, Европейската инвестиционна банка (ЕИБ) подписа заем в размер на 100 млн. евро с българското предприятие за селскостопански и лекарствени продукти „Биовет“ за финансиране с цел повишаване на нивата на производство и научноизследователска и развойна дейност в областта на здравеопазването на животните. Заемът се гарантира от Европейския фонд за стратегически инвестиции (ЕФСИ), който е централен стълб на Плана за инвестиции за Европа (плана „Юнкер“). В резултат на това финансиране ще бъдат създадени 210 работни места в селските райони на България. Председателят на Комисията Жан-Клод Юнкер и министър-председателят на България Бойко Борисов присъстваха на подписването на днешното споразумение от заместник-председателя Юрки Катайнен, българския министър на земеделието Румен Порожанов, вицепрезидента на Европейската инвестиционна банка Андрю Макдауъл и Кирил Домусчиев, главен изпълнителен директор на „Хювефарма“, чието дъщерно дружество е „Биовет“. Проектът обхваща проектирането, изграждането и управлението на две нови съоръжения: съоръжение за ферментация в Пещера, Южна България, в което ще се произвеждат активни вещества, хранителни добавки, ензими, пробиотици и готови лекарствени препарати за подобряване здравето на животните и човешкото здраве, както и нов завод в Разград, Североизточна България, за производството на ваксини за животни.                                                                                                                                                                                                                                                                                                                       ", "date": "2018.01.12", "title": "Борисов: 350 милиона евро влезли у нас по плана \"Юнкер\" (Видео)"}
{"url": "https://www.24chasa.bg/novini/article/6659391", "text": "Полицията издирва шофьор, блъснал дете на кръстовището на ул. \"Подвис\" и бул. \"Левски\" във Варна и избягал. Детето пресичало кръстовището с майка си, на пешеходна пътека, а колата завиваля наляво. Според очевидци возилото е бял джип, но марката не е известна. Момчето е откарано в болница, където са установено различни контузии. Прегледано е и е освободено. 55-годишен варненец се потроши, след като заби рязко спирачките на мотопеда си на ул. \"Битоля\" и паднал. Варненецът е със счурен крак след инцидента.", "date": "2018.01.12", "title": "Издирват шофьор, блъснал дете във Варна и избягал"}
{"url": "https://www.24chasa.bg/novini/article/6659380", "text": "Бившият кмет на Рим Иняцио Марино беше осъден на две години затвор за злоупотреби с държавни средства за лични цели,  Марино обядвал 50 пъти, за което платил общо 13 000 евро. На първата съдебна инстанция Марино беше оправдан. Сега бившият градоначалник, който нарече присъдата „политическо преследване”, ще обжалва наказанието във Върховния касационен съд. Той твърди, че всички обеди са били с представителен характер. Марино беше избран за кмет на Рим през 2013 г. като представител на Демократическата партия. През 2015 г., след серия скандали, включително и обвинение в злоупотреба на държавни средства, беше принуден да подаде оставка. По решение на правителството на Матео Ренци градът беше поставен под управлението на специален комисар, а след предсрочните избори през юни 2016 г. кметския пост зае представителката на опозиционното движение „Пет звезди” Вирджиния Раджи.", "date": "2018.01.12", "title": "Затвор за бившия кмет на Рим, обядвал за сметка на държавата"}
{"url": "https://www.24chasa.bg/novini/article/6659439", "text": "Учени, които използваха изображения от орбитален космически кораб на НАСА, откриха осем места с големи залежи от лед близо до повърхността на Марс, които могат да подпомогнат бъдещи мисии на планетата, предаде Ройтерс. Ледените участъци са пробили на повърхността и са изложени върху стръмни склонове. Те са потенциални източници на вода. На специалистите вече беше известно, че около една трета от повърхността на Марс съдържа лед в пръстта и на полюсите има големи ледени находища. Но изследването, публикувано в сп. \"Сайънс\", описва дебели подземни ледени пластове, пробили на повърхността на склонове с височина до 100 метра в средните географски ширини на планетата, предава БТА. \"Изненадващо беше да открием лед на повърхността на тези места. В средните ширини обикновено покривката е от прах или реголит - рехав слой от скален материал, покриващ скалите\", каза главният изследовател геологът Колин Дъндас от американския Изследователски център по астрогеология към Геоложкия институт служба във Флагстаф, щата Аризона. Експертите използваха изображенията, направени от космическия кораб \"Марс рикънисънс орбитър\", който започна да изследва атмосферата и почвата на Марс през 2006 г. Откритията показаха, че количеството на леда може да е по-голямо, отколко предполагаха учените. То може да улесни бъдещи мисии с роботи или хора на Марс, а дори и създаването на постоянна база там. Водата може да бъде използвана за пиене или за получаването на кислород за дишане. \"Хората се нуждаят от вода, където и да отидат, а тя е много тежка за пренасяне. Предходни идеи за добиване на питейна вода на Марс бяха да я извличаме от много сухата атмосфера или да разбиваме скали, съдържащи вода\", каза един от авторите на изследването Шейн Бърн от Лунната и планетарна лаборатория на университета на Аризона. \"Сега може да отидеш с кофа и лопата и да си вземеш колкото вода пожелаеш. Мисля, че това е повратен момент. Местата също са много по-близо до локациите, където вероятно хората биха кацнали, за разлика от полюсите, които са много негостоприемни\", добави той. Залежите бяха открити на седем стръмни склона в южното полукълбо и един в северното полукълбо на Марс.", "date": "2018.01.12", "title": "Големи залежи от лед се показаха на повърхносттана Марс"}
{"url": "https://www.24chasa.bg/novini/article/6659419", "text": "22-годишният Иван Р. от Бургас влиза в затвора за пласиране на наркотици в курорта Слънчев бряг, решиха окръжни магистрати. Те наложиха ефективно наказание от 6 месеца на подсъдимия, който се призна за виновен и сключи споразумение със съда.. „лишаване от свобода“ на Иван Р., държал с цел разпространение и разпространил марихуана По данни от обвинителния акт на  18 юли, 2017г. в Слънчев бряг той разпространил на В.С. близо 2 грама марихуана. Иван признал вината си и това, че на 19.07.2017 в Слънчев бряг държал без разрешително  37 грама марихуана за 228 лв.  На Иван Р. е наложена и 1000 лв. глоба. Споразумението  е окончателно.", "date": "2018.01.12", "title": "Затвор за бургаски дилър, пласирал марихуана на Слънчака"}
{"url": "https://www.24chasa.bg/novini/article/6659015", "text": "Президентът на САЩ Доналд Тръмп отмени посещението си другия месец във Великобритания, където трябваше да открие новото посолство на страната си в Лондон, предадоха ТАСС и ДПА. Той съобщи това в туит от днес. \"Причината, поради която отмених моето пътуване до Лондон, е, че аз не поддържам решението на администрацията (на предишния президент на САЩ Барак) Обама да продаде за жълти стотинки едно от най-добрите посолства в Лондон само за да построи след това ново в отдалечен район за 1,2 милиарда долара. Лоша сделка. Няма да прережа лентата (на церемонията по откриването)\", коментира Тръмп в Туитър, информира БТА. По-рано днес британски медии писаха, че посещението е отменено. Според вестник \"Гардиън\" Тръмп се е отказал от визитата \"на фона на опасенията от масови протести\", отбелязва ДПА. Британският премиер Тереза Мей покани американския президент на държавно посещение при срещата им в Белия дом миналата година. Активисти се заканиха да организират масови протести, а депутати - да не позволят на Тръмп да говори пред парламента. Британското правителство все още не е определило дати за държавното посещение на американския президент, но уговори \"работна визита\", която да съвпадне с церемонията по откриването на новото посолство на САЩ. Тя е била насрочена за 26-27 февруари, пише вестник \"Дейли мейл\", цитиран от ТАСС. Според британския ежедневник Тръмп обаче \"охладнял към идеята\", тъй като не останал доволен от съгласуваните \"условия и равнище на посещението\". Така новото посолство на САЩ в Лондон ще бъде открито от държавния секретар Рекс Тилърсън.", "date": "2018.01.12", "title": "Тръмп отмени посещението си във Великобритания заради Обама (Обновена)"}
{"url": "https://www.24chasa.bg/novini/article/6659490", "text": "Във връзка с настъпилата на 11 януари 2018 г.  , за които Синдикална федерация на служителите в МВР (СФСМВР) протестира от лятото на 2017 г., Управителният съвет на СФСМВР реши Федерацията временно да преустанови протестните действия, считано от 12 януари 2018 г. Това съобщиха от синдикалната федерация на служителите в МВР. Припомняме, че  .", "date": "2018.01.12", "title": "Синдикатите на МВР спират протестите"}
{"url": "https://www.24chasa.bg/novini/article/6659492", "text": "Въздухът в София ще е мръсен, докато по един човек се вози в автомобил. Това става ясно от думите на премиера Бойко Борисов по време на последното заседание на Министерски съвет. Екоминистърът Нено Димов обяснява, че страната ни е единствената, която надвишава емисиите от серни окиси, и Борисов прави коментар, че тези емисии могат да спаднат, ако в София бъде прекратена практиката по един човек в автомобил: На заседанието на МС в сряда става ясно, че България ще подкрепи Полша в делото ѝ срещу Европейската комисия, с което се определят нивата на вредни емисии в атмосферата. Министрите одобриха Българската позиция, която е за отмяна на решението на ЕК, което е от август 2017 г. Публикуваме пълния текст на стенограмата: Точка 15 Доклад за одобряване позицията на Република България за встъпване по дело Т-699/17, Република Полша срещу Комисията, пред Общия съд на Европейския съюз. БОЙКО БОРИСОВ: Димов! НЕНО ДИМОВ: Дело Т-699/17 е образувано по жалба на Република Полша, с която се иска Общият съд на ЕС да отмени решението за изпълнение ЕС/2017/1442 на Комисията за формулиране на заключения за най-добри налични технологии за големи горивни инсталации. Ще припомня, че посоченото решение включва емисионни нива на вредни вещества в атмосферата, които са прекалено амбициозни и икономически нереалистични за постигане от съществуващите в България големи горивни инсталации, работещи с местни лигнитни въглища. Решението има най-голямо утежнение върху топлоцентралите от Маришкия басейн. Неговото прилагане налага инвестиране на значителни финансови средства за постигане на изискванията от операторите на въглищните централи в България. На практика, както нееднократно сме коментирали, включително на наши заседания, решението не отчита в достатъчна степен спецификите на целия отрасъл на българската енергетика – производството на електроенергия чрез изгаряне на местни лигнитни въглища. Тези електроцентрали произвеждат около 40% от електричеството в страната. Евентуалното им затваряне би довело до скок в цената на електричеството, а оттам и до влошаване качеството на въздуха поради преминаване към използването на твърдо гориво за отопление, вместо електричество. Решението на Комисията беше публикувано в Официален вестник на Европейския съюз на 17 август 2017 г., като още същия месец проведох неофициален разговор с полския си колега и изразих готовност при бъдещо заявяване на дело пред Съда България да се включи като подкрепи Полша. На 11 октомври 2017 г. Република Полша подаде жалба до Общия съд на Европейския съюз, с която иска отмяна на решението на Комисията. През месец ноември 2017 г. получих писмо от полския министър на околната среда, с което официално бе отправено запитване за готовността ни да се присъединим към Полша в производството пред Общия съд. Предвид посоченото, предлагам да одобрим проекта на позиция, като дадем и съгласие България да встъпи в производство пред Общия съд на страната на жалбоподавателя Полша. Съвсем накратко ще се спра на основанията, въз основа на които считаме, че решението на Комисията следва да бъде отменено. Считаме, че с приемането на решението Комисията е надхвърлила предоставените й от договорите на Европейския съюз изпълнителни правомощия. Твърдим, че Комисията по същество е допълнила разпоредбите на Директивата. Също така считаме, че в рамките на процедурата по приемане на решението Комисията е нарушила принципа на лоялно сътрудничество между държавите членки и институциите на Съюза. Нарушението се изразява във внасяне на изменен проект на решение в рамките на самото заседание, на което същият ще бъде гласуван, без да се даде възможност на държавите членки предварително да се запознаят с измененията и да изразят позиции по тях. Отказано е също така провеждането на обсъждане на предложенията на отделните държави, в това число и тези на България. Тук е мястото да подчертая, че представителите на МОСВ във всички възможни формати са защитавали позицията на българската страна да бъдат определени разумни, реалистични и постижими стойности на емисиите в атмосферния въздух за определените замърсители. На последно място изразяваме позицията, че свързаните с най-добри налични техники емисионни нива за съответните замърсители са определени въз основа на непредставителни данни, събирани от недостатъчен брой инсталации и въз основа на крайно ограничен обхват на самите данни. Това поставя под въпрос доколко посочените нива отговарят в действителност на инсталациите, изгарящи въглища, включително лигнитни, с всички произтичащи от това последствия. В тази връзка, на основание чл. 105, ал. 1 от Конституцията на Република България и чл. 1, ал. 1, т. 5 от Постановление №85 на Министерски съвет от 2007 г. за координация по въпросите на Европейския съюз предлагам на Министерския съвет да приеме протоколно решение за одобряване позицията на Република България за встъпване по дело Т-699/17 Република Полша срещу Комисия пред Общия съд на Европейския съюз, като днес даде съгласие българската страна да встъпи в посоченото дело. Благодаря. БОЙКО БОРИСОВ: Петкова! ТЕМЕНУЖКА ПЕТКОВА: Уважаеми господин премиер, уважаеми колеги, аз бих желала да допълня нещо към това, което каза министър Димов. Всъщност, тук става въпрос за една много важна тема, свързана и с енергийната сигурност на страната. Знаете, че през април миналата година Европейската комисия прие един референтен документ, който поставя много по-високи изисквания пред големите горивни инсталации, това са въглищните централи, които осигуряват за България малко повече от 40% от електрическата енергия на страната. Вие помните, господин премиер, че през лятото на миналата година в Стара Загора, под егидата на кмета на община Стара Загора и на двата синдиката, беше проведена среща с бранша. На тази среща ние поехме ангажимент, заявихме своята ясна позиция, че ще отстояваме до последно всички възможности да получим дерогация и включително и възможността да обжалваме решението на Европейската комисия. Тъй като Полша стартира тази процедура, днес с това решение, което сега взимаме, България се присъединява към жалбата на Полша и други държави членки, които също тогава подкрепиха този документ да не бъде приет и да не влезе в сила. Така че с днешното решение ние на практика изпълняваме един ангажимент, който поехме като правителство пред бранша, пред българската енергетика, за да можем на практика да гарантираме енергийната сигурност на страната и възможността нашите въглищни централи и българската минна индустрия да работи сигурно и спокойно в следващите години. Благодаря. БОЙКО БОРИСОВ: И аз благодаря. Но това кореспондира пряко и със замърсяването на въздуха. НЕНО ДИМОВ: Може би, ако разрешите, господин премиер, всъщност това кореспондира пряко със замърсяването на въздуха като би могло да го влоши, тъй като, ако тези централи спрат и цената на тока се повиши, много повече хора ще минат на отопление на твърдо гориво, което е един от основните източници на замърсяване на въздуха в населените места. Разбира се, това е свързано и с… Ние сме единствената държава, която надвишава серните окиси в района на Маришкия басейн и там трябва да бъдат предприети мерки, а ние имаме обща група с Министерството на енергетиката и работим в тази посока. Благодаря. БОЙКО БОРИСОВ: Благодаря. Ние нали затова предприехме и санирането, за да може да се намали необходимостта от енергия за отопление зимата и за климатизация лятно време. Но истината е, че докато по един човек се вози в автомобил в София, при положение, че има чисто нови трамваи, чисто нови автобуси, чисто нови тролеи, два лъча на метрото, живот и здраве след година ще пуснем и третия лъч… Симеонов! ВАЛЕРИ СИМЕОНОВ: Аз само бих добавил, че в случая този въпрос е изключително важен за най-близкото бъдеще не само на енергетиката, а и на държавата, тъй като при евентуално затваряне на тези централи възниква въпросът от къде ще се осигурява необходимото количество електроенергия след 5, 10, 15 години. И с тези взимания на решения по този начин, фактически ние във всеки един момент можем да очакваме друго подобно решение, изненадващо вкарано и гласувано. Много сериозно трябва да се обърне внимание на участието в присъединяването към делото с Полша и аз искам да попитам в тази посока водени ли са консултации евентуално с Германия и Румъния, които също са в аналогична ситуация от гледна точка на големия дял електроенергия, произвеждан от въглищни централи. И тук според мен трябва да се съсредоточи максимално най-добрият потенциал, ако трябва да се ангажират и външни юридически кантори, за да може това дело…. За мен това дело е буквално въпрос на живот и на смърт за близкото бъдеще на нашата енергетика. Благодаря. БОЙКО БОРИСОВ: Ние изпълнихме ангажимента, който поехме тогава, пък и сме убедени в това. Петкова! ТЕМЕНУЖКА ПЕТКОВА: Благодаря, господин премиер. Бих желала да информирам Вас и колегите за това какво предприема Министерството на енергетиката като действие в тази посока. Ние осъзнаваме, разбира се, че това е една изключително важна тема, един много важен въпрос, който стои пред нас. Както и вицепремиерът Симеонов спомена – тази тема е свързана с енергийната ни сигурност, съответно и с националната ни сигурност, поради тази причина ние се отнасяме с необходимата сериозност. Аз съм в почти непрекъсната комуникация с колегите от останалите държави членки, които заедно с България не подкрепиха този референтен документ с тези много по-високи изисквания към големите горивни инсталации. Сега в момента тече процедура по предоставяне на възможност отделните държави да се присъединят към жалбата на Полша. Ние го правим днес. Остава да видим кои останали държави членки ще се присъединят и вече с тях ще работим съвместно, като до този момент съм направила коментар и с колегите от Полша, с колегата от Румъния и имаме една стратегия по отношение на ползването на най-добри практики в тази посока, ползването на анализи, които те са разработили до този момент. Така че ще вървим заедно в това дело, но предстои да разберем кои още държави ще се присъединят към делото, което Полша води. Благодаря ви. БОЙКО БОРИСОВ: Предлагам да приемем точка 15.", "date": "2018.01.12", "title": "Борисов: Въздухът в София ще е мръсен, докато по един човек се вози в автомобил (Стенограма)"}
{"url": "https://www.24chasa.bg/novini/article/6659509", "text": "Седемкилометрова опашка от тирове се е образувала на ГКПП Капъкуле на турско-българската граница. Над 250 тира чакат на опашката да преминат на българската митница на Капитан Андреево. Според информации в турските медии опашката на другия ГКПП Хамзабейли/Лесово е 2,5 км с над 100 тирове. Медиите посочват, че километричните опашки са от 3-4 дни и въпреки призивите на шофьорите не само че не намаляват, но и се увеличават, предаде БТА.  В последно време има значително нарастване в обема на турския износ за чужбина. Това се изтъква като една от причините за опашките на турско-българската граница, откъдето минава основният маршрут на турския износ. В същото време турските митнически власти твърдят, че бавната обработка на тировете на българските митници, особено през почивните дни, също е причина за натрупването на опашките. \"Българските митници нямат капацитета да отговорят на увеличения трафик на стоки за Европа, който минава през България, и затова се натрупват опашки. Турските митници работят, няма проблеми от наша страна\", коментира представител на Капъкуле. Като изход от ситуацията се посочва възможно отваряне на нови гранични пунктове.", "date": "2018.01.12", "title": "Километрични опашки от тирове на турско-българските граници"}
{"url": "https://www.24chasa.bg/novini/article/6659122", "text": "Вече вашият антикорупционен закон няма разделение на властите. Няма да сработи, защото когато човекът, който краде, назначава този, който трябва да го контролира, той няма да влезе в затвора. Това заяви лидерът на БСП Корнелия Нинова по време на парламентарния дебат по ветото на президента Румен Радев върху закона. \"За жалост дебатът бе изроден, че ние искаме да назначим комисията. Днес управлява ГЕРБ, утре ще в БСП. Уви, ще пропуснете последния шанс\", заключи Нинова.", "date": "2018.01.12", "title": "Нинова: Утре ще управлява БСП, принципни сме за корупцията"}
{"url": "https://www.24chasa.bg/novini/article/6659111", "text": "Труп на диво прасе намериха горнооряховски полицаи в лек автомобил. В четвъртък в 01,00 ч. в Лясковец е извършена проверка на лек автомобил «Мицубиши», управляван от 25-годишния Р. Ч. и пътник – 39-годишния Б. Ц. и двамата от същия град. В хода на проверката в багажното отделение на возилото униформените намерили труп на диво прасе. Тялото на животното е иззето. В хода на извършената проверка е изяснено, че Р. Ч. има разрешително за притежание на две огнестрелни оръжия. Двамата мъже са задържани за срок до 24 часа по ЗМВР. По случая е започнато досъдебно производство за престъпление по чл.237, ал.1 от НК.", "date": "2018.01.12", "title": "Полицаи откриха убито диво прасе\nв багажника на кола в Лясковец"}
{"url": "https://www.24chasa.bg/novini/article/6659136", "text": "В 06.49 часа на тел.112 е получен сигнал за катастрофа на изхода на град Видин. Това съобщиха от ОДМВР - Видин. Пристигналите на мястото полицейски служители установили, че лек автомобил „Ауди”, управляван от Д. Д. /34 г./ от град Дунавци - пътуващ в посока областния град, навлиза в насрещната лента и се блъска в товарен автомобил. Според първоначалните данни ппочинал на място. Дежурна оперативна група извършва оглед на местопроизшествието. Работата по случая продължава, образувано е досъдебно производство.", "date": "2018.01.12", "title": "34-годишен загина при катастрофа между кола и тир на изхода на Видин"}
{"url": "https://www.24chasa.bg/novini/article/6659144", "text": "Германските консерватори и социалдемократи постигнаха тази сутрин споразумение по план за започване на официални преговори за съставяне на коалиционно правителство, предадоха световните агенции, като се позоваха на източници от партиите. Ройтерс отбелязва, че това увеличава шансовете за слагане на край на месеците на политическа несигурност в Германия след парламентарните избори през септември, която отслаби ролята на страната на международната сцена и повдигна въпроси колко дълго ще остане на поста канцлерът Ангела Меркел. Споразумението постила пътя за подробни преговори през следващите седмици, предава БТА. За да бъде прието то окончателно, е необходимо да бъде одобрено от партийните ръководства на консерваторите и социалдемократите по-късно днес, посочва Франс прес. ДПА отбелязва, че проучвателните преговори бе предвидено да завършат още снощи. Последната среща обаче се проточи повече от 24 часа. Първите преговарящи пристигнаха на мястото на преговорите в централата на Германската социалдемократическа партия (ГСДП) в столицата Берлин в 8 ч. (9 ч. българско време) вчера. Лидерите на потенциалните съюзници - Ангела Меркел на Християндемократическия съюз, Хорст Зеехофер на баварския Християнсоциален съюз и Мартин Шулц на ГСДП започнаха своите разговори половин час по-късно.", "date": "2018.01.12", "title": "Меркел и Шулц се разбраха за официални преговори за съставяне на кабинет"}
{"url": "https://www.24chasa.bg/novini/article/6659155", "text": "Кутия с 24 пури на Фидел Кастро бе продадена за почти 27 000 долара на търг на компанията \"Ар Ар окшънс\", съобщи Асошиейтед прес, цитирана от БТА.   Дървената кутия е с автографа на дългогодишния кубински лидер. Придружена е със снимка как той я подписва за филантропа д-р Ева Халер през 2002г . Пурите са \"Тринидат Фундадорес\". Те са произвеждани изключително за Фидел Кастро от 80-те години на миналия век. До 1998 г. е разрешаван само износът им за подарък на чуждестранни високопоставени лица. Пурите са с печат на всеки край. На дъното на кутията е отпечатано името на производителя.", "date": "2018.01.12", "title": "Продадоха на търг кутия за пури на Фидел Кастро  за почти 27 000 долара"}
{"url": "https://www.24chasa.bg/novini/article/6659114", "text": "18-годишен младеж, обявен за издирване, установиха служители на РУ – П. Тръмбеш. Вчера при извършена проверка на адрес в с. Петко Каравелово е установен С. А. от същото село. В хода на проверката е изяснено, че мъжът се издирва с мярка «принудително довеждане», във връзка с досъдебно производство. Той е настанен в помещенията за задържане на РУ – Г. Оряховица.", "date": "2018.01.12", "title": "Откриха 18-годишен, обявен за издирване край Полски Тръмбеш"}
{"url": "https://www.24chasa.bg/novini/article/6659172", "text": "Президентът и БСП играете в един отбор. Ние играем в отбора на България. Това заяви от парламентарната трибуна лидерът на ПГ на ГЕРБ Цветан Цветнов по време на дебата за ветото върху антикорупционния закон. \"Г-жо Нинова, вие дълго ще бъдете в опозиция. Да натрупате опит като опозиция\", провокира Цветанов шефката на БСП. Тя отвърна незабавно - зам.-шефът на ГЕРБ раздавал присъдите от трибуната, затова в държавата нямало правосъдие. \"Днес, след като отхвърлим ветото, ще имаме изпълнен ангажимент към ЕК, ясна воля и институционален инструмент. Ще се подобри взаимодействието между всички инстититуции, които имат отношение срещу борбата с корупцията\", заяви Цветанов. Напомни, че след дебат в миналия парламент след първо четене на закона ГЕРБ са се отказали от варианта правителството да назначава председателя. \"Не е системен подход, след като БСП беше най-горещият застъпник на това парламентът да назначава председателя. След избирането на президента рязко започнахте да говорите друго\", изтъкна Цветанов. Ние говорим за звеното в ДАНС, което и в момента може да ползва СРС. 2013-а вие преместихте ГДБОП, припомни на БСП Цветанов. Върна лентата назад, като посочи, че ГЕРБ се е отказал по същата логика и от назначаването на шефа на КЕВР от кабинета и го е оставил на избора на парламента.", "date": "2018.01.12", "title": "Цветанов: Президентът и БСП са в един отбор"}
{"url": "https://www.24chasa.bg/novini/article/6659175", "text": "Водач на лек автомобил „БМВ“ противозаконно е попречил на служители на Районно управление на МВР-Кубрат да изпълнят задълженията си като не спрял на подаден със стоп палка сигнал. На 10 януари 2018 г., около 21.00 часа, в село Брестовене на кръстовището между ул. „Маршал Толбухин“ и ул. „Н. Й. Вапцаров“ шофьорът ускорил движението си и продължил по ул. „Хан Кубрат“. Това съобщиха от пресцентъра на ОДМВР-Разград. Автомобилът бил последван от полицейските служители, които виждат как намалява и спира пред къща на ул. „Ивайло“. От мястото на водача слиза неправоспособният шофьор Ю. С. М. на 19 години, който влиза в къщата и се укрива. При извършената проверка около 22.00 часа той не е установен. Срещу патрулния екип излязъл 37-годишния му баща С. С., който отправял заплахи и закани за саморазправа. Малко по-късно се чули изстрели и върху полицаите и служебния автомобил се изсипали оловни сачми. При извършения оглед на пътното платно и по дрехите на служителите са намерени 18 бр. оловни сачми с размери 1,2 мм. от гладкоцевно оръжие. С.С. е задържан, синът му се издирва. По случая се водят разследвания за престъпления по чл.270, ал.1 и по чл.144, ал.2 от НК.", "date": "2018.01.12", "title": "Мъж стреля по полицаи след преследване в Разградско, задържаха го, но издирват сина му"}
{"url": "https://www.24chasa.bg/novini/article/6659188", "text": "Със 146 гласа \"за\" и 76 \"против\" Народното събрание прие повторно Закона за борба с корупцията и предотвратяване конфликта на интереси и така отхвърли ветото на президента Румен Радев. Само БСП бе \"против\". Лидерът на депутатите от ГЕРБ Цветан Цветанов благодари на патриотите, ДПС и \"Воля\" за принципната позиция.", "date": "2018.01.12", "title": "Депутатите отхвърлиха ветото на Радев"}
{"url": "https://www.24chasa.bg/novini/article/6659173", "text": "В петък, 12 януари, Министерството на външните работи на Турция коригира съветите към пътуващите в САЩ граждани на страната, предупреждавайки ги за опасност от „терористични атентати и произволни арести“, предава държавната агенция Anadolu Agency, цитирана от \"Фокус\". Предупреждението, публикувано на официалната интернет страница на ведомството гласи: „Наблюдаваме увеличение на случаите на тероризъм и актове на насилие в САЩ\". От външното министерство в Анкара привеждат като примери неотдавнашните атаки в университета в Охайо, летище Форт Лодърдейл-Холивуд, джамията Дар Ал-Фарук (Блумингтън) в щата Минесота и нападението в църквата в Тексас. В текста се отбелязва, че терористичната атака в близост до метрото в Ню Йорк е „пример за крайнодесни/ расистки инциденти\". Властите обръщат внимание и на „произволните арести\" на турски граждани, включително на държавни служители, пътуващи в САЩ във връзка с изпълнението на служебни задължения. Корекциите в съветите за пътуване в САЩ са в отговор на аналогични мерки на страна на Вашингтон, въведени по-рано този месец.", "date": "2018.01.12", "title": "Турция предупреди пътуващите за САЩ за опасност от терористични атаки"}
{"url": "https://www.24chasa.bg/novini/article/6659179", "text": "Граждани във Велико Търново са притеснени, че Роналд, който намушка майка си преди пет години и тя почина, се разхожда свободно в града, гони децата и е опасен, съобщава в.\"Янтра днес\". Според родители той е забелязан на новото игрище в кв. „Картала“, където плашил децата, а в четвъртък е бил и пред ОУ „Бачо Киро“. Майките се страхуват Роналд, който страда от параноидна шизофрения, да не подгони учениците или пък да ги нарани. Затова те сигнализираха във Фейсбук родителите да вземат мерки и да не оставят децата си без надзор. 26-годишният Роналд уби майка си Нели по особено жесток начин, като я намушка с нож над 25 пъти. Той бе изпратен на лечение в Държавната психиатрична клиника в Церова кория. След терапията през лятото на миналата година бе изписан от болницата и сега е на свобода. Съдът установи, че е невменяем и не може да бъде съден. Жестокото убийство стана на 25 юли 2012 г. Трупът на 43-годишната жена бе открит от бащата Стоян в семейната им къща във Велико Търново. След 4-годишно лечение в Церова кория лекарите са установили, че той не е опасен, той е изписан и е поверен на грижите на бащата. Роналд е роден в Австрия и е единственото дете в семейството. През 2010 г. се разболява от шизофрения след побой. След това отказва да пие лекарствата си, да нарича и двамата си родители демони и да се скита по улиците с нож в колана.", "date": "2018.01.12", "title": "Великотърновци в ужас: Шизофреник, който \nзакла майка си, броди край училища"}
{"url": "https://www.24chasa.bg/novini/article/6659197", "text": "Лек автомобил \"Кия Пиканто\" спря в тераса на жилищен блок в Айтос минути след катастрофа на кръстовището на ул. \"Хаджи Димитър\"  и \"Лозенград\". Пострадала е водачката на колата Д.М. на 32 г. от благоевградското село Абланица, съобщиха от полицията. Жената е с контузия на левия крак, но след прегледи в УМБАЛ Бругас е освободена за домашно лечение. Пътният инцидент станал малко след 20,30 ч. в четвъртък. 25-годишен айтозлия зад волана на Ауди А6 изгубил управление над автомобила заради висока скорост и навлязъл в насрещното. Там обаче е застигнат и блъснат странично от джип \"Фолксваген Туарег\",  управляван от 19- годишен младеж, също от Айтос.  Вследствие на удара аудито остава в насрещната пътна лента, където е ударен от \"Кия Пиканто\" с благоевградска регистрация, управляван от 32- годишната Д.М . Останалите участници в пътния инцидент се отървали без сериозни наранявания.", "date": "2018.01.12", "title": "Кола спря в тераса на блок след катастрофа в Айтос,  шофьорката ранена"}
{"url": "https://www.24chasa.bg/novini/article/6659207", "text": "Вчера бе публикуван специалният доклад на Конгреса на САЩ за асиметричния арсенал за намеса на Русия за ерозиране на демокрациите в САЩ и Европа. Той е изготвен по инициатива на сенатора от Демократическата партия Бен Кардин, обхваща 206 страници, а пет от тях са посветени специално на кремълското влияние върху България. Русия упражнява влияние върху България чрез доминиращата си роля в икономиката ѝ, главно в енергийния сектор, както и чрез пропаганда, отношения с политически партии, културни връзки и силно влияние върху българската армия, която продължава да разчита на екипировка от съветско време. Устойчивите исторически отношения на България с Русия я правят уникална сред другите страни в ЕС и НАТО, и изискват постоянна бдителност за ефектите от руското влияние върху страната. От птичи поглед в центъра на София, столицата на България, може да се види втората по големина православна църква на Балканския полуостров - катедралата \"Св. Александър Невски\". Името на храма е на руски княз, той е издигнат в знак на почит и памет към руските войници, убити по време на Руско-турската война от 1877-1878 година. Недалеч от тях е паметникът на руския цар Александър II, който ръководи усилията за освобождаване на България от Османската империя. Александър седи на кон, изправен пред сградата на парламента, за да напомня постоянно на законодателите на страната за това как страната е спечелила своята независимост. Тези емблематични сгради на хоризонта на София са отправна точка за историята и настоящата позиция на България. Попадайки в групата на страни с определен профил, България може би е най-дълго и трайно исторически свързана с Русия. По време на Студената война български лидери, какъвто е Тодор Живков, се стремят да направят България 16-та съветска република. Днес Българската социалистическа партия поддържа добри отношения с Москва и дори нейният лидер Корнелия Нинова се обяви срещу санкциите на ЕС по отношение на Русия (решение, което изисква от България да изпълнява като член на ЕС). Прокремълската партия „Атака“ призовава за по-близки отношения с Русия и остро се противопоставя на Европейския съюз чрез ксенофобска, крайно дясна програма. Водачът на \"Атака\" Волен Сидеров даде старт на предизборната кампания на партията през 2014 г. на събитие в Москва, където критикува \"содомита НАТО.\" Докато обществената подкрепа за партията намалява през последните години, посланията му продължават да отекват сред част от нейния електорат. В същото време правителството на премиера Бойко Борисов предприе мерки за отслабване на руското влияние, като например през септември 2015 г. той забрани на руски самолети в подкрепа на мисията в Сирия да прелитат над България. Явното разминаване между българското общество – широката подкрепа за Русия от страна на населението, съчетано с усилията за безусловно партньорство с ЕС и НАТО от страна на българското правителство, налагат по-задълбочено ангажиране на САЩ във всички сектори на българското общество. Докато отношенията на България с Русия в исторически план се коренят в освобождението от османско владичество, съвременните прояви на влияние на Москва в България са по-фокусирани върху меката сила, енергетиката, политическо и културно влияние. Проучванията на общественото мнение в България ясно отразяват афинитета към Русия. В неотдавнашното си изследване \"Тенденции 2017\" мозъчният център „GLOBSEC“ посочва, че 70% от българите имат положително мнение за Владимир Путин, което е най-високото в сравнение с другите страни. България се присъедини към НАТО през 2004 г., но обществената подкрепа за Алианса е резервирана. На въпрос за член 5 от Хартата на НАТО - който разглежда атака на един член от Алианса като атака срещу всички останали в НАТО, по-малко от половината от българските респондентите заявяват, че ще подкрепят помощта на съюзник на НАТО в подобна ситуация. Докладът на Центъра за стратегически и международни изследвания (CSIS), американски мозъчен тръст, характеризира превъзхождащата роля на Русия в българската икономика като \"граничещи с държавна намеса\" и твърди че \"Кремъл използва сложна и непрозрачна мрежа за водене на разговори с длъжностни лица от управлението и бизнеса, за да реализира своите интереси.“ Никъде другаде руското правителство няма толкова силно и очевидно господстващо положение, колкото в българския енергиен сектор. 90% от природния газ на България се внася от Русия и страната е напълно зависима от Москва за доставките на гориво за производство на ядрена енергия от двата български реактора, които произвеждат 35% от електроенергията на страната. В Докладът на CSIS също така се твърди, че способността на Москва да влияе на процеса на вземане на решения в България е значителен. По време на дебата за газопровода \"Южен поток\" в българския парламент, депутатите приеха изменения, които биха заобиколили европейското енергийно законодателство. „Газпром“ също така съобщи, че е изпратило официално писмо до българската компания \"Енергиен холдинг\", в което дава съвет за промени в българския енергиен закон в интерес на \"Газпром\". Русия спря проекта \"Южен поток\", ръководен от \"Газпром\" през 2014 г., след като получи значителен тласък от други страни, което пък лиши България от възможността да подкрепи южния европейския газов коридор. Обществените предизвикателства също създават възможности за влияние на Русия. България е една от най-бедните страни в Европа - тя преживява бавен икономически растеж и много от младите й хора напускат страната и заминават за Западна Европа. Населението застарява и това обяснява носталгията на българите по топлата връзка на България с Москва от времето на Студената война. Кризата с имигрантите отваря пътя и за открита антиевропейска пропаганда, от която се възползваха политически партии като „Атака“. През 2014 г. нейният лидер предупреди: \"Българското население се топи, без да се води война\" заради \"абортите, емиграцията, хомосексуалността и постоянната икономическа криза...“ Руското правителство, чрез фондацията „Руски свят“,, подкрепя организации извън Русия, в партньорство с Руската православна църква, за насърчаване на руския език и руска култура.\" \" Руски свят\" управлява шест руски центъра в България, и се фокусира върху културни и образователни програми, които са изцяло на руски език. Твърди се също, че Русия се стреми да се намесва в българската политика по време на президентските избори през 2016, като използва техники, които се прилагат навсякъде другаде в Европа. Преди президентските избори през 2016 г. Леонид Решетников, тогава директор на Руския институт за стратегически изследвания към Кремъл, (RISS) е посетил България, където е предоставил на Социалистическа партия \"таен стратегически документ“, в който предлага път как да бъде спечелен балотажът. Той препоръчва „лансиране на фалшиви новини“, чрез които да популяризират преувеличени данни от избирателния вот. В документа се призовава БСП да приеме платформа, която да бъде съгласувана с интересите на Кремъл: край на санкции на Русия, да се критикува НАТО и да се насърчи Брекзит. Решетников заявява пред български и руски медии, че е имал среща с лидера на социалистическата партия, но той отрича да е предоставял някакви документи. По-късно същата година Румен Радев, кандидат на българска социалистическа партия, спечели президентските избори с 59% от гласовете на избирателите, макар че не може да се каже доколко неговият успех се дължи именно на стратегическия план, изготвен от института на Решетников. И въпреки предполагаемата подкрепа от страна на Русия и първоначалните проблеми около кандидатурата на Радев, откакто стана президент, неговите изрази на силна подкрепа за НАТО и ЕС показват намерение да запази статуквото по отношение на тези институции. Кремъл също така се намесва и в последните български парламентарни избори. Преди парламентарния вот през 2017 г., български анализатори твърдят, че над 300 български уебсайтовете са обвързани с активна проруска пропаганда. Доклад от 2017 г. на Фондация \"Човешки и социални изследвания\", български изследователски център, твърди, че генерираната в страната проруска пропаганда се използва като средство за постигане на вътрешно-политически цели. Например, българинът Стефан Пройнов ръководи малка трол ферма в Плиска. Според руското разследване на уеб сайта „Coda“ мисията на Пройнов се ръководи от принципа на отмъщението – конкретно насочено срещу общоевропейската, централно-дясната партия на ГЕРБ и премиера Бойко Борисов, който спечели отново на последните избори. Пройнов твърди, че през 2011 г., когато ГЕРБ е управляваща партия в България, полицията се занимава с обвинения срещу него, обвинявайки го за незаконното притежание на антики, оръжия и наркотици, за да заглушат критиките му към тяхната политика. Тази взаимноизгодна пропагандна линия е в някои отношения по-мощна и по-трудно може да й се противодейства, отколкото генерираната от Москва пропаганда. В проучване на общественото мнение, проведено от Европейската комисия през 2016 г., 49% от българите гражданите изразяват доверие в ЕС, което е по-високо в сравнение с някои други страни от Западна Европа. Въпреки по-резервираната подкрепа за НАТО от страна на българите като цяло, България трябва да се похвали за активната си роля в Алианса. Тя участва със свои войници и понесе трудни моменти по време на ръководените от НАТО мисии в Афганистан и Ирак, където даде и жертви. Според държавния департамент на САЩ американското министерство на отбраната увеличава финансирането на подготовка и обучение в четири съвместни американско-български военни части. През септември 2016 г. се проведе от САЩ и България съвместна мисия на НАТО за охраняване на въздушното пространство, първия по рода си еърполисинг в страната. През 2017 г. България бе домакин на учението „Saber Guardian“, най-голямото военно учение в САЩ и НАТО в Европа през тази година. Активната роля на България в НАТО, обаче, остава донякъде затруднена от обстоятелството, че страната продължава да разчита на руско военно оборудване, наследство от времето на Варшавския договор По-специално българските държавни служители изразиха загриженост по отношение на системите за въздушна отбрана, които са от съветската ера, както и от остарялото въоръжение на армията. В контекста на противодействие на противниците на Америка чрез въвеждането на санкции на тези, които осъществяват важни сделки със секторите на руската отбрана и разузнаване, българското правителство трябва спешно да работи в посока намаляване на зависимостта си от руските оръжия. : - Въпреки натиска, България остава устойчива: през ноември 2006, бивш посланик на Русия в ЕС, Владимир Чижов каза, че \"България е в добра позиция да стане нашия специален партньор, нещо като троянски кон в ЕС. \" Повече от 10 години по-късно тази прогноза не се е случила, тъй като българските граждани продължават да подкрепят членството в ЕС, а България е активен участник в НАТО. България е е избрал прозападният път на развитие и въпреки натиска от страна на Москва, особено в енергийния сектор, тя е доказала своята устойчивост по важни въпроси като сигурността, сътрудничеството със Запада и подкрепа на санкциите на ЕС срещу Русия. Както е описано по-горе обаче, тя е значително уязвима по отношение на руския асиметричен арсенал, което налага и е от интерес да бъде оказана допълнителна помощ и по-голяма ангажираност към България от страна на нейните демократични съюзници. - Понижената помощ от САЩ има съответните последствия: Съединените щати осигуряваха повече от 600 милиона долара в помощ на политическите и икономически реформи в България от 1990 до 2007 г., но тази помощ беше преустановена до голяма степен, когато страната се присъедини към ЕС. Тези програми за помощ дадоха на Съединените щати възможност да ангажира широки кръгове на българското общество в утвърждаването на демократичните ценности и върховенството на закона. Без тези програми способността на Съединените щати да се ангажират с решаването на тези проблеми значително се затруднява, докато руската пропаганда и злокачественото й влияние процъфтяват Докато американското посолство продължава да се ангажира с използването на ограничени ресурси, дипломатическото предизвикателство да се противодейства на злокачествените проблеми, предизвикани от Русия, остава много сериозно. Като се посвещават по-голямо внимание и ресурс – по-специално в областта на енергийната диверсификация, справянето с корупцията и налагането и спазването на върховенството на закона, Съединените щати ще бъдат в състояние да помогнат на лидерите в българското правителство и на гражданското общество да се противопоставят и противодействат на асимитричния арсенал за намеса на Русия в България.", "date": "2018.01.12", "title": "Конгресът на САЩ: Ето как Путин влияе на България"}
{"url": "https://www.24chasa.bg/novini/article/6659217", "text": "Китайското \"настъпление\" в Африка започва да променя лицето на континента. Според някои оценки вече над един милион китайци са се преселили в Африка по различни причини. На много места те оставят отпечатъка си върху всекидневието, можете да ги срещнете при всеки вътрешноафрикански полет - китайци от всякакви класи и произход, от ръководители на държавни концерни през строителни работници, бизнесдами и туристи до продавачи на химикалки. Често това са хора със силен пионерски дух и все по-често можете да чуете истории като разказаната от бизнесмена, пристигнал в Кот д'Ивоар без да знае и дума френски, който за няколко седмици построява фабрика за ПВЦ. Това е предприемаческа класа, която за трите десетилетия главоломен китайски растеж се е научила да се справя с постоянни трудности и е осъзнала, че големият риск предлага и големи възможности. От полза е също, че самият Китай до неотдавна бе развиваща се страна - предприемачите са запознати с този тип пазар и имат подходящите продукти. След три десетилетия политика на реформи Китай се промени и сега е негов ред да променя света. За изключително кратко време той стана най-важният търговски партньор на Африка, изпреварвайки останалите с голяма преднина. Стойността на стоките, изтъргувани между Китай и континента през 2015 година, достигна 188 милиарда долара или над три пъти търговския обем с Индия, която е вторият по големина партньор на Африка. Дълго време отношенията следваха простичък сценарий - китайското правителство търси ресурси и политически партньори, a за постигането на тази цел държавните му компании строят пътища и правителствени сгради. Те прегръщат всички, дори най-лошите автократи - прозрачността и системата на управление са без значение. Практики, заради които мнозина обвиняват Китай в неоколониализъм. Сега обаче отношенията между Китай и Африка стават по-сложни. Да вземем за пример Зимбабве. Само седмица преди военните да свалят от власт дългогодишния диктатор Робърт Мугабе през ноември, шефът на зимбабвийската армия пътува до Пекин. Дали там е получил одобрение за преврата? Това би било нарушение на принципа за ненамеса в работите на друга държава, който Китай традиционно спазва. Появява се обаче принципен конфликт - предвид мащаба, с който се увеличават китайските интереси по света, Пекин може да прецени, че е необходимо да се намеси, макар по-рано да порицаваше подобни действия. Големите сделки в Африка все още се правят от китайската държава и нейните предприятия. Освен тях обаче има и много частни \"войници на късмета\", чиито брой според консултантската компания MsKinsey е близо 10 000. Сред тях има такива, които извършват хищническа експлоатация, занимават се с нелегален дърводобив или риболов. Има обаче и други, които обучават и създават работни места, предлагат нови проекти и съживяват икономиката. Сред 1000-та компании, които MsKinsey анкетира, 89 % процента посочват, че служителите им са африканци. Това означава 300 000 нови работни места. Със стратегия на \"меката сила\" към по-добър имидж Китайската държава отдавна следва доказала стратегията на меката сила, която се е доказала като успешна, създавайки например институти \"Конфуций\", аналог на германския институт \"Гьоте\". Интересно е, че честните компании също започнаха да възприемат този принцип. В бедняшко предградие на Найроби китайски компании раздават хуманитарни помощи. Стремежът е да се дистанцираме от образа на жадни за печалба китайци, казва един от участниците. Когато е необходимо, предприемачите дори се включват в националните стратегии на държавите, където работят. Пример е Етиопия. В столицата Адис Абеба трамвайната линия преминава през града, който в задъханото си бързане към модерността не полага особени грижи за външния си вид. Линията е престижен проект, построен от китайци и единствен на целия континент извън Република Южна Африка (РЮА). В града е централата на Африканския съюз (АС) и Адис Абеба е показна витрина, нещо като местната столица на Африка. Всички африкански страни имат в него свои представителства. Тук може да се види как се правят нещата, с китайците и от китайците. Близо до новата централа на АС, построена от китайци, са разположени офисите на китайски държавни компании. Китайските строителни фирми са из целия град. Китай не само е най-големият източник на финансиране за инфраструктурни обекти на континента, но и 50 % от международните проекти се изпълняват от китайски компании. Дипломати от средите около АС разказват, че представителите на само две държави не трябва да си уговарят срещи предварително, а направо влизат навсякъде с предимство - домакините от Етиопия и китайците. Наред с РЮА, Етиопия е най-важният африкански партньор на Китай. Още Мао Цзедун поставя на пиедестал етиопския император Хайле Селасие, знаейки каква тежест има той като представител на свободна Африка. С изключение на кратката окупация от Италия по времето на Мусолини, Етиопия остава пощадена от колониално господство. Усилията на Мао се отплащат. Когато ООН през 1971 година гласува дали мястото в Общото събрание и Съвета за сигурност да бъде дадено на Пекин или на Тайпе, много от необходимите гласове идват от Африка. Етиопия избра китайския модел на развитие и изцяло заложи на индустриализацията. \"Ще станем Китай в Африка, промишленото сърце на континента\", обещават непрекъснато етиопските лидери. В цялата страна китайски фирми изграждат индустриални паркове. Китайски предприемачи инвестират, подкрепени от правителството в Пекин, и Етиопия, повече от всяка друга страна в Африка, следва китайския модел. Промишлена зона \"Аваса\" край Адис Абеба. Управителят на текстилна фабрика Дани Лю работи в бранша от 31 години. Той е преживял времето, когато работници от всички части на Китай са се стичали към заводите в южната част на страната, където са произвеждали стоки за целия свят. Той обаче става свидетел също така как изведнъж работниците стават по-малко и по-скъпи. \"Резултат от политиката на едно дете\", посочва Лю. Евтиното производство за останалата част от света вече не е изгодно. Още в края на 90-те години китайското правителство дава нови указания на предприятията - да излязат по света, в други страни, и да изградят глобални компании, разказва той. Когато през 2008 година избухва световната финансова криза и търсенето от Запада намалява, натискът върху китайските компании се засилва, те са принудени да търсят нови пазари. Въпреки всички проблеми Етиопия има огромен потенциал, убеден е Лю. С над 100 милиона жители страната има второто най-многобройно население в Африка, хората са млади, а заплатите ниски. По оценки на икономисти към 2034 година се очаква в Африка да има 1,1 милиарда души в трудоспособна възраст. До 2025 година африканските потребители биха могли да харчат 5,6 трилиона долара годишно. Африка е последният континент, на който му предстои да се развива, според Александър Демиси, етиопец, израснал в Германия, основател на консултантската компания China Africa Advisory. Новият Път на коприната Китай не губи време. Телекомуникационните гиганти Huawei и ZTE изградиха голяма част от дигиталните мрежи в Африка. Следвайки плана си \"Нов Път на коприната\", Китай строи пристанища, тръбопроводи, жп мрежи по целия свят, включително в Източна Африка. \"Когато се вгледате в китайските инфраструктурни проекти, се вижда каква е целта им - влияние в целия регион\", казва Демиси. Джибути, по-малкият съсед на Етиопия на Африканския рог, вече стана стратегически център, след като там бе открита първата китайска военна база. Сега престои страната да стане също финансов и логистичен център за Източна Африка - \"нещо като Сингапур, където големите китайски банки вече предявиха претенциите си\", допълва Демиси. Китай не само разширява местното пристанище, но и работи по множество обекти в Танзания и Кения, които се конкурират за най-големите пристанищни съоръжения в Източна Африка. Инфраструктурата бива допълнена от различни жп линии. Отсечката Момбаса-Найроби току-що е завършена, а между Джибути и Адис Абеба трябва скоро да бъде открита. Двете линии някой ден ще бъдат свързани и разширени към Уганда, Бурунди, Руанда, Конго, Судан. Голямата далечна цел е в бъдеще да бъдат свързани Западна и Източна Африка. Щом Китай успее да наложи стандартите си с всички тези големи договори, ще последват още много други поръчки - за услуги, за резервни части, пояснява Демиси. Африка е континентът, където китайските компании могат със светкавична скорост да се превърнат в глобални играчи, където Китай може изключително активно да оформя глобализацията. Тези инициативи включват изкупуване на южноафрикански медии, изпаднали в тежки финансови затруднения, от китайски компании, за да се създаде общественост, както си я представя партията (Китайската комунистическа партия - бел. прев.). Демиси е наясно с това, но оценява положително китайското участие. Инфраструктурата е крайно необходима и никоя друга страна не може да си позволи това, което Китай прави. Страна като Етиопия най-накрая има шанс да се развие и е в много добра позиция да се възползва от китайския интерес за нуждите си, посочва той. Аламайеху Геда, професор по икономика в университета на Адис Абеба, е по-скептичен. Той отдавна проучва китайската икономическа стратегия и подчертава, че трябва да се отчитат не само преките инвестиции, но и кредитите. \"Китайските преки инвестиции в Етиопия през последните десет години достигат 600 милиона долара, кредитите обаче са за 70 милиарда, посочва експертът. \"Китайците променят играта. Кредитите отиват при правителството. Всички кредити са свързани с конкретни проекти, например в сферите енергетика или инфраструктура, и се изпълняват от китайски фирми. Няма нито един кредит, който да не носи някаква полза на китайската икономика\", подчертава той. По думите му, китайското правителство от рано е започнало да обвързва помощите за развитие със стимулирането на външноикономическата дейност, оформяйки принцип \"на взаимната изгода\". Геда признава, че страната му наистина се нуждае от цялата тази инфраструктура. Какво обаче ще стана, ако един ден независимостта трябва да бъде пожертвана, щом етиопците вече не могат да изплащат кредитите си, коментира с тревога той. \"Тогава китайското правителство може да изиска например, етиопските авиокомпании да купуват китайски самолети вместо Boeing или Airbus\". Геда нарича това \"стратегическата уязвимост\" и според него има само един начин тя да бъде избегната. \"Нуждаем се от експертни познания във всяко отношение, но най-вече на масата за преговори\", убеден е той. От БТА", "date": "2018.01.12", "title": "\"Цайт\": Китайски компании налагат нова форма на глобализация от Сенегал до Етиопия"}
{"url": "https://www.24chasa.bg/novini/article/6659222", "text": "Камък, намерен в Египет преди 20 години, се оказа не само извънземен, но и образуван извън Слънчевата система, съобщи в. \"Индипендънт\". Учени от университета Витватерсранд установиха, че камъкът съдържа екзотични микроминерали, които са по-стари от Слънцето, Земята и всички планети в Слънчевата система. През 2013 г. беше установено, че камъкът Хипатия не е със земен произход. Две години по-късно учените потвърдиха, че не е дошъл на Земята като част от известен метеор или комета. Сега се оказа, че е още по-странен, предава БТА. Вътрешната структура на скалата е като кекс с плодове, който се е напукал и начупил, каза проф. Ян Крамърс. Разглеждайки различните \"плодчета\" в него, учените се опитват да разберат как се е образувал и откъде е дошъл. Обикновено в такива \"пришълци\" има малко въглерод и много силиций. Камъкът Хипатия обаче е изграден по точно обратния начин. Освен това съставните материали изглежда са образувани във времето преди появата на Слънцето. \"Това, което знаем, е че Хипатия е образуван в студена среда, вероятно при температури под тази на течния азот на Земята (минус 196 градуса целзий). В Слънчевата система това би било по-далече от астероидния пояс между Марс и Юпитер, откъдето идват повечето метеорити. Кометите идват главно от пояса на Койпер, зад орбитата на Нептун. Някои идват и от облака на Оорт, който е още по-далече. Знаем много малко за химичния състав на обектите в този район. Така че искаме да научим откъде е дошъл камъкът Хипатия\" - каза проф. Крамърс. ", "date": "2018.01.12", "title": "Египетски камък съдържа материал отпреди Слънчевата система"}
{"url": "https://www.24chasa.bg/novini/article/6659224", "text": "Турското външно министерство извика за втори път в рамките на една седмица американския шарже д'афер в Анкара Филип Коснет заради разпространеното от Държавния департамент на САЩ предупреждение към американските граждани да се въздържат от пътувания в Турция от съображения за сигурност, предаде ТАСС, позовавайки се на в. \"Хюриет\". Според изданието турското министерство е изразило възмущението си, че САЩ са включили Турция в списъка на страните с повишено равнище на заплаха за сигурността. Освен Турция в списъка са и Гватемала, Пакистан и Судан. Държавният департамент предупреди също за риск от \"неоснователни задържания\" на американски граждани в Турция, предава БТА. В отговор турското външно министерство също издаде предупреждение за своите граждани във връзка с пътуванията им в САЩ, като посочи, че те могат да бъдат задържани без основания и срещу тях да бъдат издадени съдебни решения на базата на неподкрепени с доказателства факти. В сряда Турция повика Филип Коснет заради сведения, че силите на САЩ са започнали да обучават кюрдските Сили за защита на народа в Сирия. На следващия ден външният министър Мевлют Чавушоглу заяви, че отношенията между Анкара и Вашингтон може да се влошат още повече, ако САЩ не поправят грешките си.", "date": "2018.01.12", "title": "Турция извика американския шарже д'афер за втори път тази седмица"}
{"url": "https://www.24chasa.bg/novini/article/6659223", "text": "Френска стартираща компания  представи на изложението за потребителска електроника в Лас Вегас настолна лампа, която осъществява безжична интернет връзка без използването на радиовълни, предаде Франс прес. Новата технология е много по-бърза и по-сигурна от традиционното Wi-Fi свързване. Тя използва честотите, излъчвани от светлината на светодиодна електрическа крушка, за да предава дигитални данни. Цената на продукта ще бъде от порядъка на 900 долара. Бялата настолна лампа с изчистен модерен дизайн се включва към интернет кабел и изпълнява ролята на рутер. Сигналът обаче не прониква през стените. Поради тази причина устройството е предназначено за потребителите, които желаят да ограничат въздействието на електромагнитните вълни в дома им.", "date": "2018.01.12", "title": "Електрическа лампа осъществява безжична \nвръзка с интернет"}
{"url": "https://www.24chasa.bg/novini/article/6659243", "text": "Да се удължи срока за спиране на придобивната давност за държавни и общински имоти, решиха депутатите. Те гласуваха промени в Закона за собствеността, които предвиждат срокът да се удължи до 2022 г., като досега той е бил удължаван няколко пъти. Парламентът гласува промените на първо и второ четене. Председателят на правната комисия Данаил Кирилов предложи законопроектът да се гласува и на второ четене, предвид единодушно приетото предложение на първо и приемането без дебати. Целта на законопроекта да се финализира процесът по установяване, регистриране и актуване на имоти от страна на държавата и органите на местното самоуправление. В мотивите за удължаване на срока е разписано, че е той е бил недостатъчен поради съпътстващи дейности по изпълнение на административни мерки, според отчети на областните управители в страната. Липса на одобрени и влезли е сила кадастрални карти и регистри за много населени, е част от посочените причини за забавянето на плана за изпълнение. Приетият законопроект трябва да влезе в сила от 31 декември 2017 г. Предложението на второ четене беше подкрепено от 130 гласа, 4 депутати се въздържаха и 4 бяха против промените в закона.", "date": "2018.01.12", "title": "Депутатите промениха Закона за собствеността"}
{"url": "https://www.24chasa.bg/novini/article/6659254", "text": "Водач, хванат с фалшива шофьорска книжка - привидно издадена от компетентните власти в Полша, ще изтърпи присъда, съобщи пресцентърът на Съдебната палата в Добрич. Петър Ив. на 47 години е бил проверен от полицията при неправилно паркиране в Балчик.Служителите се усъмнили, че представеното от шофьора полско свидетелство за управление е неистинско и при справка установили, че той няма и шофьорска книжка, издадена в България, посочват от пресслужбата. Водачът признал,че не е ходил на шофьорски курсове в Полша и никога не е имал каквото и да е свидетелство за управление на моторно превозно средство. Фалшивата книжка купил срещу 500 евро от мъж, когото познавал бегло и не могъл да посочи фамилията и адреса му. Заради извършеното деяние районният съд в Балчик е наказал мъжа с \"лишаване от свобода\" за три месеца с тригодишен изпитателен срок.", "date": "2018.01.12", "title": "3 месеца затвор за 47-годишен, купил си книжка за 500 евро"}
{"url": "https://www.24chasa.bg/novini/article/6659259", "text": "Партньорството между българското правителство и Европейската комисия по време на ротационното председателство на страната ни беше обсъдено на среща между премиера Бойко Борисов и председателя на Комисията Жан-Клод Юнкер. Двамата подчертаха, че отношенията на доверие и сътрудничеството между членовете на кабинета, които ще ръководят заседанията на Съвета, и комисарите са предпоставка за постигане на напредък по откритите за решаване въпроси. Това съобщиха от правителствената пресслужба. Министър-председателят посочи, че за 10-годишното си членство в ЕС страната ни е натрупала опит при разрешаването на различните кризи, през които е преминавал Съюзът, и ще продължи да е активна в дискусиите за неговото бъдеще. „Отговорността ни през следващите 6 месеца е голяма, но оставаме сигурен партньор при търсенето на съгласие по най-важните за Общността теми. За нас е изключително важно да се укрепи единството на Европейския съюз“, подчерта българският премиер. Премиерът и председателят на ЕК изразиха очакване за подобряване на диалога със съседните на ЕС държави по време на Българското председателство. „Вашият приоритет, Бойко – Западните Балкани, е и наш приоритет“, посочи Жан-Клод Юнкер.  ", "date": "2018.01.12", "title": "Юнкер на среща с Борисов: Западните Балкани са и наш приоритет (Снимки, видео)"}
{"url": "https://www.24chasa.bg/novini/article/6659278", "text": "79-годишна жена е станала жертва на телефонна измама със сумата от 5 300 лева. Това съобщиха от ОДМВР - Шумен. Измамата е станала вчера в Шумен. На телефона на жената се обадил непознат мъж, който се представил за полицай. Той ѝ обяснил, че се провежда специализирана полицейска акция за задържане на измамници. Мнимият полицай настоял жената да участва в залавянето на престъпната група като съдейства на полицията. Дал ѝ указания да събере всички налични пари, които има и да ги хвърли през терасата на апартамента си. Жената сложила в торба 5 300 лева и ги хвърлила през терасата на 8 етаж на жилището си. По обяд, след като разбрала, че не е получавал обаждане от полицията за съдействие, подала сигнал в полицейското управление за измамата. По данни на жената уговарянето за участие в „специализираната полицейска операция“ продължило от 09.30 часа вчера сутринта до 13.00 часа. Образувано е досъдебно производство.", "date": "2018.01.12", "title": "Баба даде 5 300 лева на телефонен измамник в Шумен"}
{"url": "https://www.24chasa.bg/novini/article/6659310", "text": "Главният инспектор Красимир Йончев отново е шеф на районното полицейско управление в Бяла Слатина след съдебно решение. Той подаде оставка през лятото на 2016 г. заради нестихващото напрежение във врачанското с. Галиче и след ареста на тогавашния кмет Ценко Чоков, по-малкия му син Мартин и още петима. Нито дирекцията, нито напусналия длъжността обясниха тогава причините за това.Но оставката дойде часове след поредния див екшън, разиграл се в размирното Галиче и връзката между двете събития бе очевидна. Докато отивал да си купи цигари в работещо и през нощта заведение в селото, 30-годишния Цветомир Таралански-Цоло бил нападнат от трима, които го съборили на земята и го млатили жестоко където сварят в продължение на минути с ритници, юмруци и с дръжка от брадва. Според свидетели на бруталния побой в него участвали Спас Чоков, по-големия син на задържания в следствения арест в столицата скандален кмет на селото Ценко Чоков и братята Георги и Йордан Николчеви заради стара разправия. С тежки рани и вътрешни травми пострадалия мъж бе лекуван продължително в болницата в Бяла Слатина. Именно там на болничното му легло го намерил стария авер на Ценко Чоков и общински шеф на ДПС Касъм Касъмов. Посланието на циганския тартор към Цоло е недвусмислено. Трябва изобщо да забрави за участието на Спас в екшъна и да не го споменава пред разследващите. Иначе ще страда цялото му семейство. Според пожелал анонимност отлично осведомен източник именно намесата на Касъмов е станала причина и за оставката на полицейския шеф в Бяла Слатина. Засечен бил разговор между Йончев и депесарския лидер, в който двамата се уговарят Спас Чоков да не бъде привличан като отговорен за побоя и да не бъде задържан в ареста. Което и става. След поредица разпити в Галиче след побоя в ареста на полицейското управление са задържани двамата братя Николчеви и срещу тях е образувано досъдебно производство. Спас Чоков дори не е разпитван по случая, а майка му Цветелина Нелова упорито твърди, че синът й изобщо не бил излизал от дома си през нощта. Когато през юли 2016 г. Йончев си подаде оставката, заяви че ще се върне на поста си когато обстановката в района се успокои. От ръководството на МВР обаче не били съгласни със завръщането на Красимир Йончев отново на поста. През март 2017 г. пък служебният тогава министър на вътрешните работи Пламен Узунов постави начело на управлението в Бяла Слатина Аспарух Максимов, който преди това оглавяваше РУП към АЕЦ \"Козлодуй\". Затова Йончев прибягнал до съда, за да възстанови правата си. С решение на Върховния административен съд, считано от 11 януари 2018г., главен инспектор Красимир Йончев е назначен за началник на районното управление в Бяла Слатина, съобщиха  от ОД на МВР във Враца.", "date": "2018.01.12", "title": "Съдът върна на поста подал оставката си полицейски шеф"}
{"url": "https://www.24chasa.bg/novini/article/6659321", "text": "БСП внася в прокуратурата документи за спечелени обществени поръчки за над 50 млн. лв. от фирми, свързани с Делян Добрев. Това каза говорителят на БСП Елена Йончева на брифинг в парламента. Тя уточни, че става въпрос за група компании, търговски дружества, свързани по между си. \"В тях участва зетят на Делян Добрев, който заема мястото му, след като Добрев влиза в политиката. Става дума за документи за 50 млн. лв. на фирми и свързани лица, които източват огромен общински ресурс“, допълни Елена Йончева и настоява прокуратурата да провери обществени поръчки за 11 санирани блокове от юни 2017 г., като 10 от тях били спечелени от фирми, свързани със зетя на Делян Добрев. „Настояваме прокуратурата да извърши проверка за участието на г-н Добрев в дружества в офшорни компании. Разполагаме с документи, че фирмите, които печелят огромни обществени поръчки в различни сектори в Община Хасково получават средства от сметки от офшорни компании“, допълни още Елена Йончева. Депутатката от БСП иска и проверка на фирма за производство на пелети, която е собственост на родителите на Добрев.", "date": "2018.01.12", "title": "БСП иска проверка на обществени поръчки за над 50 млн. лв от фирми, свързани с Делян Добрев"}
{"url": "https://www.24chasa.bg/novini/article/6659323", "text": "Полицията в Кнежа реализира поредна специализирана акция срещу търговията с цигари без акцизен бандерол. Задържани са 42-годишен мъж и 44-годишна жена, съобщиха от областната дирекция на МВР в Плевен. В имоти, ползвани от арестуваните, са намерени и иззети от полицията 248 кашона със 124 090 кутии цигари без бандерол. Продажната цена на стоката е 880 470 лева, а нанесената щета на Републиканския бюджет от невнесен акциз е 491 057 лева. Случаят е поет от прокуратурата. Образувано е досъдебно производство за престъпление по чл.234, ал.2, т.3 от Наказателния кодекс.", "date": "2018.01.12", "title": "Арестуваха двама в Кнежа с 248 кашона с цигари без бандерол"}
{"url": "https://www.24chasa.bg/novini/article/6658737", "text": "Срещу колко души България води дела за царските имоти? И кой освен Симеон II и сестра му Мария Луиза са наследници на царете Фердинанд и Борис III? Този въпрос зададоха мнозина, когато гръмна скандалът с идеята за написване на закон за царските имоти. В края на миналата година министърът на регионалното развитие Николай Нанков обясни, че делата, водени от държавата за имотите, продължават и отрече информацията, че е коментирана възможността за сделка и извънсъдебно решение. “Поискахме отлагане с 6 месеца, за да може евентуално да се намери решение по казуса, но делата продължават. По това за двореца “Врана” каза Нанков. Оказа се, че става въпрос за братовчедката на Симеон Маргарета Луиза фон Вюртемберг, която е починала миналата година. Малко известно е, че Симеон води делата за имотите си не само със сестра си Мария Луиза, но и с петимата си братовчеди - децата на леля си Надежда. Те нямат наследници с изключение на един незаконен син на Маргарете. Царят е роднина с почти всички кралски фамилии в Европа - Орлеанска, Бурбонска, Савойска. Отношение към казуса с имотите обаче имат само преките наследници на цар Фердинанд. Каква всъщност е историята на царския род? Дядо му Фердинанд, принц Сакс-Кобург-Гота и херцог Саксонски, се жени за 23-годишната Мария Луиза Бурбон-Пармска на 20 април 1893 г. Тя е първородна дъщеря на херцог Роберт и Мария Пия, дъщеря на Фердинанд II, крал на Двете Сицилии. Кръщелница е на папа Пий IX. За да даде разрешението си за този брак обаче, роднините на Мария Луиза поставят условие - децата на новото семейство да бъдат кръстени и възпитавани като католици. Това изискване е на път да провали плановете за сватбата, но българският премиер Стефан Стамболов намира изход. за вероизповеданието на държавния глава и в него е записано, че не само първоизбраният княз, но и неговият първи наследник “могат да останат в родовата си вяра”. Сватбата на Фердинанд и Мария Луиза е във вила “Пианоре” край Виареджо. Венчава ги архиепископът на Лука. По линия на баща си княгиня Мария Луиза е правнучка на Шарл Х, съперник на Луи Филип за френския кралски трон. Брачният съюз помежду им е опит за приключване на дългогодишната вражда между двата рода. На венчавката от името на българския народ Стамболов и министрите обсипана със скъпоценни камъни в цветовете на българския трибагреник. На 30 януари (18-и по стар стил) 1894 г. в София се ражда престолонаследникът на новата българска династия - Борис, княз Търновски. 2 г. по-късно той е миропомазан по реда на Българската православна църква - условие за признанието на Фердинанд за законен български владетел от Русия. Това е тежък удар за Мария Луиза. Тя и Фердинанд имат още три деца. Княз Кирил Преславски, роден на 17 ноември 1895 г., княгиня Евдокия - на 17 януари 1898 г., и княгиня Надежда - на 30 януари 1899 г. Ден след раждането на последната си дъщеря Мария Луиза умира, едва навършила 29 г. След смъртта на съпругата си князът решава да потърси подходяща спътница и майка за четирите си деца. При едно от посещенията в България на великия княз Владимир Владимирович съпругата му Мария Павловна, родена херцогиня Мекленбург-Щрелиц, предлага на Фердинанд това да е германката Елеонора от старинния род на Ройското херцогство. Тя е дъщеря на принц Хайнрих IV Ройс и на принцеса Луиза цу Грайс. Фердинанд и Елеонора се женят в началото на 1908 г. с две церемонии - католическа и протестантска. След обявяването на Независимостта на България Тя умира на 12 септември 1917 г. в “Евксиноград” след продължително боледуване. През октомври 1918 г. след погрома на България в Първата световна война цар Фердинанд абдикира и заминава в изгнание за германския град Кобург, където се отдава на научните си интереси до смъртта си на 10 септември 1948 г.С него заминават и децата му - Кирил, Евдокия и Надежда. В България остава само първородният царски син. Той се възкачва на престола на 3 октомври 1918 г. под името цар Борис III. Малцина знаят, че пълното му име е Борис Климент Роберт Луи Станислас Ксавие, княз Търновски, херцог Саксонски и принц Сакс-Кобург и Гота. На 25 октомври 1930 г. в Асизи Борис се венчава за Джованна Елизабета Антония Романа Мария, принцеса Савойска, която приема името Иоанна в чест на св. Йоан Рилски. На 13 януари 1933 г. се ражда дъщеря им Мария Луиза, която кръщават по православен обичай, а четири години по-късно - на 16 юни, Симеон. На 28 август 1943 г. след внезапната смърт на цар Борис III Симеон се възкачва на престола. Той е на 6 г., затова е назначено регентство начело с чичо му княз Кирил, което управлява България от негово име. През 1946 г. Симеон, Мария Луиза и царица Иоанна са принудени да напуснат България. Семейството се установява най-напред в Александрия, Египет, където в изгнание живее и бащата на царицата - италианският крал Виктор Емануил. През юли 1951 г. испанското правителство предоставя политическо убежище на прогоненото царско семейство. През 1962 г. Симеон ІІ сключва брак с испанската аристократка доня Маргарита Гомес-Асебо и Сехуела. Двамата имат 5 деца. Четирима синове - Кардам, Кирил, Кубрат и Константин-Асен, и една дъщеря - Калина. На 14 февруари 1957 г. сключва граждански брак в замъка “Аморбах”, а на 20 февруари в руската православна църква в Ница се венчава за Негово Сиятелство Карл-Владимир Ернст Хайнрих, принц Цу Лайнинген. Той е син на Карл, принц Цу Лайнинген и великата княгиня Мария Кириловна, дъщеря на един от претендентите за руския императорски престол - великия княз Кирил Владимирович. Двамата се установяват в Торонто, Канада, където принцът има бизнес. Раждат им се двама синове - Карл Борис и Херман. На 4 декември 1968 г. се развеждат. На 16 ноември следващата година Мария Луиза се венчава за Бронислав Хробок. Той е син на полски офицер, но след началото на Втората световна война семейството му се установява в Лондон, където Бронислав завършва колеж. От този брак Мария Луиза има още две деца - Александра-Надежда, родена на 14 септември 1970 г., и Павел-Алистер, роден на 3 май 1972 г. Александра е омъжена за Жорж Рапозо-Магаляеш. Имат две деца - Луиш и Иоанна. А Павел Хробок работи за телекомуникационна компания в Мюнхен, Германия. За другите 3 деца на Фердинанд се знае малко. Княз Кирил участва като офицер за свръзка във войните от 1912 до 1918 г. Шеф е на 20-и добруджански пехотен полк от есента на 1917 г. Завършва агрономство в град Хале, Германия, където живее след абдикацията на баща си. Прекарва няколко години в една фамилна ферма в Щутгарт. Завръща се в България в началото на 30-те и става флигел-адютант на брат си цар Борис III, инспектор на пехотата, генерал-лейтенант. След кончината му влиза в Регентския съвет. На 9 септември 1944 г. е арестуван заедно с останалите регенти, министри, депутати и военни. На 1 срещу 2 февруари 1945 г. всички са разстреляни. Голямата дъщеря на Фердинанд Евдокия първоначално живее с баща си в Кобург. Тя рисува много хубаво, а През 1922 г. се завръща в България и става най-верният съветник на цар Борис III и стопанка на двореца. След сватбата му с Иоанна сестра му Евдокия се оттегля, а през 1939 г. си построява дом в местността Изгрева. На 11 септември 1944 г. е арестувана. След няколко месеца е освободена, но поставена под домашен арест. Напуска България с царското семейство. При спирането на парахода “Аксу” в Порт Саид се прекачва на параход за Европа и се връща в Кобург при баща си. След смъртта му заминава при семейството на сестра си Надежда. Когато и тя умира през 1958 г., отива в Католическото старопиталище във Фридрихсхафен на Боденското езеро. Почива на 4 октомври 1985 г. и е погребана в гробницата на херцозите на Вюртемберг в замъка “Алцхаузен”. Нито Кирил, нито Евдокия оставят свои наследници. За разлика от тях сестра им Надежда има 5 деца. Тя остава настрани от обществения живот, отдавайки се на благотворителност - със сестра си създава сиропиталището “Евдокия и Надежда” в София, подкрепя инициативи на Българския червен кръст. От 1918 до 1922 г. живее при баща си в Кобург. През 1924 г. Надежда се омъжва за Вюртембергския херцог Албрехт Ойген. Така царският дом се сродява с още една стара германска династия. Нито едно от петте им деца не дарява Надежда с наследници. Изключение прави само дъщеря ѝ Маргарета Луиза фон Вюртемберг, която има син от извънбрачна връзка. Най-големият син на Надежда е Фердинанд Ойген Албрехт Мария Йозеф Иван Рилски Филип Аугуст Клеменс Карл Роберт Лудвиг Борис Кирил Франц де Паула. Роден е на 3 април 1925 г. в Бад Карлсруе, Силезия, Полша. Това е градче, възникнало около ловен дворец на Вюртембергите. След 1945 г. то попада в границите на Полша, днес носи името Покой. Фердинанд прекарва първите си 6 г. в Бад Карлсруе, след което семейството му се връща във Вюртемберг и живее в замъка “Линдах”. Посещава обикновено училище в съседното градче Етал, а по-късно - гимназия в Мюнхен. Фамилията Вюртемберг е отявлен опонент на нацистите и всички нейни представители започват да имат все по-големи проблеми с режима на Хитлер. Самата Надежда е свидетелка как младежи от Хитлерюнген вадят от дома му зет ѝ - херцог Фон Вюртемберг, и го подлагат на унижения. и на 19 г. е пратен да носи дървени трупи. 4 г., прекарани в тежък физически труд, се отразяват сериозно на здравето му и го връщат обратно в дома му. След войната той взема матурата си и се записва в университет. След като го завършва, започва работа в лесничейството на Вюртемберг - първо като референт, после като главен горски и накрая като директор. Второто ѝ дете Маргарете Луиза фон Вюртемберг е родена на 25 ноември 1928 г. също в Бад Карлсруе. Тя се омъжва през 1970 г. за виконт Франсоа дьо Шевини. Бракът им остава бездетен. Но Маргарета вече е родила две деца - близнаци, през 1962 г. от връзката си с Робин дьо ла Лан-Мирле. Оцелява само едно от двете момчета - Патрик. Раждането става в САЩ, в Сан Франциско. и е отгледан от нея - Шарлот Цаубцер, в Олденбург. Няма данни Патрик дьо ла Лан да е имал контакт с родната си майка. Той дълги години е кмет на град Делменхорст и е член на социалдемократическата партия. Става известен в цяла Германия, след като организира кампания и сам дава средства за покупката на най-големия хотел в града. Така гражданите на Делменхорст успяват да откупят хотела от собственика му и да предотвратят намерението му да го продаде на неонацисти, които да направят свой център в него. Патрик е женен за Ирене Ауер и има три деца - Мари-Шарлот, Беренис и Сюран. Това са единствените внуци на княгиня Надежда. Майка му Маргарета почива миналата година в Париж. Третото дете на Надежда също се ражда в Силезия - Ойген Еберхард Албрехт Мария Йозеф Иван Рилски Роберт Улрих Филип Одо Карл Хуберт фон Вюртемберг е роден на 2 ноември 1930 г. Банкер е. Жени се за Александра, ерцхерцогиня на Австрия през 1962 г. Тя е дъщеря на принцеса Илеана Румънска. Нямат деца. Развеждат се през 1972 г. Четвърти е Александер Ойген Филип Албрехт Фердинанд Мария Йозеф Иван Рилски Йоханес-Йозеф фон Кройц. Той се ражда във Вюртемберг на 21 май 1935 г. И като брат си Фердинанд остава ерген. Доктор по история на изкуството, специализирал е мебели и картини от ХVI век, живее в Мюнхен. Най-малката дъщеря на Надежда е Софи фон Вюртемберг, родена на 2 август 1937 г. Тя също е омъжена за кратко. През 1969 г. минава под венчило с португалеца Антонио Мануел Роксо де Рамос Бандейра. Развеждат се през 1974. Остават без деца. Софи успява да си извоюва не само граждански, но и църковен развод, с което пълни известно време жълтите медии. 50 г. Софи фон Вюртемберг е работила в Париж като моден директор в “Нина Ричи”. Докато царят беше премиер, в България са идвали трима от братовчедите му - Ойген, Александер и Софи.            ", "date": "2018.01.12", "title": "Царските имоти се делят между Симеон, Мария Луиза и 5-те деца на леля им Надежда"}
{"url": "https://www.24chasa.bg/novini/article/6659343", "text": "Министрите на външните работи на Турция и Русия Мевлют Чавушоглу и Сергей Лавров разговаряха днес по телефона, съобщи източник от турското министерство на външните работи, цитиран от ТАСС и БТА.  Източникът посочи, че разговорите са се състояли по инициатива на Русия. Според информация на в. \"Сабах\" двете страни са обсъдили ситуацията в зоната за деескалация в сирийската провинция Идлиб. Снощи се състоя телефонен разговор между президентите на Русия и Турция Владимир Путин и Реджеп Тайип Ердоган. Двамата обсъдиха последните събития в Сирия.", "date": "2018.01.12", "title": "Чавушоглу и Лавров се чуха по телефона, обсъдили ситуацията в Идлиб"}
{"url": "https://www.24chasa.bg/novini/article/6659345", "text": "Стотици чакат пред Двореца на културата и спорта във Велико Търново, за да се простят с убития бизнесмен Петър Христов. Представители на различни прослойки - от работници в неговите фирми, през бизнес партньори, представители на местната власт в цялата област, университетски преподаватели и спортисти, чакат търпеливо с букети и венци да започне поклонението. В 12.15 ч. вратите бяха отворени, но по желание на близките, журналисти не бяха допуснати. Водената от брата на Петър Христов, Димитър Манолов, група на опечаленото семейство, влезе около 11 ч. през задния вход на залата. Минути преди това с черна катафалка \"Мерцедес\" бе докаран и ковчегът с тленните останки. След поклонението В ДКС \"Васил Левски\" са над 1600 души, сред тях кметът на Велико Търново Даниел Панов със съпругата си, председателят на Великотърновски общински съвет Венцислав Спиридонов, кметовете на Горна Оряховица и Свищов, ректорът на ВТУ проф. Христо Бонджолов, шефът на зоналния съвет на БФС Бончо Генчев, колегата му от САЩ 94 Ивайло Андонови други. Край затворения ковчег на бизнесмена са подредени над 30 венеца, сред които и от семейсвото на ранената от Максим Стависки Мануела Горсова, на която Христов помагаше. Баща й Красимир каза, че никога не е имало колебания в техните отношения. \"Не мога да повярвам, че го няма. Никога не ме е питал какво се е случило с мен. Интересуваше се само от Мануела\", каза Горсов.", "date": "2018.01.12", "title": "Стотици във Велико Търново чакат да се простят с бизнесмена Петър Христов"}
{"url": "https://www.24chasa.bg/novini/article/6659349", "text": "Военният флот е лицето на морска България и само той може да гарантира морския суверенитет на страната, каза днес командирът на Военноморските сили /ВМС/ контраадмирал Митко Петев по време на тържеството по случай 119-та годишнина от основаването на Щаба на ВМС. Той допълни, че ако в настоящия момент не бъдат взети необходимите мерки, тази независимост на държавата може да бъде застрашена. Политическото и военното ръководство на страната осъзнават това и ни подкрепят, посочи Петев. И уточни, че проектът за построяване на нови кораби за военния флот не е спрян и не по-късно от една година процедурата отново ще бъде започната, предаде БТА. Специални поздрави към офицерите от Щаба отправиха кметът на града Иван Портних и Варненският и Великопреславски митрополит Йоан. Владиката им пожела здраве, успех, просперитет и да пазят евтусиазма на своите предшественици, които са създали и опазили флота през годините. По време на тържеството с Адмиралтейски грамоти бяха отличени дарители и цивилни служители на ВМС.", "date": "2018.01.12", "title": "Командирът на военния флот: Само ВМС могат да гарантират морския суверенитет на България"}
{"url": "https://www.24chasa.bg/novini/article/6659549", "text": "Германската канцлерка Ангела Меркел изтъкна необходимостта от \"ново пробуждане\" в Европа и изрази увереност, че следващото правителство на Германия ще може да се договори с Франция за бъдещето на Европейския съюз, предаде Асошиейтед прес. Меркел оглавява временно правителство след парламентарните избори в Германия, състояли се преди повече от три месеца, и това ограничава възможностите й за големи политически инициативи в момент, когато френският президент Еманюел Макрон лансира амбициозна програма за реформа в Европа. Канцлерката заяви, че споразумението между нейните консерватори и социалдемократите за започване на официални коалиционни преговори включва компромиси и от двете страни, предаде БТА. Според нея след изборите е станало ясно, че светът няма да спре, докато Германия решава политическото си бъдеще. Лидерът на социалдемократите Мартин Шулц каза, че постигнатото с консерваторите споразумение за основата за коалиционни преговори е \"забележителен\" резултат за политики, които ще помогнат на Германия. По думите му споразумението ще помогне за инфраструктурата и ще подсили семействата, училищата, домовете за възрастни хора и други части на обществото. \"Мисля, че постигнахме забележителни резултати\", каза той. Меркел заяви, че ръководството на нейния Християндемократически съюз препоръчва на своите съпартийци започване на официални преговори със социалдемократите за съставяне на коалиционно правителство, посочва ТАСС. \"Препоръчваме да започнат коалиционни преговори с цел създаване на стабилно правителство\", каза тя. Шулц заяви, че ръководството на социалдемократите ще препоръча на партиен конгрес на 21 януари да бъде одобрено споразумението с консерваторите на Меркел. \"Решихме да препоръчаме на конгрес на партията да бъде даден мандат на партийното ръководство за започване на преговори за съставяне на правителство\", каза той. Лидерът на Християнсоциалния съюз Хорст Зеехофер заяви, че новото правителство трябва да бъде съставено до началото на април. \"Мисля, че ако последващите коалиционни преговори вървят със същото темпо, ще приключим съставянето на правителството до Великден (който тази година се чества от католиците на 1 април)\", каза лидерът на баварските съюзници на Меркел.", "date": "2018.01.12", "title": "Меркел - уверена за бъдещето на Европа със следващото германско правителство"}
{"url": "https://www.24chasa.bg/novini/article/6659553", "text": "Европейският съюз трябва да бъде още по-силен, когато приключи Българското председателство. Българските институции ще работят активно и обединени за изпълнението на тази цел. Това заяви президентът Румен Радев, който днес на „Дондуков“ 2 проведе среща с председателя на Европейската комисия Жан-Клод Юнкер. По време на разговора държавният глава увери председателя Юнкер в готовността на страната ни да се присъедини към Шенгенското пространство и двамата изразиха убеденост, че приемането ни ще подобри ситуацията със сигурността за целия Европейски съюз. Това съобщиха от президентския пресцентър. Пред президента и вицепрезидента на България председателят на Европейската комисия потвърди подкрепата си за усилията на страната да засили перспективата за интеграция в ЕС на страните от региона и да динамизира диалога с държавите от Западните Балкани. Румен Радев и Жан-Клод Юнкер обсъдиха предприетите през последната година действия за изграждане на обща европейска отбрана. По думите на държавния глава засиленото сътрудничество в областта на Общата външна политика и политиката за сигурност е позитивно за България и важна визионерска стъпка за ЕС. Президентът заяви готовността на страната ни да вземе участие в бъдещи общи проекти в сферата на военната промишленост, науката и изграждането на съвместими способности между държавите членки в областта на отбраната. Тема на срещата беше и формулирането на бюджета на Европейския съюз след напускането на Обединеното кралство. Жан-Клод Юнкер и Румен Радев се съгласиха, че при изготвянето на бъдещата Многогодишна финансова рамка на ЕС трябва да се вземат предвид растящите нужди на съюза от повече сигурност за гражданите, стриктен контрол на миграционните процеси към общността, както и ключови проекти за свързаност и развитие на европейските региони. „Щастлив съм, че България пое ротационното председателство на Съвета на Европейския съюз и съм уверен, че страната има отлична подготовка да изпълнява задълженията си през предстоящите шест месеца“, категоричен беше председателят Юнкер и посочи, че страната ни ще поеме домакинството на ЕС в изключително важен за развитието на Съюза момент. По време на срещата Жан-Клод Юнкер оцени високо фискалните показатели на страната ни и изрази мнението, че България е готова да задейства процеса за присъединяване към общата европейска валута.", "date": "2018.01.12", "title": "Радев: Имаме амбицията ЕС да бъде по-силен след края на председателството"}
{"url": "https://www.24chasa.bg/novini/article/6659570", "text": "Разбиха международна група, продавала незаконно телевизионни услуги, съобщава прокуратурата. Акцията по залавянето била съвместна с властите в Кипър и Холандия. Според поркуратурата групата разпространявала телевизионни програми по интернет, ръководел я грък в България, предава БТА. В София и Петрич били намерени 140 сървъра, използвани за незаконната дейност. Чрез иззетите сървъри телевизионни програми са били транслирани незаконно към абонати в Кипър, Холандия и България поне от края на май 2017 г.", "date": "2018.01.12", "title": "Разбиха международна група за незаконни тв услуги, водел я грък в България"}
{"url": "https://www.24chasa.bg/novini/article/6659563", "text": "Приемане на нов план за управление на природен парк \"Витоша\" е единственото решение на проблемите със ски съоръженията и достъпа на софиянци до планината Витоша. Това заяви председателят на Столичния общински съвет Елен Герджиков. Заедно с общински съветници от групата на ГЕРБ Герджиков даде пресконференция, за да опровергае твърденията на представители на ДСБ и \"Да България\" относно приватизацията на съоръженията в планината Витоша.  Той определи като лъжа твърдението, че ГЕРБ е участвала в решението за приватизация на бившето общинско дружество \"Въжени линии\" ЕАД и показа документи за решението на СОС за приватизация от 26 юли 2007 година, като обясни, че към този момент ГЕРБ не е имал нито един представител в Общинския съвет. От протокола на гласуването става ясно, че за приватизацията са гласували 47 общински съветници, от които 6 са от ДСБ , 2 са се въздържали и 1 е бил против.  Друго невярно твърдение е, че приватизационният договор не се изпълнява и затова Столичната община може да го прекрати едностранно. От 2008 г. до сега обаче по него са правени 11 проверки и не е констатирано нито едно нарушение, заяви Герджиков. Той посочи, че единственият ангажимент на инвеститора е бил да вложи 500 хил. лв в ски съоръженията, което той е изпълнил още през 2008 г.  Тежка форма на политическа шизофрения е хора, които са гласували и подготвили тази сделка, да излизат и да атакуват нас, отсече Герджиков. Според него единственото решение на проблема е приемането на новия план за управление на природния парк, който е готов отдавна, а процедурата се движи от екоминистерството. Новият план не предвижда ново строителство на леглова база в планината, но според Герджиков ще даде възможност ски съоръженията да се модернизират. ", "date": "2018.01.12", "title": "Елен Герджиков: Само нов план за управление ще реши проблемите във Витоша"}
{"url": "https://www.24chasa.bg/novini/article/6659614", "text": "„Българското правителство се бори с корупцията и постига значителен напредък. Проблем с корупцията има, но той не е само в България. И е твърде опростенческо да кажа, че цяла България е корумпирана.“ Това обяви председателят на Европейската комисия Жан-Клод Юнкер на съвместната си пресконференция с българския премиер Бойко Борисов след съвместното заседание на комисията и българското правителство. Отговорът на Юнкер бе във връзка с обвиненията към България, че е най-корумпираната страна в ЕС, появили се в европейски медии и отказа на някои държави от съюза да допуснат страната да се присъедини към Шенгенското пространство и еврозоната. „От началото на мандата на моята комисия съм за присъединяване на България към Шенген. България изпълнява всички условия да се присъедини. Някои правителства все още блокират, но мястото на България е в Шенген и аз не бих отстъпил от тази позиция“, заяви още Юнкер. В началото на февруари би могло да отпадне и последната пречка през влизането на България в общото пространство без граници, стана ясно пък от изказването на Бойко Борисов. Тогава в страната ще е холандският премиер Марк Рюте, а Нидерландия е последната страна, която се противопоставя на приемането на България и Румъния в Шенгенското пространство. „На 6 и 7 февруари Марк Рюте ще дойде в България и ще го заведа на границата. Да види, че България охранява най-добре границата. Ако има по-добре охранявана Шенгенска граница, аз сам ще се откажа да влизам в Шенген“, заяви Борисов. В отговор на журналистически въпрос българският премиер обясни, че Германия не е против приемането ни в пространството. „България си е написала домашното и ще подаде документи за присъединяване към еврозоната“, обяви още Борисов. „Когато говоря, че България трябва да е в еврото, това не означава, че утре сутринта трябва да се събудим и това да е така. Но България е на добър път, държавният дълг е много под 30%, бюджетният дефицит е непозната дума тук, безработицата пада. България е постигнала сериозен напредък в конвергенцията си и може да се присъедини към чакалнята на еврозоната“, заяви пък Жан-Клод Юнкер. Той припомни, че ЕК създава специален механизъм за подпомагане на страните, които са извън еврото да се присъединят. Една от централните теми и за Борисов, и за Юнкер беше напредъкът в преговорите между християндемократите на Ангела Меркел и социалдемократите на Мартин Шулц за съставяне на ново правителство в Германия. „Дай Боже, скоро да видим бял дим в Берлин“, коментира Борисов. По думите му всички страни в ЕС се надяват скоро в Германия да бъде съставено правителство. „Германия е един то моторите на ЕС и най-големият донор. Всички разчитаме колкото се може по-бързо да има правителство“, допълни българският премиер. Юнкер също обясни, че е довелен от постигнатия напредък в преговорите и най-вече от европейските въпроси, по които християндемократи и социалдемократи в Берлин са постигнали споразумение. Българският премиер обвърза бързото съставяне на правителство в Берлин и с преговорите по новия европейски бюджет. „И комисарят Йотингер каза, че вноската от 1,01% от БВП в бюджета не стига, трябва да има увеличение“, каза Борисов. Юнкер също подчерта, че се налага вдигане на вноските на страните. Според него обаче Съветът трябва бързо да се произнесе по предложенията на ЕК и бюджетът да бъде договорен, а не новият програмен период да започне без бюджет, както се случи през 2014 г. Председателят на ЕК подари на Борисов карта на газовите трасета през България и бъдещия европейски газов хъб „Балкан“. Тя е разработка върху картата, която Борисов нарисува на Юнкер преди 2 години и виси в кабинета на шефа на ЕК. Газовите трасета трябва да свързват, не да разделят, обясни Юнкер и поздрави българското правителство за диверсификацията. „Докато бяхме най-лоялният член на ЕС „Южен поток“ бе спрян и стана „Турски поток“ през натовските Турция, Гърция и Италия. Така пострадахме. Благодаря на ЕК, че от самото начало защитава българската позиция за изграждането на газовия хъб“, каза пък Борисов. До 2020 г. няма да има присъединяване към ЕС на страни от Западните Балкани, но в следващия мандат темата ще е много застъпена, каза пък Юнкер по повод един от главните приоритети на българското председателство. „Ако Балканите нямат стабилна перспектива, голямата опасност е да се върне регионът в началото на 90-те години“, заяви Юнкер. „Докато в Турция има журналисти в затвора, не можем да говорим за напредък в подобряване на отношенията“, категоричен бе още председателят на ЕК. Той обаче подчерта, че отношенията с Турция са много важни за ЕС. „Споразумението с Турция за мигрантите и много важно и след подписването му потокът спря. Надявам се Турция да ревизира отношението си към медиите и тогава ще търсим формат за подновяване на добрите отношение“, каза пък Бойко Борисов. Договор за отпускането на 100 млн. евро от европейския стабилизационен механизъм, известен като плана „Юнкер“ и Европейската инвестиционна банка, подписа собственикът на „Хювефарма“ Кирил Домусчиев. От страна на ЕК подписа вицепрезидентът Юрки Катайнен, а за ЕИБ вицепрезидентът Андрю Макдауъл. Финансирането е за построяването на два нови завода, обясни Домусчиев. Единият ще е в Пещера и ще е за ветеринарни продукти, а вторият в Разград ще е за ваксини за хуманната медицина. С построяването на заводите ще бъдат разкрити 210 работни места. С подписването на този проект България се нарежда на трето място по привлечени средства от плана „Юнкер“, каза Огнян Златев, представител на ЕК в София. Общо привлечените от България средства по плана до момента са за 350 млн. евро.", "date": "2018.01.12", "title": "Юнкер: България има значителен напредък в борбата с корупцията (Обзор)"}
{"url": "https://www.24chasa.bg/novini/article/6659639", "text": "Турските сили за сигурност задържаха днес в Централна Турция високопоставен член на групировката \"Ислямска държава\", отговарящ за сферата на селското стопанство, предаде ТАСС, като се позовава на информация на агенция Доган. По данни на агенцията екстремистът Тарък Ахмет е бил арестуван в град Кайсери. Заедно с него са били задържани още редица бойци, предава БТА. Най-малко десет иракски граждани са били задържани в района на град Самсун, Северна Турция. Задържаните са заподозрени във връзки с \"Ислямска държава\", информира Анадолската агенция.", "date": "2018.01.12", "title": "В Турция задържаха високопоставен член на \"Ислямска държава\""}
{"url": "https://www.24chasa.bg/novini/article/6659633", "text": "Върховният комисариат на ООН за правата на човека окачестви като \"расистко\"  , предаде Ройтерс. Според два източника вчера Тръмп в разговор попитал защо им е на САЩ да приемат имигранти от Хаити и държавите в Африка, които били \"мизерни дупки\", предава БТА. \"Това не може да се определи като друго освен като расистко (изказване)\", каза на пресконференция в Женева Рупърт Колвил, говорител на Върховния комисариат на ООН за правата на човека. \"Не може да наричаш \"мизерни дупки\" цели страни и континенти и поради тази причина цялото им население - което не е бяло - да не е добре дошло\", каза той.", "date": "2018.01.12", "title": "ООН: Изказването на Тръмп за имигрантите от Африка и Хаити е расистко"}
{"url": "https://www.24chasa.bg/novini/article/6659720", "text": "Гърците, задържани за разпространяване на телевизионни канали нелегално, са имали около 500 000 абоната и са изкарвали по 1,1 млн. евро печалба на месец, научи \"24 часа\" от източници в МВР. Те са разпространявали над 1200 програми най-вече в Гърция и Кипър. Сървърите им са били разположени в Петрич. На 9 януари следователи от спецпрокуратурата извършиха претърсвания в София и Петрич и иззеха близо 140 сървъра, използвани за незаконната дейност. Осемдесет от сървърите са открити в столицата в две специално оборудвани помещения, наети от гръцки гражданин, пребиваващ в България. Установено е, че машините са и негова собственост. Останалите са намерени на 4 адреса в Петрич, където също са били инсталирани в наети от гръцки граждани помещения. По време на специализираната операция в Петрич е задържан за 24 часа един от собствениците на сървърите (на огромната част от тях) и доведен в София за разпит. Разпитани са още 13 лица, извършени са и множество разпознавания.", "date": "2018.01.12", "title": "Гърците с нелегалната телевизия, въртяна от Петрич, изкарвали по 1,1 млн. евро на месец"}
{"url": "https://www.24chasa.bg/novini/article/6659735", "text": "Министър-председателят Бойко Борисов ще се срещне в неделя, 14 януари, с премиера на Япония Шиндзо Абе, който ще бъде на официално посещение в България. Това ще бъде първа визита на японски министър-председател у нас, предават от правителствената пресслужба.  По време на срещата между двете делегации ще бъде запозната японската страна с приоритетите на Българското председателство на Европейския съюз; както и търсене на сътрудничество по тези приоритети и готовността ни да работим за разширяване на стратегическото партньорство Европейки съюз - Япония. Сред темите на срещата са и задълбочаването на търговско-икономическото партньорство между България и Япония, с акцент върху увеличаването на българския износ, както и възможностите за привличането на японски инвестиции и технологии. Министър-председателят на Япония Шиндзо Абе ще бъде придружен и от голяма бизнес делегация, състояща се от представители на над 30 японски компании.", "date": "2018.01.12", "title": "Борисов ще се срещне с японския премиер Шиндзо Абе"}
{"url": "https://www.24chasa.bg/novini/article/6659742", "text": "Председателят на парламента Цвета Караянчева посрещна председателя на ЕК Жан-Клод Юнкер в Народното събрание в своя кабинет, предаде „Фокус“. Разговорите между тях по програма трябва да продължат 15 минути. След това предстои председателят на ЕК и Колегиумът на европейските комисари да проведат среща с членовете на Председателския съвет на Народното събрание и председателите на парламентарни комисии. Предвидено е срещата да се проведе в зала „Изток“ на парламента. Гостите са в България по повод официалното откриване на Българското председателство на Съвета на ЕС.", "date": "2018.01.12", "title": "Цвета Караянчева посрещна председателя на ЕК Жан-Клод Юнкер в Народното събрание"}
{"url": "https://www.24chasa.bg/novini/article/6659747", "text": "Земетресение с магнитуд от 3,7 по скалата на Рихтер е регистрирано на територията на Босна и Херцеговина в 3:20 часа (местно време) в петък, показва справка на официалната интернет страница на Европейския средиземноморски сеизмологичен център (EMSC). Трусът е бил с епицентър на 94 км южно от столицата Сараево и на 43 км северно от популярния сред туристите град Дубровник в Хърватия, с дълбочина от три километра под земната кора, предава \"Фокус\". Не се привеждат данни за пострадали или материални щети.", "date": "2018.01.12", "title": "Земетресение от 3,7 по Рихтер в Босна и Херцеговина"}
{"url": "https://www.24chasa.bg/novini/article/6659730", "text": "Пласьорът на фалшиви пътнически чекове, издирван 6 г. от Интерпол, Михаил Каракостас, въртял бар в Холандия. Той е задържан в Германия няколко месеца след като напуснал Холандия заради скандал в заведението. Това стана ясно в Бургаския окръжен съд, където се гледа делото за мярката за неотклонение на Каракостас. Въпреки че мъжът изрази желание да сключи споразумение и да възстанови присвоената с измама сума, съдът го остави зад решетките. Каракостас се издирваше за това, че през юли, 2009 г., успял да пласира три фалшиви пътнически чекове на \"Америкън екпрес\" в банка в Стара Загора и още три във валутно бюро в Слънчев бряг. Всеки от пътническите чекове бил с номинал по 500 лв. На 19 юли той успешно пласирал три чека в Слънчев бряг, но при опит да прокара през обръщение четвърти  е бил задържан. Впоследствие е пуснат от Бургаския апелативен съд срещу парична гаранция от 3000 лв. Когато няколко месеца по-късно се наложило Каракостас да бъде доведен в полицията в Несебър за извършване на следствени действия се оказало, че го няма на посочения адрес в Гърция.  На 10 май 2011 г. Михаил е обявен за общодържавно, а по-късно и за международно издирване. Повдигнато му е обвинение задочно. На 28 септември, 2016 г. по настояване на българските власти срещу Каракостас е издадена Европейска заповед за арест. Задържан е на 22 декември м.г. в Германия, а на 9 януари е предаден на българските власти. През последните няколко години Каракостас се устроил в Германия, имал фирма. Пред съда днес той обясни, че когато решил да напусне Гърция и да заживее на нов адрес дал необходимите за българските власти документи на свой познат българин, за да ги попълни и изпрати у нас, но той ги изгубил.  Каракостас може да обжалва решението на Бургаския окръжен съд на 19 януари.", "date": "2018.01.12", "title": "Пласьорът на фалшиви чекове Каракостас въртял бар в Холандия"}
{"url": "https://www.24chasa.bg/novini/article/6659921", "text": "На 15 януари от 09.30 часа държавният глава Румен Радев ще разговаря на „Дондуков“ 2 с министър-председателя на Япония Шиндзо Абе, който ще бъде на посещение у нас, съобщиха от прессекретариата на президента. Това е първо в историята на двустранните отношения посещение в България на министър-председател на Япония.", "date": "2018.01.12", "title": "Президентът Радев се среща с премиера на Япония Шиндзо Абе в неделя сутринта"}
{"url": "https://www.24chasa.bg/novini/article/6660029", "text": "До 10 дни ще бъде обнародван законът за противодействие на корупцията, заяви председателят на Народното събрание Цвета Караянчева на срещата си с председателя на Европейската комисия Жан-Клод Юнкер. Тя информира госта, че българският парламент днес потвърди отново неговото приемане, съобщиха от пресцентъра на Народното събрание. \"За мен е чест да Ви посрещна в сградата на Народното събрание, на която е изписан и девизът, избран за мото на нашето председателство\", отбеляза Цвета Караянчева. \"За нас е много важно, че сте тук в самото началото на Председателството, за да обсъдим дневния ред на ЕС през следващите шест месеца\", допълни тя. Председателят на парламента увери Жан-Клод Юнкер, че българските парламентаристи се отнасят с особена отговорност към парламентарното измерение. \"Ние ще работим заедно с правителството за това България да бъде конструктивен и коректен посредник в предстоящите ключови европейски дебати\", заяви още Цвета Караянчева. Тя добави, че ще продължи досегашната политика за постигане на съгласие между парламентарно представените политически сили по въпросите на Българското председателство на Съвета на ЕС, така че всички да участват пълноценно в дебатите от европейския дневен ред. Председателят на Европейската комисия Жан-Клод Юнкер даде изключително висока оценка на организацията на Българското председателство и на неговото парламентарно измерение. Той поздрави парламента и правителството на страната ни за това, че амбициите им са насочени към интеграцията на Западните Балкани. \"Сигурен съм, че Българското председателството на Съвета на ЕС ще премине успешно\", заяви Жан-Клод Юнкер и изрази готовността на Европейската комисия да подкрепя страната ни за това.", "date": "2018.01.12", "title": "Караянчева пред Юнкер: До 10 дни обнародваме антикорупционния закон"}
{"url": "https://www.24chasa.bg/novini/article/6660041", "text": "Поканата към президента на САЩ Доналд Тръмп да посети Великобритания все още е валидна въпреки решението му да отмени насрочената си за следващия месец визита. Това съобщи днес канцеларията на британския премиер Тереза Мей, предаде ДПА. \"Поканата е отправена и е приета\", каза говорител на Даунинг стрийт 10, като добави, че нова дата не е уточнявана. \"САЩ са нашият най-стар и най-ценен съюзник и нашето здраво и задълбочено партньорство ще устои\", каза говорителят. Външният министър Борис Джонсън обвини лондонския кмет Садик Хан и лидера на опозицията Джереми Корбин за отменянето на посещението. \"САЩ са най-големият инвеститор в Обединеното кралство, но Хан и Корбин явно са решени да изложат на риск тези ключови отношения\", написа Джонсън в \"Туитър\". Няма да позволим \"някакво горделиво надуто конте\" от кметството да заплашва американско-британските отношения, каза министърът, за да уязви кмета Хан, предава БТА. Тръмп каза, че отменя визитата си в Лондон, по време на която трябваше да открие новото американско посолство там, защото не бил доволен от сградата и от цената й. Според много наблюдатели обаче основната причина са очакваните масови протести срещу него в британската столица.", "date": "2018.01.12", "title": "Говорител на Мей: Поканата към Тръмп да посети Великобритания още е валидна"}
{"url": "https://www.24chasa.bg/novini/article/6660071", "text": "\"Добре дошли в България, благодаря Ви за уважението, което показахте вчера към българския народ. Нашият народ е достоен за уважение\". Така започна изказването си лидерът на БСП Корнелия Нинова по време на среща с колегиума на европейските комисари, съобщиха от пресцентъра на партията. \"Председателството на Съвета на ЕС е приоритет на всички политически сили в България. Ние постигнахме съгласие, че по темите и намирането на верните решения няма да търсим тясно партиен интерес, а ще поставяме на първо място интересите на България и общите интереси на ЕС. Споделяме напълно приоритетите, които България и тройката, от която сме част, определи за председателството. Нещо повече, участвахме при тяхното обсъждане и определяне. Макар и да сме в опозиция, наш представител е председател на Комисията по европейските въпроси и контрол на европейските фондове и много активно с колегите от всички парламентарни групи работехме, за да стигнем до тук. Напълно осъзнаваме предизвикателствата, които стоят пред всички нас и пред България като европредседател, и пред целия ЕС по сериозни въпроси за бъдещето на общия ни дом – обща охрана, миграция, последиците от BREXIT. За нас, българските социалисти, има две изключително важни теми – кохезионна политика и реалното прилагане на социалния стълб. Това е наша политика и тема, много отдавна, поставена заедно с колегите от ПЕС. За нас е изключително важен социалният стълб- като един от начините за преодоляването на неравенствата, на решаването на проблемите на безработицата, на бедността и на младите хора. Оставаме отворени за участие във всички дискусии в следващите 6 месеца. Нашето парламентарно поведение е ориентирано към национално съгласие по председателството, но всички теми, които касаят вътрешната политика, и за нас представляват открити въпроси пред българския народ, ще продължим да решаваме с демократичните принципи и права на една опозиционна партия. Пожелавам на всички едно успешно председателство с много верни и добри решения за общото бъдеще на ЕС и за България\". Преди началото на събитието председателят на БСП Корнелия Нинова се срещна еврокомисаря Корина Крецу.", "date": "2018.01.12", "title": "Нинова към еврокомисарите: Нашият народ е достоен за уважение"}
{"url": "https://www.24chasa.bg/novini/article/6660128", "text": "\"Да бъдеш председател на Съвета на ЕС не е привилегия, а отговорност. Всички осъзнаваме това и доказателство е фактът, че целият български парламент застана твърдо зад заложените приоритети за председателството. Това заявих днес по време на срещата на Председателския съвет и председателите на парламентарните комисии с председателя на Европейската комисия Жан-Клод Юнкер и Колегиума на европейските комисари\", написа Цветан Цветанов в личния си профил във фейсбук. \"Посочих още, че за България е чест именно по време на нейното председателство темата за европейската перспектива пред Западните Балкани да бъде водеща, защото сигурността на този регион гарантира сигурността и на целия Европейски съюз. В рамките на срещата заявих категорично пред колегите от ЕК, че ще работим неуморно, за да изпълним поетите ангажименти от парламентарното измерение на европредседателството. Един от тях безспорно е приемането на процедурните правила за контрол на Европол\", написа още лидерът на парламентарната група на ГЕРБ.        ", "date": "2018.01.12", "title": "Цветанов: Да си председател на Съвета на ЕС не е привилегия, а отговорност (Снимки)"}
{"url": "https://www.24chasa.bg/novini/article/6660124", "text": "Софийска районна прокуратура внесе обвинителен акт за блъснат минувач на пешеходна пътека в центъра на столицата, от което е последвала средна телесна повреда, съобщиха от прокуратурата. Шофьорът Мирослав Георгиев е обвинен в това, че на 22.09.2017 г., около 19:00 часа, в София, по бул. „Христо Ботев“, в района на кръстовището образувано с ул. „Неофит Рилски“, е нарушил правилата за движението по пътищата, като не спрял и не пропуснал пресичащия пешеходната пътека пострадал А. М., като го блъснал с автомобила си. Георгиев по непредпазливост причинил на М. многобройни счупвания  – на лявата раменна кост, на дясната бедрена кост, на кръстната кост и на лявата срамна кост. Извършеното от Георгиев деяние се наказва с лишаване от свобода от една до шест години. Предстои делото срещу Георгиев да бъде насрочено за разглеждане в Софийски районен съд.", "date": "2018.01.12", "title": "Искат 1 до 6 години затвор за шофьор, блъснал човек на пешеходна пътека"}
{"url": "https://www.24chasa.bg/novini/article/6660154", "text": "Около 14,18 часа днес е получено съобщение за горящ автобус в района на Ришки проход, между Шумен и Карнобат, съобщиха от ОДМВР-Бургас. Констатирано е, че автобусът е превозвал 15 работници от шуменското село Янково в посока с. Люляково, общ. Руен. Шофьорът на автобуса видял, че същият започнал да пуши, като своевременно успял да изведе хората на безопасно място, но докато дойдат противопожарните автомобили, автобусът изгорял напълно. Той е собственост на частна фирма от село Бяла река. Извършен е оглед на местопроизшествието. Причините и стойността на нанесените щети са в процес на изясняване. По случая е образувано досъдебно производство.", "date": "2018.01.12", "title": "Автобус, превозващ 15 пътници, изгоря в района на Ришки проход"}
