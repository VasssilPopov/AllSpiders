{"url": "https://www.24chasa.bg/novini/article/6764220", "text": "Политическата обстановка в страната не е такава, каквато трябва да бъде. С наближаването на изборите, популизмът и фалшивите новини ще ни заливат все повече. БСП например все още живеят с идеята, че са спечелили президентските избори и се правят, че не виждат оценките на хората. Това заяви тази вечер председателят на ПГ на ГЕРБ и зам.-председател на партията Цветан Цветанов, който проведе среща с актива на Младежи ГЕРБ-София област. На събитието присъства и най-младият член на структурата – 18-годишната Рамона Дойнова. Това съобщиха от пресцентъра на ПП ГЕРБ. „БСП в момента са в международна изолация. Видяхте как изкривиха дебата за Истанбулската конвенция. Политиката стана арена на непрекъснати нападки и дискредитиране на политическия опонент. Виждайки това отстрани, хората не забелязват всички хубави неща, които държавата и местната власт правят“, отбеляза Цветанов. Той посочи пред младежите, че сега никой не говори за европейската перспектива пред Западните Балкани, за кохезионната политика, за външнополитическите успехи на премиера Бойко Борисов, за отличните взаимоотношения между България и Македония. „Вие обаче бъдете посланици на тези успехи. Казвайте на всички за тях. Хората трябва да знаят какво правителството на Бойко Борисов и управляващото мнозинство в парламента са направили. Срещайте се често с хората. Само така ще си върнем доверието им“, призова младите хора зам.-председателят на ГЕРБ и допълни, че е важно държавата да върви напред, да бъде лидер на Балканите и да се представите успешно по време на председателството. „Ние искаме държавата да е стабилна и работим в тази насока“, категоричен бе Цветан Цветанов. „ГЕРБ е единствената партия, която инвестира толкова много в младите хора“, посочи на свой ред председателят на Младежи ГЕРБ и зам.-министър на външните работи Георг Георгиев, който с участието си в 43-тото Народно събрание се превърна в най-младият депутат в историята. Той каза още, че младите хора имат възможността чрез партията да градят както себе си, така и да влияят върху процесите в държавата. „С работата и идеите си ние можем да направим България едно по-хубаво място за живеене“, заяви Георгиев.", "date": "2018.03.15", "title": "Цветанов: БСП все още живеят с идеята, че са спечелили президентските избори"}
{"url": "https://www.24chasa.bg/novini/article/6764056", "text": "Турските бомбардировки в сирийския район Африн са накарали около 10 000 души да избягат от домовете си от вчера, съобщи сирийската кюрдска милиция Сили за защита на народа /СЗН/, цитирана от Ройтерс. \"Въздушните удари и артилерийският обстрел не намаляват\", заяви Бируск Хусака, говорител на СЗН в Африн. \"Голям брой цивилни са прогонени и те са около 10 000 души\". Според данни на Сирийския център за наблюдение на правата на човека, цитирани от Франс прес, над 30 000 цивилни са избягали от Африн заради турските бомбардировки през последните 24 часа. Турция започна операция \"Маслинова клонка\" в Африн на 20 януари, за да прочисти района от сирийските кюрдски Сили за защита на народа /СЗН/, които смята за терористична организация. Неотдавна външният министър Мевлют Чавушоглу заяви, че операцията може да завърши през май, след като сигурността бъде напълно възстановена \"за завръщането на местните сирийци\", посочва в. \"Хюриет дейли нюз\".", "date": "2018.03.15", "title": "Десетки хиляди цивилни са избягали от домовете си в Африн заради турските бомбардировки"}
{"url": "https://www.24chasa.bg/novini/article/6764058", "text": "Словашкият президент Андрей Киска прие днес оставката на премиера Роберт Фицо, за която настояваше опозицията след убийството на журналиста Ян Куциак и повери съставянето на ново правителство на досегашния вицепремиер, съобщи Франс прес. Петдесет и три годишният премиер от левицата връчи оставката си на Киска пред телевизионните камери. След това държавният глава официално възложи на 42-годишния Петер Пелегрини, също социалдемократ, да състави нов кабинет. \"Единствената причина за оставката ми е да не позволя хаос в страната си и да гарантирам стабилността. Предсрочни избори нямаше да донесат никаква стабилност\", заяви Фицо пред журналисти след посещението си в президентството, предава БТА. \"Никъде не отивам. Ще бъда активен председател на най-силната политическа партия\", добави лидерът на левоцентристката формация \"Смер - социална демокрация\". \"Ориентацията на Република Словакия е проевропейска и атлантическа. Новият министър-председател ще има подкрепата ми в тази насока, както и за опазването на силна, модерна и социална държава\", каза още той. Словакия изпадна в дълбока политическа криза заради убийството на 27-годишния разследващ журналист Ян Куциак, застрелян с годеницата си през февруари. Той разследваше случай на връзки между високопоставени словашки политици и италиански бизнесмени, за които се подозира, че са свързани с калабрийската мафия ндрангета. Двама министри - на културата Марек Мадярич и на вътрешните работи Роберт Калиняк, подадоха оставка след убийството, предизвикало многолюдни антиправителствени протести. Според политическия анализатор Павол Бабош от университета \"Коменски\" не бива да се очакват големи промени в словашката политика, тъй като Фицо \"ще стане сив кардинал, ръководещ министър-председателя задкулисно\". По думите му напрежението малко ще стихне и партиите \"са постигнали споразумение да не си преразпределят министерства, което значи, че \"Смер-СД\" ще запази министерството на вътрешните работи\". ТАСС също съобщава, че повечето членове на кабинета ще запазят постовете си. Петер Пелегрини е близък съратник на Фицо. В неговото правителство той заемаше поста вицепремиер за инвестициите и информатизацията. В периода 2014-2016 г. той бе председател на парламента, а по-рано - министър на образованието.", "date": "2018.03.15", "title": "Словашкият президент Андрей Киска прие оставката на премиера Роберт Фицо"}
{"url": "https://www.24chasa.bg/novini/article/6764070", "text": "Роднина на Ради Енев, който бе открит мъртъв днес следобед, заедно със съпругата си Илияна в пловдивския квартал \"Кючук Париж\", е разбил вратата на жилището. Това разказа съседка, живееща на петия етаж, точно до апартамента на мъртвата двойка.  Роднината имал ключове от жилището, опитал се да отключи, но от вътрешната страна имало ключ и не успял. Тъй като отвътре се носели писъците на едногодишната дъщеричка на съпрузите, той разбил вратата и открил телата. Той бил и човекът, подал сигнала на тел. 112. Това разказа пред \"24 часа\" съседката на починалите съпрузи Галина.", "date": "2018.03.15", "title": "Роднина на убития в Пловдив мъж разбил вратата на дома"}
{"url": "https://www.24chasa.bg/novini/article/6764105", "text": "Представители на мюсюлманите в Германия настояха днес за по-голяма подкрепа от страна на властите и на обществото на фона на нарастването на нападенията срещу джамии, за които се обвиняват крайнодесни или кюрдски групировки, предаде АФП. Ние очакваме повече подкрепа от властите, от политиците, заяви на пресконференция председателят на Централния съвет на мюсюлманите в Германия Айман Мазиек, след като от началото на годината са регистрирани 27 нападения или случаи на нанасяне на щети на джамии, а през миналата година е имало над 100 подобни случаи, предава БТА. Никой не е бил ранен, но полицията започна няколко разследвания за \"опит за убийство\" след криминални палежи. Тук ние имаме работа с ислямофобия, ние трябва заедно да се борим срещу нея, заяви председателят на Ислямския съвет Бурха Кесиджи. Според властите вина за нападенията може да имат расистки групировки или кюрдски организации, действащи в отговор на турската военна операция в Африн срещу кюрдски бунтовници в Сирия. Но според ръководителите на ислямски организации, сред които доминират организации на турската общност, да се обясняват нападенията в Германия с турско-кюрдския конфликт означава да се направят \"съотговорни\" жертвите. След като джамиите им бяха осквернявани от неонацистите със свински глави и графити с формата на кръст, те вече са нападани и от чуждестранни терористични групировки, обвини от своя страна Зекерия Алтуг, ръководител на Дитиб - основната организация на турската мюсюлманска общност в Германия. Организацията се намира под влиянието на Анкара. Алтуг имаше предвид Кюрдската работническа партия /ПКК/, разглеждана като терористична организация от Турция, ЕС и САЩ. Германските власти се опасяват от внасяне на турско-кюрдския конфликт на германска земя. Вече имаше случаи на сблъсъци между двете общности и кюрдски групировки поеха отговорност за нападения срещу джамии, свързани с Дитиб. Председателят на Централния съвет на мюсюлманите в Германия Айман Мазиек изрази съжаление, че Анкара е повикала германския посланик след последните нападения, изтъквайки, че става дума за проблем на вътрешната сигурност, а не за проблем на двустранните отношения. Нападение срещу дома на Бог е нападение срещу демокрацията, изтъкна той.", "date": "2018.03.15", "title": "Мюсюлмани в Германия критикуват липсата на подкрепа след засилването на нападения срещу джамии"}
{"url": "https://www.24chasa.bg/novini/article/6764130", "text": "Насрочената първоначално за 21-и март среща между македонския премиер Зоран Заев и сръбския министър-председател Ана Бърнабич бе отложена, съобщава агенция Макфакс. Според информация, разпространена от македонското правителство, Бърнабич е възпрепятствана да присъства заради свои неотложни ангажименти в Сърбия. Информацията е съобщена на фона на по-ранната среща между вицепремиера на Македония Буяр Османи и неговия косовски колега Енвер Ходжа, на която бяха разгледани детайлите около предстоящата обща сесия на двете правителства, предава \"Фокус\".", "date": "2018.03.15", "title": "Отложиха срещата между Зоран Заев и Ана Бърнабич"}
{"url": "https://www.24chasa.bg/novini/article/6764171", "text": "Черногорското правителство се изказа в подкрепа на Великобритания по случая с отравянето на бившия полковник от руското военно разузнаване Сергей Скрипал, осъден в Русия за шпионаж в полза на Лондон, предаде ТАСС. \"Днес заедно със съюзниците от НАТО в Брюксел ние изразихме позицията си във връзка с използването на нервнопаралитично вещество на територията на Обединеното кралство на 4 март. Черна гора в този момент е редом с Великобритания и подкрепя нейните усилия да защити суверенитета си и сигурността на своите граждани\", се казва в съобщение, публикувано на страницата на правителството в Туитър. Скрипал и дъщеря му Юлия бяха намерени в безсъзнание на пейка в югозападния английски град Солсбъри на 4 март и още са в болница с опасност за живота. Установено бе, че те са били в контакт с нервнопаралитично вещество съветско производство, известно с името \"Новичок\", предава БТА. Вчера британският премиер Тереза Мей обяви редица незабавни мерки срещу Русия, включително изгонването на 23 руски дипломати, заради атаката срещу Скрипал и дъщеря му. Москва отрича да има нещо общо с нападението.", "date": "2018.03.15", "title": "И Черна гора подкрепя Великобритания за случая със Скрипал"}
{"url": "https://www.24chasa.bg/novini/article/6764122", "text": "Възпитател от интерната в Завет, Разградско, измами дете, взе му печелещ 100 000 лв. билет от лотарията, а районният съд в Кубрат му даде вчера 2 години условно с 3 г. изпититателен срок. Учителят трябва да възстанови и парите, които не успял да похарчи и са запорирани. Според обвинителния акт срещу Ергин Хасан на 17 септември 2015 г. той извел децата на разходка в града. Едно от тях - И. А. , тогава на 14 г., влязло в магазин и си купило три билета. Те не печелели нищо, но детето се върнало и си купило още един. Изтъркало талона пред продавачката и видяло, че печели 1 кг злато или 100 000 лв. То разказало на две от приятелчетата си, които били с него. Тримата показали билета и на Хасан, който поискал да го погледне, за да се убеди, че е печеливш. След като видял, че е истински, възпитателят дръпнал И. А. настрана и го убедил да му даде печелившия билет, за да го пази. Иначе можело някой да му го открадне. Детето повярвало. То се обадило по телефона на баба си и чичо си в Харманли и им разказало за печалбата. Те се чули и с Хасан, който потвърдил и казал, че ще пази билета, докато дойдат. След телефонния разговор обаче Хасан се изхитрил, става ясно от обвинителния акт на районната прокуратура в Кубрат. Казал на детето, че е непълнолетно и може да не му дадат парите. Убедил го да казва, че печалбата е на възпитателя, а малчуганът се съгласил. Тезата на защитата на учителя е, че билетът е купен с пари на преподавателя. Според обвинението Хасан нямал никакви намерения да връща билета и само няколко часа след като взел талона, го регистрирал като печеливш и посочил своите данни. Казвал и на колеги, че ценната хартийка е купена с негови пари. Когато роднините на И. А. пристигнали в интерната след дни, Хасан отказал да им даде билета, а детето разказало на директора за измамата. Мъжът прибрал печалбата, а когато клипът с връчването на чека се завъртял по телевизията, детето се разстроило много и дори избягало от интерната. Директорът се свързал с организаторите на играта, а видеото било спряно. Сметката с парите е запорирана. Детето в момента е в дома в Бойчиновци. Хасан е на свобода срещу гаранция от 7000 лв. Той не се признава за виновен, а защитата му ще обжалва.", "date": "2018.03.15", "title": "Осъдиха учител, взел лотариен билет за 100 бона от дете"}
{"url": "https://www.24chasa.bg/novini/article/6764092", "text": "“За съжаление, все по-често излизам лош пророк. От няколко месеца казвам как ще се влошат нещата, светът върви главоломно към конфликт. Вече политици с имена си говорят за ракети, войни и все по-реален става страхът на хората. Турция води война с кюрдите в Сирия, руснаците, американците, “Ислямска държава” са там. Отношенията между лидерите стават все по-лоши.” Това заяви премиерът Бойко Борисов след разговора си с австрийския канцлер Себастиан Курц. “Вариантите са два: или се опитваме с дипломация да се измъкнем от кризата, или да изправим една армия от НАТО срещу друга армия от НАТО. Австрия е далеч, но ние на Балканите многократно сме изпитвали какво е да сме в конфликт”, посочи той. И подчерта: “Имам само една цел - да продължи да работи споразумението  Австрия седи зад приемането на България в Шенген. Пример сте за това как трябва да се справят държавите с опазването на границите, заяви Курц след срещата в “Бояна” вчера. “Темата Шенген е ясна, всички виждат, че сме се справили, мисля, че скоро ще има решение”, отсече Борисов. Най-важната ни тема бе сигурността, каза Курц. “Благодаря на България, най-вече на теб, приятелю, че с такава настойчивост се наложи да се спре до голяма степен мигрантската вълна”, обърна се канцлерът към Борисов. Австрия и България са на едно мнение, че при опазването на външните граници трябва да покажем хуманност. “Тези, които бягат от войни, могат да влизат през КПП-тата, да се грижим за тях за определен период от време, след това да се върнат в населените си места”, обясни Борисов. “В ЕС трябва да знаем, че Европа без граници вътре може да функционира само ако са укрепени външните граници. Радвам се, че Бойко ми разказа как спирането на миграцията от Турция към България работи добре. Трябва да има диалог между Турция и Европа, но е твърде рано за присъединяването ѝ към ЕС”, категоричен беше австрийският канцлер. Възможно най-скоро според него трябва да стане влизането на Западните Балкани в съюза. След разговорите на лидерите как да подготвят хибридно финансиране, за да се завършат коридорите, Борисов разчита на подкрепата на Курц и по отношение на газовия хъб и диверсификацията на доставките. “Убеден съм, че Европа ще намери подходящата формула, така че и присъединяването, и кохезията да продължат да работят”, допълни българският премиер.", "date": "2018.03.15", "title": "Борисов: Лош пророк съм, но вървим към конфликт (Обзор)"}
{"url": "https://www.24chasa.bg/novini/article/6764024", "text": "Проблем с компютър в Софийския градски съд отложи присъдата на катаджията Сашо Тръпков, сниман през 2014 г. как взема подкуп. Ще има ли наказание за Тръпков, трябваше да стане ясно в 14,30 ч в четвъртък. Тогава обаче съдия Петър Сантиров каза, че ще обяви присъдата си в петък в 11,30 ч, защото станал технически проблем. Преди това прокуратурата поиска Тръпков да получи 3 г. условно с 5-годишен изпитателен срок. Той е обвинен, че на 13 ноември 2014 г. два пъти е поискал и получил подкупи от по 20 и 10 лв., за да не напише актове за нарушаване на правилата за движение по пътищата. Подведен е под отговорност и за съставяне на документ с невярно съдържание. Тръпков и адвокатката му твърдят, че той е невинен.", "date": "2018.03.15", "title": "Компютър отложи присъдата на катаджията Сашо Тръпков, хванат с подкуп"}
{"url": "https://www.24chasa.bg/novini/article/6764204", "text": "Великобритания разглеждат възможността да даде на независими експерти от Организацията за забрана на химическото оръжие (ОЗХО) възможността да проведат изследвания на веществото, с което бе отровен бившият агент на Главното разузнавателно управление Сергей Скрипал. Това е заявил британският външен министър Борис Джонсън пред немското издание FAZ, предава ТАСС. „Правителството и полицията работят към момента върху възможността да дадат на експерти от ОЗХО възможността да проверят нашите данни от независима страна“, заяви Джонсън, предава \"Фокус\". В статията първият дипломат на Лондон критикува остро Москва и изразява мнението, че инцидентът в Солзбъри „увеличава противоречията“ между Русия и Великобритания.", "date": "2018.03.15", "title": "Великобритания: Независими експерти може да изследват веществото, с което е отровен Скрипал"}
{"url": "https://www.24chasa.bg/novini/article/6764216", "text": "Няколко души са загинали днес при срутване на новопостроен пешеходен мост във Флорида, съобщиха местни медии, цитирани от световните агенции. Мостът, построен над шестлентов автомобилен път, свързва Международния университет на Флорида с град Суийтуотър в окръг Маями-Дейд, щата Флорида, предаде БТА. На кадри, излъчени от местни телевизии, се виждат много линейки и пожарникари, търсещи затиснати хора, а лекари оказват помощ на пострадали. В разчистването на отломките участва и голям кран. При срутването си мостът е затиснал няколко коли. В университета не е имало студенти заради пролетната ваканция.", "date": "2018.03.15", "title": "Пешеходен мост се срути във Флорида, има загинали"}
{"url": "https://www.24chasa.bg/novini/article/6764206", "text": "Великобритания, САЩ, Франция и Германия заедно посочиха с пръст Русия в четвъртък като виновник за отравянето на шпионина Сергей Скрипал и заявиха, че Москва “заплашва сигурността на всички нас”, съобщиха световните агенции. В общо изявление Тереза Мей, Доналд Тръмп, Еманюел Макрон и Ангела Меркел твърдят, че това е първото нападателно използване на нервнопаралитично вещество от военен клас в Европа след Втората световна война. “Няма убедително алтернативно обяснение” на това, че Москва е замесена в опита за убийство на британска земя, сочат лидерите на 4-те главни страни от НАТО. “Това е атака срещу суверенитета на Великобритания и явно нарушение на Конвенцията за забрана на химическите оръжия и на международното право. Това е заплаха за всички нас”, подчертават лидерите на четирите западни сили. Лондон обаче не е поискал задействане на чл. 5 от договора на НАТО, каза шефът на алианса Йенс Столтенберг. Те призовават Русия да разкрие пред Организацията за забрана на химическите оръжия своята програма за производство на нервнопаралитичния газ новичок. След като Великобритания изгони 23-ма руски дипломати, Москва заяви, че ще експулсира също британски дипломати, но не уточни кога и колко. “Подчертаваме, че Русия няма връзка с онова, което се случи във Великобритания”, каза говорителят на Кремъл Дмитрий Песков. Според него случаят има “всички признаци на провокация”. Междувременно САЩ въведоха нови санкции срещу 19 руснаци и 5 руски организации заради опита за намеса в американските избори. Сред наказаните са Федералната служба за сигурност, военното разузнаване, т.нар. фабрика за тролове и бизнесменът Евгений Пригожин, известен като Готвача на Путин.", "date": "2018.03.15", "title": "Голямата четворка в НАТО: Русия заплашва всички ни (Обзор)"}
{"url": "https://www.24chasa.bg/novini/article/6763940", "text": "България ще продължи да работи за създаването на ефективен Европейски енергиен съюз както в рамките на своето председателство на Съвета на ЕС, така и през следващите години. Проектите на страната за подобряване на енергийната свързаност, между които междусистемните газови връзки със съседите ни и създаването на регионален газов хъб, са само част от стъпките, с които утвърждаваме общата енергийна политика на Европейския съюз. Това беше позицията на държавния глава Румен Радев, който днес на „Дондуков“ 2 проведе среща със заместник-председателя на Европейската комисия, отговарящ за Eнергийния съюз, Марош Шефчович. Това съобщиха от президентския пресцентър. Енергетиката на ЕС ще е устойчива и ефективна в борбата с климатичните промени и намаляването на парниковите емисии, само ако държавите членки на общността осъществят радикална трансформация в транспорта, индустрията, домакинствата и на първо място в образованието, посочи на срещата президентът Радев. „За да осигурим успешни и ефективни политики на национално и европейско ниво, техният хоризонт трябва да бъде дългосрочен. Затова президентската институция ще инициира дискусия, чиято цел е да се постигне консенсус между държавните институции за изработването на национална енергийна стратегия за следващите десетилетия“, заяви още Румен Радев. Държавният глава добави, че през следващите седмици ще се води активен диалог и с Европейската комисия за националните енергийни приоритети и синхронизирането им с визията за Европейски енергиен съюз. Румен Радев и Марош Шефчович бяха единодушни, че европейската политика в сферата на енергетиката трябва да бъде насочена към равнопоставеност и справедливост в търговията с природен газ, за да се намалят разликите в цените, които държавите членки плащат за доставки. Бъдещите енергийни проекти е необходимо да гарантират реална диверсификация, да не бъдат използвани като политически инструменти и да отговарят изцяло на изискванията, заложени в правото на ЕС, категоричен беше българският държавен глава. „Европейската комисия си поставя за цел да работи с българските власти за трансформирането на България от транзитна страна в държава, търгуваща с газ. Стратегическото местоположение на България дава възможности за диверсифициране на източниците и създаване на благоприятни условия за потребителите в целия регион“, заяви заместник-председателят Марош Шефчович. Държавният глава Румен Радев определи енергийната политика като ключов фактор за глобалната сигурност. Той потвърди и готовността на страната ни да подкрепя инициативите за газова свързаност в ЕС, за намаляване на зависимостта в енергетиката и за „чиста и зелена“ икономика.", "date": "2018.03.15", "title": "ЕК ще подкрепи България в трансформацията й от транзитна страна в държава, търгуваща с газ"}
{"url": "https://www.24chasa.bg/novini/article/6763951", "text": "Белгийският премиер Шарл Мишел изрази съпричастността на своята страна с Великобритания по случая с отравянето на Сергей Скрипал, предаде БТА. Решително осъждам това нападение - то не е просто опит за убийство, а тежък удар срещу сигурността на хората. Това е неприемливо, се посочва в изявлението на Мишел. Белгийският премиер призовава Русия да сътрудничи за изясняването на случая. Много е важно Конвенцията срещу разпространението на химическите оръжия и международните обвързаности да бъдат спазени, добавя той. Мишел призовава председателя на Европейския съвет Доналд Туск да съгласува отговора от името на ЕС.", "date": "2018.03.15", "title": "Белгия съпричастна с Великобритания по случая Скрипал"}
{"url": "https://www.24chasa.bg/novini/article/6763962", "text": "Русия никога не е имала, включително по съветско време, програма за разработване на \"Новичок\" - нервнопаралитичното вещество, с което се твърди, че е бил отровен бивш руски разузнавач в Обединеното кралство. Това е заявил днес руският заместник-външен министър Сергей Рябков, цитиран от агенция Интерфакс, предадоха Франс прес и Ройтерс. \"Не е имало никаква програма за разработване на химически оръжия с името \"Новичок\" нито в СССР, нито в Русия\", каза той. Москва, по думите му, е започнала да подготвя ответни мерки срещу най-новата серия американски санкции, обявени днес от Вашингтон в отговор на предполагаемата руска намеса в президентските избори през САЩ през 2016 г., предаде БТА.", "date": "2018.03.15", "title": "Москва: Никога не сме имали програма за \nразработване на химическото оръжие \"Новичок\""}
{"url": "https://www.24chasa.bg/novini/article/6763797", "text": "САЩ обявиха нови санкции срещу 19 руски граждани и 5 организации, сред които са Федералната служба за сигурност /ФСС/, Главното разузнавателно управление /ГРУ/ и руска пропагандна организация, съобщи министерството на финансите във Вашингтон, цитирано от Ройтерс. Санкциите са първото приложение на новия закон \"За противодействие на противниците на Америка чрез санкции\". Въпросните лица и организации са взети на прицел заради \"зловредна киберактивност, включително намеса в изборите в САЩ през 2016 г., деструктивни кибератаки и прониквания в критична инфраструктура\", се казва в съобщението на финансовия министър Стив Мнучин. Той добавя, че се подготвят още санкции срещу руски правителствени служители и олигарси, предава БТА. Сред санкционираните личности е руският бизнесмен Евгений Пригожин - един от 13-те руски граждани, обвинени за намеса в американските избори и политически процеси от специалния следовател Робърт Мълър. Пропагандата организация е руската Агенция за интернет изследвания. Русия отрича да се е намесвала в американските избори, отбелязва Ройтерс.", "date": "2018.03.15", "title": "САЩ с нови санкции срещу руски граждани и организации заради намесата в изборите"}
{"url": "https://www.24chasa.bg/novini/article/6763909", "text": "Пловдивчанка на около 35 г. е намушкала днес съпруга си във врата в семейното им жилище на ул. \"Димо Хаджидимов\" в Пловдив, а след това се е самоубила. Това научи \"24 часа\" от мястото на трагедията. Дъщеричката на двойката, която е на 1 г., е намерена жива. В момента на място са шефът на пловдивската полиция Атанас Илков, началникът на първо РУП Петър Тодоров и криминалисти. Те отказват всякакви подробности. По неофициална информация жената е имала доста порезни рани по тялото си, когато се е опитвала да приключи с живота си. Съседи от блока твърдят, че не са чували скандали от младото семейство, Комшийката Зина Александрова каза, че познава мъртвият съпруг Ради от много време. Бил добър и имал печеливша работа. Пред блока бяха забелязани двама възрастни - мъж и жена, които побързаха да се качат в кола. Това бяха родителите на починалия съпруг Ради, които отказаха да говорят.", "date": "2018.03.15", "title": "Трагедията в Пловдив: Жена намушка мъжа си и се самоуби (Снимки)"}
{"url": "https://www.24chasa.bg/novini/article/6763937", "text": "Македонският премиер Зоран Заев заяви в първото си публично изявление след приемането на закона за употреба на езиците, според който албанският става втори официален език в страната, че Македония е място за всички граждани, а законът представлява сериозен принос към концепцията \"Общество за всички\", предаде Танюг. \"Това е наша и европейска ценност, която получи подкрепата на мнозинството граждани на парламентарните и местните избори. Македония е място за всички граждани, това е концепция и пътеводител за нашето бъдеще. Решили сме да градим Македония като държава на всички граждани, които живеят тук: албанци, македонци, турци, сърби, бошняци, роми и други общности\", каза Заев, цитиран от македонските медии на македонски и албански език, предаде БТА. Премиерът изтъкна, че законът за езиците е в пълно съответствие с конституцията и напълно гарантира употребата на македонския език. Той подчерта, че сега е времето да се сложи точка на политическите конфликти, които противоречат на европейските ценности. Заев каза, че неговото правителство ще продължи обещаните реформи за развитие на държавата и по-добър стандарт на гражданите. \"Време е за реформи и икономика, време е за развитие на Македония в интерес на гражданите\", заяви Заев пред журналисти.", "date": "2018.03.15", "title": "Зоран Заев: Законът за езиците е принос към \nизграждането на \"Общество за всички\""}
{"url": "https://www.24chasa.bg/novini/article/6763976", "text": "Труповете на мъртвите съпрузи от Пловдив се изнасят в момента от жилището им на ул. \"Димо Хаджимов\". Имената им са Ради и Илияна Еневи. Те са били открити по сигнал на комшийка, която дълго време е чувала писъците на малкото им дете и се обадила на 112. Районът е отцепен и никой от живеещите във входа няма достъп до дома си. Около входа е образуван плътен кордон от полиция, начело с шефа на областната дирекция на МВР Атанас Илков и началника на първо РУП Петър Тодоров. Криминалистите отказват всякаква информация по случая. , младите съпрузи, които са на възраст около 35 г., са били открити днес следобед в апартамента им. По неофициална информация съпругата е намушкала мъжа си Ради във врата с нож с дървена дръжка, а след това си е нанесла множество порезни рани, от които е починала. Това е третата голяма трагедия в квартал \"Кючук Париж\", другата е от януари 2016 г. Пловдивчанинът Благой Сапунджиев застреля съпругата си и 5-годишната си дъщеричка Петя заради неверност. Това се случи на стотина метра от мястото на сегашната трагедия. Преди 5 години пък Георги Тепавичаров по същия начин, пак в \"Кючук Париж\", застреля съпругата си Николина и двете си деца Илия и Ангел и накрая се самоуби. Причината бе дългове към банка.", "date": "2018.03.15", "title": "Детето на мъртвите съпрузи от Пловдив плачело дълго, съседка се обадила на 112 (Снимки)"}
{"url": "https://www.24chasa.bg/novini/article/6763920", "text": "\"Господин Цветанов отново е открил топлата вода, БСП иска отдавна предсрочни избори. Нима не е заплаха за националната сигурност, след като столицата се електроснабдява чрез ЧЕЗ. Въпросът е кой купува дружеството, с какви пари, кой ще връща кредитите?\". Така коментира сделката за ЧЕЗ бившият енергиен министър Румен Овчаров пред  . \"Нормалната му цена е доста под 300 млн. евро. Дружество, което има сериозни допълнителни плащания. Печалбите му миналата година са били около 66 млн., по-миналата около 30. Изведнъж идва някой и казва \"аз ще го купя това дружество\". Кой ще даде такъв кредит?\", каза още той. \"КЕВР трябва да напише писмо на ЧЕЗ и да иска да ги информира какво, как и на кого продават. Българският регулатор трябва да си упражни правата\", заяви Овчаров. \"Съгласни сме някой да дойде и да купи \"Булгартабак\", \"Виваком\", но искаме да знаем откъде ги има тия пари\". \"Не мисля, че има друга политическа игра зад сделката. Тя е обмислена, но не достатъчно и самите нови собственици ще изпаднат в изключително тежко състояние или банките, които ще ги финансират, ще фалират\", каза още бившият енергиен министър.", "date": "2018.03.15", "title": "Румен Овчаров: Нормалната цена на ЧЕЗ е доста под 300 милиона евро"}
{"url": "https://www.24chasa.bg/novini/article/6763960", "text": "Подадените заявления за участие в ограничената процедура за \"Производство и доставка на тръби за нуждите на междусистемната газова връзка Гърция-България\" ще бъдат отворени утре от 14.30 часа, съобщиха от пресцентъра на Министерството на енергетиката. Публичното заседание ще се състои в офиса на възложителя \"АйСиДжиБи\" АД в присъствието на министъра на енергетиката Теменужка Петкова.", "date": "2018.03.15", "title": "Заявленията за тръбите за интерконектора Гърция-България ще бъдат отворени утре"}
{"url": "https://www.24chasa.bg/novini/article/6763993", "text": "Турският президент Реджеп Тайип Ердоган ще посети град Варна на 26 март т. г. Това съобщи турската информационна агенция Ихляс хабер ажансъ. Ердоган ще участва във Варна в среща с лидерите на ЕС, се посочва в съобщението.                                                                                                                                                                                                                                                                                                                       ", "date": "2018.03.15", "title": "Турска агенция: Ердоган ще участва в срещата с лидерите на ЕС във Варна"}
{"url": "https://www.24chasa.bg/novini/article/6763999", "text": "Президентът на САЩ Доналд Тръмп заяви в четвъртък, че е вероятно Москва да стои зад отравянето на бившия руски двоен агент Сергей Скрипал, съобщава Ройтерс. По време на обща среща в Белия дом с министър-председателя на Ирландия Лео Варадкар, държавният глава отбеляза по повод случая, че „изглежда руснаците стоят зад това\". Скрипал и неговата дъщеря Юлия бяха приети в болница след отравянето с нервнопаралитичен газ, който според британската полиция е вид, разработен в Русия и известен като \"Новичок\". Състоянието на двамата остава критично. Тръмп разкри, че поддържа контакт с премира Тереза Мей, която по-рано обяви изгонването на 23 руски дипломата от страната заради случая. По-рано в четвъртък Лондон, Вашингтон, Берлин и Париж излязоха с обща декларация по случая, а постоянният представител на САЩ в ООН заяви, че от Вашингтон подкрепят Великобритания и считат, че Русия е отговорна за атаката.", "date": "2018.03.15", "title": "Тръмп: Изглежда, че Русия стои зад отравянето на Сергей Скрипал"}
{"url": "https://www.24chasa.bg/novini/article/6764001", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна със зам.-директора на Министерство на вътрешните работи на Обединеното Кралство Нийл Паркин. По време на срещата бе обсъдено протичането на Българското председателство на Съвета на ЕС. Това съобщиха от пресцентъра на ПП ГЕРБ. Г-н Паркин поздрави Цветанов за успешното Председателство и сподели отличното си впечатление от срещите, организирани по темите за вътрешна сигурност. Двамата обсъдиха предстоящата среща на Съвместната група за парламентарен контрол на Европол, която ще се проведе на 18-19 март в София, на която ще бъдат обсъдени теми, свързани с киберсигурността и противодействието на незаконното съдържание онлайн, борбата с тероризма и организираната престъпност, сътрудничеството със страните от Западните Балкани и Процедурните правила за работата на новосформираната група. Паркин пожела успех на Цветанов като домакин и съпредседател на предстоящото събитие. В заключение двамата се обединиха около необходимостта от запазване на ефективно и добро сътрудничество между Великобритания и ЕС в сектор сигурност и след Брекзит.", "date": "2018.03.15", "title": "Цветанов се срещна със зам.-директора на Министерството на вътрешните работи на Великобритания"}
{"url": "https://www.24chasa.bg/novini/article/6764018", "text": "Увеличаването на взаимния туристически поток е приоритетна задача за Русия и България. Това каза пред „Фокус“ министърът на туризма Николина Ангелкова по повод връчената й награда от ръководителя на Федералната агенция по туризъм на Русия Олег Сафонов на церемония в Москва. Тя информира, че България е предпочитана дестинация за руските туристи. Страната ни се нарежда в първата петица на най-посещаваните дестинации от руснаците, уточни министърът на туризма. Според нея това е ясно доказателство, че продуктът, който България предлага, се търси. По думите й възможността руските потребители да ползват у нас здравни пакети е бил един от обсъжданите въпроси с Олег Сафонов. „Също така продължихме да коментираме и да увеличаваме присъствието на руски деца в нашите детски лагери. Отново и това лято ще отидем лично на посещение, за да се убедим в условията, които се предлагат на децата в детските лагери. Това, което изключително много се хареса на господин Сафонов е нашата идея и проект „Сподели България“ за 12-те кулинарни маршрути. На тази база той предложи да утвърдим и проект за Черноморската кухня.“ Министърът на туризма Николина Ангелкова допълни, че ще се предприемат действия по отварянето на руски туристически център у нас под името „Visit Russia”, който да обслужва по-голямата част от балканските страни. Центърът ще отвори врати или в края на тази, или в началото на следващата година, като основната му задача ще бъде прeдставяне на възможностите за туризъм в двете страни.", "date": "2018.03.15", "title": "Ангелкова: Увеличаването на взаимния туристически поток е приоритетна задача за нас и Русия"}
{"url": "https://www.24chasa.bg/novini/article/6763896", "text": "\"За съжаление все по-често излизам лош пророк. От няколко месеца казвам как ще се влошат онтошенията, светът върви главоломно към конфликт. Вече политици с имена си говорят за ракети, войни и все по-реален става страхът на хората.\" Това каза премиерът Бойко Борисов по време на съвместното си изявления с австрийския канцлер Себастиан Курц. И продължи: \"Турция води войда с кюрдите в Сирия, руснаците са там, американците са там, \"Ислямска държава\" е там. Гинат хора и в този момент. Отношенията между лидерите стават все по-лоши. Вариантите са два - или с дипломация да се измъкнем от кризата, или да докараме НАТО-вска армия, която да се изправи срещу друга НАТО-вска армия. Трябва да се чете малко история. Турция няколко пъти е ходила до границата на Австрия, но векове наред ние сме били под иго. Австрия е далече, може да си го позволи, но ние на Балканите многократно сме изпитвали какво е да сме в конфликт. Затова ако мислите, че ми е приятно да организирам такива срещи - не. Огромна разправия, труд и армия от хора се занимават с това. Имам само една единствена цел: да продължи да работи споразумението. Ако някой мисли, че с война може да се нанесат победи, аз съм скептичен.\"", "date": "2018.03.15", "title": "Борисов: Излизам лош пророк. Светът върви главоломно към конфликт (Видео)"}
{"url": "https://www.24chasa.bg/novini/article/6764048", "text": "Хора избавиха от сигурна смърт тарантула, висяща върху клон на дърво по време на наводнение в Австралия, пише в. \"Дейли мирър\". Ужасяващият запис показва как паякът, който вероятно е от вида Тарантула голиат, виси над мътните води в Куинсланд след обилни валежи. Въпреки че много хора биха побягнали при вида на голямо създание, местните го спасиха, предава БТА. Клипът беше публикуван във Фейсбук от Андреа Гофтън, която написа: \"Разчувствах се днес и. . . спасих паяк\". Един от коментарите под публикацията гласи: \"Страхувам се от паяци, но мисля, че е чудесно, че сте го спасили!\". На страницата на музея на Куинсланд пише, че изключително много хора прибират диви паяци и започват да ги отглеждат като домашни любимци.", "date": "2018.03.15", "title": "Спасиха тарантула от наводнение в Австралия"}
{"url": "https://www.24chasa.bg/novini/article/6763910", "text": "Агенцията на ООН за подпомагане на палестинските бежанци в Близкия изток обяви, че е събрала близо 100 милиона долара, предаде ДПА. Тя опитва запълни дупка от близо 450 милиона долара в бюджета и за целта днес в Рим е организирана конференция на дарителите й. САЩ поеха ангажимента да допринесат само с 60 милиона тази година, което е понижение, в сравнение с 360-те милиона долара през 2017 г., предаде БТА. Близо стоте милиона е сборната сума от ангажиментите, поети от 11 страни: Катар, Канада, Швейцария, Турция, Нова Зеландия, Норвегия, Южна Корея, Мексико, Словакия, Индия и Франция.", "date": "2018.03.15", "title": "ООН събра близо 100 милиона долара за палестинците"}
{"url": "https://www.24chasa.bg/novini/article/6763844", "text": "Д-р Т. Бери Брейзълтън - един от най-известните педиатри и експерти по развитието на децата, почина на 99 години в дома си в Барнстейбъл, Масачузетс, съобщи Асошиейтед прес. Д-р Бери Брейзълтън променя разбирането за психологическото развитие на бебетата и децата. Работи към Харвардския университет, предаде БТА. Той е харизматична личност, води телевизионно предаване, пише повече от 20 книги и над 200 статии. Мемоара си публикува mрep 2013 г., малко преди да навърши 95 години.", "date": "2018.03.15", "title": "На 99 години почина Бери Брейзълтън - един от най-известните педиатри"}
{"url": "https://www.24chasa.bg/novini/article/6763860", "text": "Труповете на млади съпрузи са били открити днес в дома им в квартал \"Кючук Париж\" в Пловдив. От пресцентъра на МВР уточниха, че става въпрос за тежко криминално престъпление, сигналът за което е получен следобед. Според \"Трафикнюз\" става въпрос за убийство с последвало самоубийство. В жилището на двойката било открито и малкото им дете, което не е ясно дали е живо. От пловдивската полиция отказаха всякакъв коментар по случая. Това е втората голяма семейна драма в същия квартал. През 2016 г. пак там мъж застреля съпругата и малката си дъщеричка.", "date": "2018.03.15", "title": "Откриха мъртви съпрузи в Пловдив, с тях е имало дете"}
{"url": "https://www.24chasa.bg/novini/article/6763817", "text": "Полицаи иззеха от стар \"Фолксваген голф\" три тротилови пресовки от по 250 грама всяка, но без капсул-детонатори, в ранния след обяд днес при акция в Стара Загора. Опасния товар бе открит след оперативен сигнал. За около час районът край улица \"Любен Каравелов\" в града остана затворен, в близост са хотел и начално училище. След като бяха иззети, пресовките бяха отнесени на полигон, където са унищожени. В края на акцията се появи мъж на средна възраст, който обясни, че колата била негова и стояла паркирана на това място от близо година време. Стана ясно, че по случая засега е образувано досъдебно производство срещу неизвестен извършител за притежание на общоопасни вещества.", "date": "2018.03.15", "title": "Полицаи иззеха тротилови пресовки от паркиран автомобил"}
{"url": "https://www.24chasa.bg/novini/article/6763608", "text": "Директорът на Районната здравна каса в Ловеч д-р Антонио Маринов е задържан при акция на ДАНС и ОДМВР-Ловеч днес. Срещу него е образувано досъдебно производство за длъжностно престъпление - злоупотреба със средства на ЗК, съобщиха от прокуратурата. С разрешение на Окръжния съд е било извършено претърсване в сградата на касата. Иззети са документи и са разпитани служители. Антонио Маринов е задържан за 24 часа, а утре ще стане ясно дали ще остане в ареста. Името му се свързва с даването на разрешително за новата частна болница \"Кардиолайф\" в града, за което свиделства стенограмата на заседанието на Надзорния съвет на касата от 4 октомври м.г.", "date": "2018.03.15", "title": "Арестуваха шефа на Здравната каса в Ловеч"}
{"url": "https://www.24chasa.bg/novini/article/6763628", "text": "Язовир \"Мандра\", в който се вливат реките Хаджийска и Средецка, прелива. Това е констатирано днес при проверки на служители на Басейнова дирекция и Напоителни системи -Бургас. Днес инспектори са установили повишаване нивата на двете реки. Язовирът \"Мандра\" все още няма наличен свободен воден обем, прелива и по този начин затруднява допълнително естественото оттичане на водите на реките, информираха от Басейновата дирекция \"Черноморски район\", предаде БТА. При извършения оглед на река Средецка, преминаваща през землището на село Дебелт, са констатирани четири нарушения на предпазната насипна дига, образувани след обилни дъждове. По време на проверката нивото на реката бе по-високо от обичайното за сезона, но реката е в собственото си корито, добавиха от Басейновата дирекция. Нивото на река Хаджийска също е по-високо от нормалното, но няма преливане. Не са констатирани нарушения на предпазната насипна дига.", "date": "2018.03.15", "title": "Язовир \"Мандра\" край Бургас прелива"}
{"url": "https://www.24chasa.bg/novini/article/6763636", "text": "Сирийските правителствени сили и съюзените с тях милиции са изнасилвали и извършвали сексуални посегателства над жени, момичета и мъже в наказателна кампания срещу опозиционните общности. Тези актове представляват военни престъпления и престъпления срещу човечеството, обявиха в Женева днес разследващи от ООН, цитирани от Ройтерс. В обширен доклад те констатират, че опозиционните групировки в продължаващата вече много години гражданска война в Сирия също са извършвали престъпления със сексуално насилие и мъчения, макар и \"значително по-рядко\", предаде БТА. В доклада се посочва, че \"Ислямска държава\" и други екстремистки групировки са екзекутирали жени, мъже и деца по обвинения в прелюбодеяния, налагали са принудителни бракове на момичета и са преследвали хомосексуалисти. Докладът от 29 страници на разследващата комисия на ООН, публикуван в момент, когато Сирия навлиза в 8-та година на войната, се базира на 454 разговора с оцелели, роднини, очевидци, бегълци, юристи и медицински персонал.", "date": "2018.03.15", "title": "ООН: Изнасилването е широко използвано оръжие във войната в Сирия"}
{"url": "https://www.24chasa.bg/novini/article/6763599", "text": "Великобритания, Съединените щати, Франция и Германия направиха днес обща декларация, в което осъждат химическото нападение срещу бивш руски разузнавач, превърнал се в двоен агент, и обвиняват за нея Русия, предаде Ройтерс. \"Ние, лидерите на Франция, Германия, Съединените щати и Великобритания, сме отвратени от атаката срещу Сергей и Юлия Скрипал в Солсбъри, Великобритания, на 4 март 2018 г.\", се казва в декларацията. В нея се подчертава, че това е първото нападателно използване на нервнопаралитично вещество от военен клас в Европа след Втората световна война, предаде БТА. \"Това е атака срещу суверенитета на Великобритания и всяка такава употреба от държава е явно нарушение на Конвенцията за забрана на химическите оръжия и на международното право. Това е заплаха за всички нас\", подчертават лидерите на четирите западни сили. Те призовават Русия да разкрие напълно пред Организацията за забрана на химическите оръжия (ОЗХО) своята програма за производство на нервнопаралитичния агент \"Новичок\". Великобритания вече обвини за атаката срещу Сергей Скрипал и дъщеря му Юлия Русия, която отрече да е замесена.  Междувременно всички запаси от създаденото по съветско време нервнопаралитично бойно отровно вещество, което според Великобритания е било използвано, за да бъде отровен бивш руски двоен агент, са били унищожени с американска помощ, каза руски експерти, цитиран от Асошиейтед прес. Според Игор Никулин САЩ са финансирали програмата за унищожаване в края на 90-те години на миналия век на запасите от веществото Новичок в обект от съветско време в Узбекистан. Обектът в Нукус е бил използван от Съветския съюз при разработването на неговите химически оръжия. Никулин, който в миналото е бил и съветник на ООН, добави, че \"американците също така взеха част от техниката за производството на този газ на американска територия\". Русия обяви през септември, че е завършила унищожаването на своите останали от съветската ера запаси от химически оръжия - кампания, продължила няколко десетилетия, отбелязва АП.", "date": "2018.03.15", "title": "Мей, Тръмп, Макрон и Меркел с обща декларация срещу Русия заради Скрипал"}
{"url": "https://www.24chasa.bg/novini/article/6763645", "text": "Десет горещи теми за детската онлайн безопасност ще бъдат дискутирани по време на първия родителски форум под надслов „От нас зависи“, организиран от Теленор. Целодневното събитие, , ще се проведе на 17 март 2018 г. в Sofia Event Center в партньорство с Центъра за безопасен интернет, Асоциация Родители и сайтът „Майко Мила!“. Форумът е част от съпътстващата програма на Българското председателство на Съвета на ЕС и ще отбележи финала на първото издание на Дните на дигитално-медийната грамотност в България. Какво трябва да знаем за децата си и как да бъдем успешни дигитални родители, какви са заплахите в онлайн общуването и за какво децата използват социалните мрежи са само част от горещите теми, които вълнуват всеки родител и ще бъдат поставени на дискусия по време на събитието. Комисар Явор Колев от ГДБП, Георги Апостолов, координатор на Национален център за безопасен интернет, Яна Алексиева, изпълнителен директор на Асоциация Родители и Жюстин Томс, специалист с богат опит по онлайн медии и онлайн маркетинг, ще преведат родителите през необятните дебри на онлайн пространството, ще им представят възможностите и заплахите. Деян Благоев, управител на Bulbera, ще успокои страховете им, като представи едно достъпно решение за контрол - българското приложение за таблети и смартфони Protect Your Kid. В следобедната сесия ще бъдат дискутирани още по-актуални за родителите теми като ранното сексуално възпитание и как да общуваме пълноценно с децата си. Д-р Радосвета Стаменкова, изпълнителен директор на Българска асоциация по семейно планиране и сексуално здраве и Михаил Стефанов, създател на онлайн платформата „Мини Машини“, ще помогнат на родителите да комуникират по-успешно със своите деца и да разбират по-добре техните нужди и вълнения. Младият влогър Крис Захариев пък ще разкаже как създава съдържанието, с което забавлява своите над 55 хиляди млади почитатели в YouTube. И за финал, Евелина Павлова, създател на първата младежка платформа „Тийн стейшън“, обединяваща мрежа от училищни медии и Екатерина Михайлова, технически директор на българската ИТ компания Маджио, ще посветят родителите в тайните на най необятните забавления – младежкото творчеството и игрите. С това събитие Теленор потвърждава ангажимента си да подкрепя чрез обучения различни целеви аудитории на правилата за онлайн безопасност. След поредица инициативи за онлайн безопасност, насочени към запознаването на децата с рисковете в интернет и начините за справяне с тях, Теленор поставя началото и на кампания, целяща да запознае и родителите с възможностите и интересите на техните деца в глобалната мрежа. Форумът е безплатен и всички желаещи могат да запазят своето място след онлайн регистрация на:  . Повече информация за събитието може да откриете на:  .", "date": "2018.03.15", "title": "Горещи теми за детската онлайн безопасност на първата родителска среща „От нас зависи“"}
{"url": "https://www.24chasa.bg/novini/article/6763651", "text": "Дори и след спорното нахлуване на Турция в Северна Сирия, за да прочисти района от кюрдска милиция, определяна като терористична организация, Германия е продължила да продава оръжия на стойност милиони евро на натовската си партньорка, съобщава ДПА. През първите пет и половина седмици от началото на турската операция \"Маслинова клонка\" срещу Силите за защита на народа в района на Африн са били одобрени 20 разрешителни за продажба на оръжие на стойност 4,4 милиона евро, според парламентарно запитване. Броят е много по-голям от същия период на 2017 г., когато са одобрени 14 разрешителни, а средната стойност е 3,6 милиона евро, предаде БТА. Данните идват от министерството на икономиката и са в отговор на запитване на депутата от Зелените Омид Нурипур. Бившият външен министър Зигмар Габриел, който беше заместен от Хайко Маас вчера, обеща, че ще има пълно спиране на оръжейния износ за Турция след офанзивата в Сирия. \"Ние не сме доставяли оръжие въобще заради конфликта в Северна Сирия. В Германия е забранено да се доставя оръжие дори на партньор от НАТО като Турция\", заяви Габриел за държавната телевизия АРД на 16 февруари, ден след освобождаването от турски затвор на турско-германския журналист Дениз Юджел. Държавният секретар в министерството на икономиката Матиас Махних заяви в писмен отговор до парламента на 13 март, че дори след началото на турската операция в Сирия германското правителство е издавало разрешения за износ на оръжия \"в отделни случаи\". \"Те са или във връзка със сътрудничество в международни оръжейни сделки, където Германия е обвързана с договорни задължения с други партньори от ЕС и НАТО, или служат за отбрана на алианса\", посочи Махних.", "date": "2018.03.15", "title": "Германия продължава да продава оръжия на Турция въпреки операцията в Сирия"}
{"url": "https://www.24chasa.bg/novini/article/6763697", "text": "Полицията в турския окръг Измир е предприела мащабни акции с арести на заподозрени за наркотрафик, обири и подготовка на терористични нападения преди празника Невруз, кюрдската Нова година, предаде ТАСС. По информация на Анадолската агенция полицията е задържала за разпит 61 заподозрени. В операцията са участвали 1500 служители на различни полицейски отдели - за борба с тероризма, за борба с наркотиците, за организираната престъпност. Арестите са извършени от специални сили, действащи с помощта на хеликоптери, предава БТА. При обиски в жилищата на заподозрените са иззети 12 броя нерегистрирано огнестрелно оръжие с боеприпаси, хладно оръжие, наркотици и голямо количество документи на забранената в Турция Кюрдска работническа партия /ПКК/. Кюрдската Нова година се отбелязва на деня на пролетното равноденствие 21 март. Всяка година Невруз се празнува от около 300 милиона души в различни страни на Централна Азия, Близкия изток, Кавказ и на Балканите. В Турция по традиция властите засилват мерките за сигурност в регионите, където се празнува Невруз, главно в източната и югоизточната част на страната.", "date": "2018.03.15", "title": "Турската полиция арестува 61 заподозрени за наркотрафик и тероризъм"}
{"url": "https://www.24chasa.bg/novini/article/6763706", "text": "С новото статистическо райониране на страната се цели да се даде тласък на нейното устойчиво развитие в дългосрочен период от минимум 20 години с помощта на целенасочена държавна политика в регионите. Това е заявила заместник-министърът на регионалното развитие и благоустройството Деница Николова по време на заседание на Регионалния съвет за развитие на Югозападен район, което се е провело в Кюстендил, съобщиха от пресцентъра на МРРБ. Сред участниците в срещата са били областният управител на София-град Николай Пехливанов, областният управител на Благоевград Бисер Михайлов, кметът на община Кюстендил Петър Паунов, градоначалници, експерти от местните и държавни администрации, представители на неправителствени организации и бизнеса от Югозападния район. Заместник-министър Николова е обяснила, че до момента въпреки огромните позитиви, които има по отношение на финансирането с европейски средства, икономическите и финансови анализи сочат дисбаланси и диспропорции между регионите. \"Това налага да търсим нови решения по отношение на бъдещето на регионалната политика. Новото райониране на страната е един от акцентите в тази връзка, свързан с разделянето на територията по функционален, географски или природен признак, а целта е да постигнем по-добро икономическо развитие за всеки един от районите и да се използва максимално потенциалът на всеки един от тях\", коментира Николова, цитирана от пресцентъра на регионалното министерство. Според нея избраните три варианта за райониране, които се подлагат на обществено обсъждане, дават максимална възможност за една по-добра и целенасочена регионална политика в бъдеще. \"Това е първата стъпка, която ще даде визията как да развиваме нашите региони, как се разпределят средствата от европейските фондове и държавата и в каква посока, за да постигаме по-голям икономически ефект и да повишаваме качеството на живот на хората\", е отбелязала заместник-регионалният министър. \"Те имат своите позитиви и слабости, но трябва да се приеме вариант, който е устойчив във времето по отношение на населението и възможностите за развитие\", е уточнила още тя. Зам.-министър Деница Николова е коментирала, че по отношение на Югозападния район изваждането на София-град би довело до скъсване на функционалните връзки с част от Югозапада, особено по отношение на финансирането за инфраструктура. \"Отделянето като самостоятелен регион би довело до спад на европейските инвестиции във важни проекти като разширението на метрото, например\", е отбелязала Николова. Според нея най-подходящият проект за райониране на Югозападния район е вариант 2, който предвижда запазване на сега съществуващия му обхват с областите Софийска, София-град, Благоевград, Кюстендил и Перник. \"Вариантът с изключване на София и добавяне на областите Монтана, Враца и Видин ще създаде прекалено голям като територия Западен регион, без изявен център за развитие\", е посочила тя. От МРРБ информираха, че вариант 2 е бил подкрепен от по-голяма част от участващите в срещата.", "date": "2018.03.15", "title": "Зам.-министър Николова: С районирането се цели да се даде тласък на развитието на страната"}
{"url": "https://www.24chasa.bg/novini/article/6763717", "text": "България е една от най-активните държави в Европейския съюз по откриването и предотвратяване разпространението на опасни стоки на общия пазар. През миналата година Комисията за защита на потребителите е забранила над 150 вида вредни продукти, сред които най-много са детските облекла с връзки и малки части, изделия за отглеждането на децата, лазерни показалци и др. Това каза в „Новините” на Нова председателят Димитър Маргаритов във връзка с оповестените данни от годишния доклад на системата за обмен на информация за опасни стоки RAPEX, съобщиха от пресцентъра на КЗП.  „На пазара могат да навлязат всякакви стоки, но хубавото е, че я има тази система. Комисията за защита на потребителите е нейна контактна точка за България. Като външна граница на ЕС ние сме с отговорността да задържаме такива стоки още на границата. Имаме много добро сътрудничество с Агенция „Митници”, за да не стигат изобщо до пазара вредни продукти”, каза Маргаритов.  Той добави, че има и по-активни от нас държави, но те са по-големи географски. Обикновено опасните стоки идват от Китай и Турция, а най-честите рискове от опасните стоки са идентични за всички държави-членки – задушаване, химически риск и изгаряне. Председателят на КЗП обясни, че институцията поддържа на официалната си интернет страница регистър на всички забранени в ЕС опасни стоки със снимков материал и описание на стоките.  „Когато потребителите имат съмнение, че дадена стока е опасна, да подават сигнал. Най-важното е да се реагира бързо, за да могат да се предприемат незабавни действия и тези стоки да бъдат изтеглени от пазара. Потребителите имат право да получат парите си обратно от търговеца. Ако са претърпели вреди в резултат на експлоатацията на тази стока, имат право и на обезщетение в зависимост от размера на щетите”, добави Маргаритов. Част от проблемните стоки идват и през Интернет – един пазар, който продължава да се разраства.  Затова председателят на КЗП предупреди да се правят съпоставки, а при липса на информация потребителите да се въздържат от покупки. По последни данни над 1,61 милиарда души по целия свят пазаруват онлайн, а повече от половината от тях – от чужда страна. Продажбите в електронната търговия възлизат на 1,9 трилиона долара, като прогнозите са до 2020 г. да нараснат до 4,6 трилиона долара.  Сред бариерите пред онлайн търговията все още са отсъствието на доверие към електронните търговци (49%), лоши отзиви за пазаруването в Интернет (25%), това, че се оказва скъпо (23%) или че някои потребители не могат да правят онлайн плащания (21%), сочат резултатите от световно проучване за сигурността и доверието в интернет. Някои от респондентите споделят, че за тях е твърде трудно (19%), че не откриват това, което търсят (17%) или че търговецът не доставя до техния адрес (8%).", "date": "2018.03.15", "title": "Маргаритов: Над 150 вида опасни стоки е забранила КЗП през миналата година"}
{"url": "https://www.24chasa.bg/novini/article/6763718", "text": "Въведените по-рано в четвъртък нови санкции от страна на САЩ срещу Русия са заради „опит за влияние в американските избори“ и участие в различни кибератаки, съобщава АФП, като се позовава на официални данни. Според разпространената информация от санкциите са засегнати 19 физически и пет юридически лица, като по-рано се съобщаваше за по-малък брой. Финансовият министър Стивън Мнучин заяви, че САЩ „се изправят и противодействат на зловредната руска киберактивност, включително опитът за намеса в американските избори, деструктивни кибератаки и прониквания във важни системи“. Според него, „конкретните санкции са част от по-широки действия за справяне с идващите от страна на Русия престъпни атаки“.", "date": "2018.03.15", "title": "АФП: Новите санкции на САЩ срещу Русия са заради опитът за намеса в американските избори"}
{"url": "https://www.24chasa.bg/novini/article/6763722", "text": "Президентите на Русия, Иран и Турция ще се срещнат в Истанбул на 4 април в рамките на среща на върха, посветена на Сирия, предаде АФП, като се позовава на днешно съобщение на турското външно министерство. Свикването на тази среща бе оповестено на 8 февруари от турски президентски източници, но тогава датата не бе официално уточнена, предаде БТА. Министрите на външните работи на Турция, Иран и Русия ще се срещнат утре в Астана за разговори, посветени на търсенето на решение на сирийския конфликт. По време на тази среща ще бъде обсъдена също подготовката във връзка с тристранната среща на върха, която ще се състои в Истанбул на 4 април, посочи в съобщение турското министерство на външните работи. Русия и Иран, които подкрепят режима на Башар Асад, и Турция, която подкрепя опозицията, организираха първа тристранна среща на върха в курорта Сочи през ноември. На срещата в Сочи руският президент Владимир Путин привлече колегите си от Турция и Иран - Реджеп Тайип Ердоган и Хасан Рохани, в подкрепа на идеята за организиране на среща между представители на режима и на опозицията в Сирия. Такава среща се състоя в края на януари, без да доведе до конкретни резултати.", "date": "2018.03.15", "title": "Среща на върха Турция-Русия-Иран за Сирия на 4 април в Истанбул"}
{"url": "https://www.24chasa.bg/novini/article/6760009", "text": "“В годините нивото на активното вещество на марихуаната – тетрахидроканабинола, нараства 4 пъти. От 3% през 80 години до 12% през 2012 г. Психотропното ѝ въздействие върху човешкия организъм е в пъти по-силно отпреди. А като прибавим и това, че се пръска с какви ли не дизайнерски препарати, нещата стават страшни”, казва директорът на Държавната психиатрична болница за лечение на наркомании и алкохолизъм д-р Владимир Николов. Истинските ефекти от сегашната марихуана ще се видят след няколко години, когато ще има данни за последиците, които нанасят върху човешкото здраве. В момента марихуаната е най-често употребяваната дрога с определено предпочитание сред подрастващите, а основната причина да се употребява е любопитството. Други наркотици, към които залитат младежите, са дизайнерските наркотици и така наречената билка. Тя прилича на психостимулантите като амфетамина и метамфетамина, но има в пъти по-силен ефект и бързо води до пристрастяване. Дизайнерските наркотици пък се характеризират с изпадане в психотично състояние. “Започвате да си мислите, че сте свръхчовек. Искате да скочите от 10-етажна сграда”, обяснява д-р Николов. Редовната употреба на марихуана в юношеска възраст води до сериозни последствия. Краткосрочните ефекти са както и промяна в поведението и преценката. “Ако се започне с употребата на марихуана в тийнейджърството, настъпват промени в развитието на мозъка, а оттам и слабо представяне в училище заради по-трудната концентрация”, казва д-р Владимир Николов. До около 21-годишна възраст мозъкът на младия човек продължава да се развива и в този период е много по-податлив към неблагоприятните дългосрочни ефекти, отколкото мозъка на възрастен човек. Редовната употреба води до напрежение и потиснатост, а също така се наблюдават психози при хора с генетична обремененост. “Наркотиците не водят до шизофрения, а провокират нещо, което е заложено генетично. Ако не употребявате наркотици, то може никога да не се прояви. Марихуаната помага да се отключи шизофрения, но това е само ако си генетично предразположен към заболяването”, казва д-р Николов и допълва, че не е никакъв мит, че лекият наркотик води до пристрастяване. а между 25 и 50% от всекидневните консуматори се пристрастяват. Често марихуаната се оказва първото стъпало към наркоманията. “90% и повече от наркозависимите са започнали с марихуана. Тоест вероятността от тази лека дрога да се мине към тежка е много голяма. Много са малко тези, които минават на хероин директно”, казва д-р Владимир Николов. Директорът на най-голямата клиника за лечение на зависимости в България не отрича, че съществува положителна страна на марихуаната, но тя е само при тежките нелечими заболявания. “Подобрява апетита при СПИН, намалява болката при онкоболните и болните от множествена склероза. Но това са заболявания, при които се ползва всичката гама от наркотични вещества като морфин например. И ако марихуаната е нещото, което ще помогне на пациента, нека се ползва”, казва д-р Николов, но не възприема ползването на лекия наркотик за спирането на гърчовете при 5-6-годишните деца, болни от епилепсия. “Има достъчно други медикаменти, които помагат”, обяснява психиатърът. Рядкост е младежи да постъпят за лечение в клиниката, защото възприемат употребата на наркотици като израз на тяхната свободна воля и свободен избор. “При нас идват много по-късно, като са в много краен стадий и са направили някоя психоза. Ако започне да халюцинира, чак тогава родителите се усещат, ще трябва да си доведат детето”, казва д-р Николов. Последният случай в клиниката в Суходол е на 16-годишно момче със силни халюцинации, появили се вследствие на прием на амфетамини. “Предното лято в офиса ми дойде баща с 16-годишно момче с гипсиран крак и патерици. Оказа се, че момчето от 13-годишна възраст пуши марихуана всеки ден и в един слънчев ден нещо го заболява корем. Съмняват се за апендицит и го водят в “Пирогов”. Там остава за наблюдение и на третия ден той скача от третия етаж на болницата. За щастие, се отървава само със счупен крак. Водят го опит за самоубийство, но всъщност прави делир. Започва да халюцинира, че полицията идва на вратата и иска да го арестуват, защото разпространява наркотици. Той дори си мисли, че е вкъщи, и не осъзнава, че е в болницата. Така скача от прозореца, за да се спаси, а не да се самоубива”, разказва д-р Владимир Николов и посочва, че наркотиците могат да развият екзогенни психози, от които за няколко дни мозъкът се възстановява. През това временно побъркване човек е склонен да направи всякакви дивотии, като да скочи от прозореца, а дори и да убие. Биологичен, психологичен, социален и спиритуален - това са четирите етапа на лечение, през които всеки зависим трябва да премине. Първото отделение е така нареченият детокс. За около 4 седмици максимум човекът се изчиства от токсините и се възстановява физически. Нормализира му се чернодробната дейност и всички показатели влизат в нормата, но тогава идва време на психологическия момент. “Пациентът и той трябва да промени начина си на поведение, защото, ако се излезе обратно от клиниката, първото нещо, което ще направи, е пак да се надруса”, казва психиатърът. Във второто отделение болният осъзнава, че е болен и не може да се справи с проблема без лекарска помощ. След осъзнаването идва третата стъпка от лечението - програмата за психосоциална рехабилитация. Тя продължава 5-6 месеца. Тогава се опитва да си отговори на въпроса: “Какво друго освен наркотиците може да носи наслада в живота?” Четвъртата фаза е спиритуалната, духовната фаза. Неслучайно на 50 метра от клиниката има малка черква. Но не е задължително тази част от лечението да бъде свързана с религията. В помощ на пациента идва вярата така, както всеки я усеща. Тази вяра може да идва от групата за възстановяване, в която лекуващият се намира пълна подкрепа и спокойствие. За пълното възстановяване от зависимост са нужни 1-2 години. За това много помагат и така наречените ексове. Това са хора, които са се излекували от зависимост и действат като мотиватори чрез своята история на тези, които минават по пътя на лечението. Веднъж в годината около Коледа в клиниката правят коледно парти, в което награждават ексовете. “Има някои хора с 10 или 20 г. въздържание и получават златна или диамантена грамота”, казва д-р Николов.", "date": "2018.03.15", "title": "Марихуаната  - 4 пъти по-силна отпреди 30 г."}
{"url": "https://www.24chasa.bg/novini/article/6763725", "text": "Македонското министерство на вътрешните работи е увеличило броя на полицейските патрули в няколко района на страната след снощното гласуване на закона за езиците, според който албанският става втори официален език в Македония, съобщава македонската телевизия Нова, цитирана от БТА.  Телевизията припомня, че вотът премина в бурна и напрегната обстановка, в която на косъм бе избегнат физически сблъсък между бившия лидер на ВМРО-ДПМНЕ Никола Груевски и председателя на парламента Талат Джафери. Засилените мерки за сигурност са предприети и след заплахи, отправени срещу депутати от управляващата коалиция заради гласуването на закона. Министерството на вътрешните работи съобщи, че тази нощ е бил запален автомобилът на депутатката от Социалдемократическия съюз на Македония /СДСМ/ Славица Шуманска-Митева във Виница. Извършителите се издирват. Шуманска-Митева каза, че и преди е получавала заплахи, но не е очаквала да се случи нещо подобно. Депутатът Павле Богоевски, който е част от коалицията на СДСМ, каза за Нова, че членовете на парламента нямат полицейска защита в класическия смисъл, но са засилени полицейските патрули. По-рано днес полицията съобщи, че на вчерашния протест пред парламента е бил арестуван 27-годишен мъж, който носел прът и камъни.", "date": "2018.03.15", "title": "Засилени мерки за сигурност в Македония \nзаради заплахи срещу депутати"}
{"url": "https://www.24chasa.bg/novini/article/6763787", "text": "На 09 и 10 март в Професионална техническа гимназия „Васил Левски“ в град Горна Оряховица се проведе Националното състезание „Най-добър техник в машиностроенето“ - 2018. В надпреварата участваха 77 ученици от 37 професионални гимназии. Състезателите решаваха тест от 40 въпроса от учебните предмети: Техническо чертане, Техническа механика, Материали и заготовки /Материалознание/, Електротехника и електроника, Информационни технологии и две приложно-творчески задачи с детайлиране по зададен чертеж и довършване на чертеж на съединение. Форумът утвърди за пореден път отличното сътрудничество между Технически университет – Варна и Професионалната техническа гимназия „Васил Левски“ - Горна Оряховица и реалната връзка между подготовката в средните професионални училища и висшето техническо образование като два важни етапа от формирането на висококвалифицирани и мотивирани инженерни кадри. По покана на директора на училището-домакин - инж. Габриела Данаилова, официален представител на ТУ – Варна на състезанието беше ас. д-р инж. Таня Аврамова от катедра „Технология на машиностроенето и металорежещи машини“. Тя участва в комисията по проверка на състезателните работи и представи на участниците и техните ръководители актуалните специалности, условията за прием и обучение и предимствата да бъдеш студент в Технически университет – Варна. Асистент Аврамова връчи на първите трима в класирането сертификати и награди от името на ръководството на университета. Ас. д-р инж. Таня Аврамова проведе и среща с официалните гости на събитието: инж. Таня Михайлова – заместник- министър на образованието и науката, инж. Росица Илиева – главен експерт по професионалното образование и обучение на МОН, инж. Розалия Личева – началник на РУО – Велико Търново, инж. Таня Димитрова – старши експерт в РУО – Велико Търново, Румяна Матеева – представител на Община Горна Оряховица.", "date": "2018.03.15", "title": "ТУ – Варна отличи победителите в Националното състезание „Най-добър техник в машиностроенето“"}
{"url": "https://www.24chasa.bg/novini/article/6763781", "text": "Причината за смъртта на двамата работници в завода \"Арсенал\" е, че те влезли в помещение, което принципно се управлява отвън, и след като взривно вещество, подобно на барут, се възпламенява, те получават тежки обгаряния. Това каза пред   министърът на вътрешните работи Валентин Радев.  \"Те не е трябвало да бъдат вътре, ако бяха отвън, това нямаше да се случи. Моят опит ми подсказва, че това е човешка грешка\", заяви още министърът. \"В момента около 45 000 работят в МВР. Тези, които застават с функциите на частните охранители, са 15 000 срещу 200 000 частни. И днес ние решаваме, като има такава армия от 200 000, нека още малко да подобрим правилата\", заяви Радев относно казуса за частната охранителна дейност. \"Те искат още от територията на МВР. Ние сме се опитали да подобрим текстовете, за да има малко повече ред и закон. Те имат оръжие. Там е написано точно какво могат да правят. Имат камери, повече наблюдават\", допълни той. \"Проверяваме всички, които получават в ръцете си оръжие\". \"Няма по-добре пазена от българската граница в ЕС\", казвали експертите, които идват на инспекции у нас.", "date": "2018.03.15", "title": "Валентин Радев: Работниците от \"Арсенал\" не е трябвало да бъдат в помещението"}
{"url": "https://www.24chasa.bg/novini/article/6763786", "text": "Психичноболен мъж вдигна на крак полиция и жандармерия в Бургас, като се просна на един от най-оживените булеварди - бул. \"Димитър Димов\" около 16.30 часа. Дежурната в ОД МВР, както и телефон 112 били залети от сигнали на граждани, че на платното има труп. Веднага щом дошъл екип на Спешна помощ станало ясно, че на шосето лежи психичноболен мъж, който не веднъж правил подобни изпълнения на различни места в града. Бургазлията е бил откаран веднага в Центъра за психично здраве. ", "date": "2018.03.15", "title": "Психичноболен вдигна на крак полицията в Бургас"}
{"url": "https://www.24chasa.bg/novini/article/6763198", "text": "Въпреки шумното възмущение във връзка със случая \"Скрипал\", заради Брекзита става все по-малко вероятно бившите приятели да подкрепят Великобритания, пише \"Гардиън\", цитиран от БТА.  На западните политици отне доста време да проумеят измеренията на заплахата, която представлява Русия на президента Владимир Путин. Някои в Лейбъристката партия още не са. Докато Тереза Мей навлиза в открита конфронтация с Москва, е ясно също, че решаването на конфликта, предизвикан от престъплението в Солсбъри, може да отнеме години. Студена или гореща, открита или прикрита, тази война ще бъде дълга и Великобритания ще се нуждае от всичките си приятели и съюзници, за да надделее над един безмилостен противник. Дали ще получи искрена, достатъчна и навременна подкрепа обаче е въпрос, пораждащ сериозни съмнения. Не става дума само за Солсбъри, разбира се. Путин пресича неприкосновени граници - в страната си и в чужбина - все по-безнаказано, откакто се издигна на позиция с национално влияние през 1999 г. Той изгради репутацията си с брутална умиротворителна кампания в Чечения, аргументирана с поредица подозрителни бомбени експлозии в жилища. Бившият руски агент Александър Литвиненко, по-късно убит в Лондон, обвини за взривовете руската Федерална служба за сигурност и, косвено, Путин. Оправданото усещане за слабост, колебания и разделение на Запада оттогава насърчават Путин да следва схема на ескалиращо агресивно поведение. Главните му проявления включват войните в Грузия и Украйна, кибератаките срещу страните от НАТО, намесата в избори, операции за дестабилизация, както и кървавата сирийска интервенция. Путин е насърчаван още повече от господството си в Русия, постигнато чрез манипулиране на избори, свеждане на Думата до безкритично приемащ закони орган и елиминиране с различни средства на водещи опоненти, критици и свободни медии. Борис Немцов, либерален реформатор, убит през 2015 г., и разследващата журналистка Анна Политковская, убита през 2006 г., са само две от имената в дълъг списък, който може в крайна сметка да включи и Сергей и Юлия Скрипал. Зад действията на Путин личи усещане за руската изключителност, за това че Русия е някак различна и не е обвързана със законите и задълженията на изградения върху правила международен ред, въведен след 1945 г. Поведението му е застинало в епохата на доминиращата съветска свръхсила. Причините за това поведение обаче са по-дълбоки. Царистка Русия от 19-ти век едновременно завижда и подражава на Европа. След революцията от 1917 г. тя се самоопределя в противопоставяне на Запада. Путин възроди тази традиция. До много скоро западните лидери отказваха да повярват на собствените си очи - и на разузнавателните агенции. Има причини за това късогледство и не всички те са лоши. В единия край на спектъра е неподправеният ужас, че възправянето срещу Путин може да доведе до някакъв вид военна конфронтация с опасен, параноичен лидер, който дори този месец се похвали със страховития арсенал от ядрени оръжия на Русия. После, има ги обичайните стратегически и дипломатически съображения: Русия е влиятелен фактор при важни международни въпроси като Северна Корея и Иран. Освен това съществуват сериозни бизнес- и търговски интереси. А най-сетне идва и пълното политическо самодоволство. Джордж Уокър Буш каза, че е надникнал в душата на Путин, а после откри черна дупка. Наивният Барак Обама се опита \"да рестартира\" отношенията с Русия, но планът му претърпя крах. Доналд Тръмп, на свой ред, е всеизвестен путинофил, но никой всъщност не знае защо. Упоритият отказ на Тръмп да критикува пряко Путин - независимо дали става въпрос за използване на химически оръжия в Сирия или за тайни кампании за подкопаване на американските избори - говори, че руският лидер упражнява някакво въздействие върху него, може би поради някогашен бизнес, свързан с Русия. Федералното разследване на Робърт Мълър може да хвърли повече светлина върху това. Германия, която хронично зависи от руската енергия (почти 40 процента от вноса й на петрол и 35 процента от газа през 2016 г. е дошъл от Русия, има очевидни уязвими места в случай на конфронтация. При Франция са заложени търговски интереси. Мнозина в Италия искат отменяне на санкциите, наложени от Евросъюза заради Крим. И т.н., и т.н. Така че, когато Тръмп уверява Тереза Мей в своята безрезервна подкрепа, тя трябва да приема думите му крайно скептично. Тръмп говори много, но по-важно е това което прави или не прави. Дотук той даде на Путин картбланш, отказа да задейства санкции на Конгреса за намесата в изборите, прие мълчаливо незаконната руска окупация на Крим и разкритикува и подкопава НАТО, последната защитна линия на Великобритания. Дотук - не много добре. А когато френският президент Еманюел Макрон говори за \"солидарност\", Великобритания трябва да бъде нащрек. Тази любима на французите дума може да означава и всичко, и нищо. Сходен скептицизъм трябва да прилага към проявите на подкрепа от Брюксел и други столици от ЕС. Списъкът на случаите, когато Европа е предприемала единни, безкомпромисни действия в отговор на големи международни предизвикателства, не е впечатляващ. Вижте само как е по въпроса за Сирия. Европа, колективно, говори внушително. Тези моменти обаче са редки и подсмихващият се човек в Кремъл го знае. Обединяването на тези приятели и партньори в сплотен съюз, способен да укроти Путин и да предизвика значителна промяна в поведението му, е прекалено трудна задача за Мей. А сега, по изключение, това е още по-проблематично поради Брекзита. Да се очаква, че лошото чувство около не особено приятелското напускане на Великобритания няма да повлияе върху бъдещето на европейското сътрудничество в подобни случаи, е самозаблуда. Естествено всички са съгласни, че случилото се в Солсбъри е престъпление. Всъщност обаче, да се направи нещо, за да се помогне на практика на напускащите Евросъюза британци, особено ако то вреди на националните интереси, е съвсем друга работа. Стигне ли се до конкретни действия, изглежда малко вероятно Тръмп и Европа да окажат на Мей пълната подкрепа, от която тя отчаяно се нуждае, изправяйки се срещу един от най-безскрупулните и опасни лидери. Войната ще е продължителна, при това не само с Русия. Саймън Тисдал от в. \"Гардиън\", 14 март", "date": "2018.03.15", "title": "\"Гардиън\": Мей не може да разчита на Тръмп \nи Европа срещу Русия и Путин го знае"}
{"url": "https://www.24chasa.bg/novini/article/6763161", "text": "Президентът на Русия Владимир Путин разказва пред филмова камера как през 2002 г. е взел решението за атака срещу театралния център на Дубровка, където терористи са държали за заложници зрители на мюзикъла \"Норд-Ост\" и артисти и са заложили експлозиви, предаде ТАСС. \"Разбира се в случая нямаше друг вариант\", отговаря той на въпрос сам ли е взел решението за щурма. \"Никой освен мен не можеше да вземе това решение\", заявява Путин във филма на Андрей Кондрашов, качен в социалните мрежи. Той изразява увереност, че ако не си били предприети никакви действия, броят на жертвите щеше да бъде много по-голям, предава БТА.  Путин казва, че терористите не са възнамерявали да освободят заложниците, след като властите изпълнят предявените им условия. \"В плановете им беше да вземат автобус със заложници, да отидат на Червения площад и там направо да ги разстрелват, като изхвърлят труповете навън, за да окажат въздействие на ръководството, на спецслужбите\", твърди Путин. Той отбелязва, че щурмът на сградата е бил трудна задача, защото тя е била минирана, а нападателите са били в залата сред заложниците и са държали при себе си детонаторите за бомбите. Тогавашният директор на Федералната служба за сигурност Николай Патрушев бил казал на президента, че голям брой взривни устройства са разположени из сградата \"достатъчно грамотно\", така че една експлозия да причини следващите. Отделно Путин се спира на темата за сънотворния газ, пуснат от специалните служби в залата, за да бъдат приспани терористите. По думите му първоначално газът не сработил, но към момента на щурма вече бил подействал и терористите вътре били изпаднали в състояние, при което работата на щурмовата група и снайперистите станала \"ефективна\". Във филма Путин изразява съжаление, че са загинали \"немалко хора\" и признава, че жертвите сред заложниците не са вследствие на престрелките или даже на приложения газ, а заради \"нашето неумение да действаме в такава обстановка\". Той обяснява, че е имало приготвени достатъчен брой дози с антидот, но някои цивилни били инжектирани по два-три пъти, а други - нито веднъж. Владимир Путин подчертава, че когато са тръгнали на щурм, командосите всъщност са отивали на смърт \"в името на спасяването на над хиляда заложници\". \"Случи се това, което се случи\", заключава той. ТАСС припомни, че на 23 октомври 2002 г. вечерта група от четиридесет терористи нахлува в театралния център в Москва и взема за заложници 914 артисти и зрители. В ранното утро на 26 октомври голяма част от заложниците е освободена. Загиват 130 човека. Главната задача на новата Лунна програма на Русия, за разлика от съветската, ще бъде изследването на полюсите на естествения спътник на Земята, заяви президентът Путин във филма. \"Ние сега ще осъществим безпилотни, а по-нататък и пилотирани полети за изследването на далечния космос: Лунната програма, а след това и изследванията на Марс. Първият ще бъде съвсем скоро, през 2019 година. Новото продължение на изследването на Луната ще се различава от стореното от Съветския съюз. Нашите специалисти ще се постараят да осъществят кацания на полюсите, тъй като има предположения, че там има вода\", заяви руският държавен глава. Владимир Путин добави, че след това са планирани мисии и до Марс. \"На Червената планета има какво да се прави. Оттам могат да започнат изследванията и на други планети от далечния космос\", изтъкна руският държавник. Това е вторият документален филм за Владимир Путин от последните 10 дни. Първият беше озаглавен \"Миропорядок 2018\". Изборите за президент на Русия ще се проведат на 18 март.", "date": "2018.03.15", "title": "Путин разказва в документален филм за щурма в театъра на Дубровка през 2002 г. (Видео)"}
{"url": "https://www.24chasa.bg/novini/article/6763232", "text": "Започна срещата между премиера Бойко Борисов и австрийския канцлер Себастиан Курц, който е на посещение у нас. Това съобщиха от пресцентъра на правителството. В резиденция „Бояна“ двамата обсъждат сътрудничеството между България и Австрия както в двустранен план, така и в рамките на Европейския съюз. Акцент в разговорите е приемствеността в темите на Българското и Австрийското председателства на Съвета на ЕС.", "date": "2018.03.15", "title": "Бойко Борисов посрещна Себастиан Курц в резиденция \"Бояна\" (Снимки)"}
{"url": "https://www.24chasa.bg/novini/article/6763206", "text": "Комисията за защита на конкуренцията ще анализира сделката за ЧЕЗ, но няма да изследва произхода на парите, с които ще се финансира, съобщиха от КЗК.  Фирмата купувач  „Инерком България“ е уведомила регулатора за намеренията си да придобие едноличен контрол върху предприятия от групата на ЧЕЗ а.с. в Република България на 14 март. Преди да се произнесе обаче КЗК ще прави анализ. Целта му е да се установи дали сделката ще доведе до увеличаване на пазарната мощ на двете предприятия, които участват в нея. Освен това ще се провери и дали няма да  увреди интересите на потребителите като намали разнообразието на предлаганите стоки и услуги на разумни цени, или ограничаването на иновациите. \"В допълнение, следва да се отбележи, че не е в правомощията на КЗК да изследва произхода на финансови средства, с които се предвижда финансирането на нотифицираната операция\", посочват от регулатора.  И добавят, че е извън правомощията на КЗК да извършва оценка за нищожността или унищожаемостта на договори. \"Концентрация по смисъла на конкурентното право е всяка сделка между независими предприятия, водеща до трайна промяна в контрола върху тях. Промяната в контрола, упражняван върху предприятията води и до промяна в структурата на пазара, което от своя страна обуславя необходимостта от контрол от страна на националния орган по конкуренция по отношение на тези сделки\", се казва в съобщението на регулатора. КЗК ще разгледа положението на предприятията на съответния пазар преди и след концентрацията, тяхната икономическа сила, достъпа до снабдяването и до пазарите на съответните стоки и услуги, юридически или други препятствия за навлизане на нови участници на пазарите и др. Комисията ще разреши концентрацията, ако тя не води до монопол.", "date": "2018.03.15", "title": "КЗК: Проверяваме как сделката за ЧЕЗ ще се отрази на пазара, но не и парите на \"Инерком\""}
{"url": "https://www.24chasa.bg/novini/article/6763257", "text": "Елена Василева Йончева на 47 години от Русе е българската стюардеса, починала на международното летище \"Ентебе\" в Уганда, пише сайтът Trumpetnews. Бе публикуван и паспортът на българката.  Елена изскочила през аварийния изход на самолета, малко преди излитането. Веднага след това е откарана в болница \"Кишуби\", където починала, пишат местните медии. Те твърдят, че става въпрос за самоубийство, а не за нещастен случай. Българката е от Русе, на 47 години. Тя е починала месец, преди рождения си ден, който е на 10 април.  От външно министерство потвърдиха, че на 14.03.2018 г. в генералното консулство на България в Дубай е постъпила информация за починала българска гражданка с инициали Е.Й., която е работила за авиокомпанията „Емиратс”. Консулството ни в Дубай е реагирало своевременно и е уведомило близките на починалата. Генералният консул Иван Йорданов е в постоянна връзка с тях. До този момент не е получавано официално известие за причината за смъртта.", "date": "2018.03.15", "title": "Елена Василева Йончева е загиналата стюардеса. Местните медии: Самоубила се е"}
{"url": "https://www.24chasa.bg/novini/article/6763199", "text": "Над 310 млн. лв. ще бъдат вложени през 2018-та година за превантивни ремонти на 580 км от републиканската пътна мрежа. Това съобщи днес заместник-министърът на регионалното развитие и благоустройството Малина Крумова, цитирана от пресцентъра на ведомството. Тя взе участие в организирания от Българска браншова камара \"Пътища\" семинар на тема \"Превантивно поддържане - проектиране и технологии\". Важно е този ресурс да бъде използван по ефективен начин и очаквам практическата дискусия да подпомогне правилното изпълнение на тези цели, коментирала още Крумова. Зам.-министър Крумова е посочила още, че със заповед на председателя на Управителния съвет на Агенция \"Пътна инфраструктура\" от днес се прекратява работата по зимното поддържане на републиканската пътна мрежа. Пътноподдържащите фирми, обаче, остават в готовност да реагират при необходимост до приключване на зимния сезон. В най-скоро време ще бъде ясно къде ще бъдат вложени спестените от зимната поддръжка средства, заявила регионалният заместник-министър. Предвидено е увеличаване на гаранционните срокове като един възможен стимул за отговорно отношение към изпълнението на обектите. По този начин ограниченият публичен ресурс, с който разполагаме, ще бъде влаган максимално ефективно, обяснила Крумова. И призовала за отговорност при изпълнението на пътни проекти и приветства инициативата на Българска браншова камара \"Пътища\" като възможност диалогът между бизнеса и институциите, ангажирани в строителството и ремонта на пътища, да бъде подобрен.", "date": "2018.03.15", "title": "Над 310 млн. лв. за превантивен ремонт на 580 км от републиканската пътна мрежа"}
{"url": "https://www.24chasa.bg/novini/article/6763309", "text": "Председателят на Комисията по международните въпроси при Съвета на федерацията (горната камара на руския парламент) Константин Косачов изрази мнение, че през последните години отношенията с България са период на пропуснати възможности и призова за тяхната по-голяма активизация, предаде ТАСС. \"Не мога да нарека отношенията между Русия и България забележителни и активни. Последните 3-4 г., според мен, са период на пропуснати възможности в нашите отношения . . . В някои сфери, а може би дори и във всички, политиката на България по руското направление се формира от общата политика на Евросъюза и на НАТО към Русия\", каза Косачов днес на среща с българския посланик в Русия Бойко Коцев, предава БТА. Според Косачов двете страни трябва да намерят повече възможности отношенията им да се развиват така, както те заслужават. Взаимните симпатии на двата народа не се нуждаят от коментар. Те безусловно съществуват, но действията на официално равнище някак изостават от обществения интерес, отбеляза сенаторът. Коцев напомни, че сега България председателства Съвета на Европа и си е поставила много амбициозни цели за този период. \"Ние искаме да обединим всички държави, за да гарантираме икономически растеж в ЕС, във всяка страна членка\", каза посланикът. Той посочи, че при българското председателство се подновява диалогът ЕС-Русия.", "date": "2018.03.15", "title": "Руски сенатор: Последните години са период на пропуснати възможности в руско-българските отношения"}
{"url": "https://www.24chasa.bg/novini/article/6763339", "text": "Кандидатите за придобиване на научна степен и за заемане на академичните длъжности \"главен асистент\", \"доцент\" и \"професор\" трябва да отговорят на минимални национални изисквания към научната, преподавателската и/или художественотворческата или спортната им дейност, реши парламентът с приети на второ четене промени в закона за развитието на академичния състав. Изискванията се определят чрез числовите стойности на един или няколко обективно измерими показатели, които отразяват научните резултати и техния отзвук в научната литература. И/или чрез показатели, които отразяват измерими постижения в художественотворческата или спортната дейност като брой авторски монографии, публикации в реферирани и индексирани издания, брой глави в книги, брой студии и/или обзори, брой цитати без автоцитати в реферирани и индексирани издания от други автори на публикациите на кандидата и др. И/или показатели, които отразяват измерими академични резултати в преподавателската дейност - брой защитени под ръководство на кандидата дисертации за придобиване на образователната и научна степен \"доктор\", брой въведени нови лекционни курсове, брой издадени учебници в чужбина, брой издадени учебници и/или учебни пособия у нас и др. Минималните национални изисквания се изразяват в минимален брой точки, които трябва да получи кандидатът в съответствие с индивидуалните си резултати по тези показатели. Минималният брой точки и редът за изчисляването им се определят за всяка научна област и/или професионално направление и за всяка научна степен и всяка академична длъжност. Висшите училища и научните организации могат да определят в правилниците си и допълнителни изисквания към кандидатите за заемане на академичните длъжности при спазване на този закон и на правилника за прилагането му. Научно жури ще дава оценка за съответствие с минималните национални изисквания,оценка за дисертационен труд, включително на резултати, научен принос и оригиналност на представените трудове. Депутатите гласуваха министърът на образованието чрез Националния център за информация и документация да създава и поддържа публичен регистър като електронна база данни, в който се вписват лицата, придобили образователна и научна степен, защитените дисертационни трудове и хабилитираните лица. В регистъра се вписват и лицата с придобити научни степени в чужбина, признати по законоустановения ред. Депутатите продължават утре да обсъждат и гласуват текстовете от закона.", "date": "2018.03.15", "title": "Парламентът определи минимални изисквания за кандидатите за научна степен"}
{"url": "https://www.24chasa.bg/novini/article/6763340", "text": "Великобритания не е поискала задействане на чл. 5 от Вашингтонския договор след отравянето на разузнавача Сергей Скрипал. Това съобщи на пресконференция генералният секретар на НАТО Йенс Столтенберг, предава БТА. Той добави, че е необходимо Великобритания да отговори, но съразмерно. Столтенберг съобщи, че идния понеделник британският външен министър и посланиците от НАТО ще разговарят по този въпрос в централата на алианса в Брюксел. НАТО изрази силна политическа подкрепа към Великобритания - това нападение засяга общата сигурност, посочи Столтенберг за отравянето на Скрипал. Той отново отбеляза, че за първи път от създаването на пакта на територията на държава от военнополитическия съюз бива използвано бойно отровно вещество. Столтенберг добави, че това е ярко нарушение на международните правила и че НАТО вярва в оценките на Лондон за ролята на Москва. Този случай се вписва в поредицата от действия на Русия в последните години - събитията в Крим, подкрепа за отцепниците в Източна Украйна, военно присъствие в Молдова и Грузия против волята на тези страни, намесата в Черна гора, намеса в демократични избори и институции, военно присъствие в Северна Европа и Близкия изток, поясни той. Русия продължава разработката на оръжия. Размиването на линията между обичайни и ядрени оръжия поставя под въпрос намеренията за тяхното използване. Това е опасно, коментира генералният секретар. НАТО няма да се състезава с Русия танк по танк и ракета по ракета. Не искаме нова студена война, не желаем да бъдем въвличани в нова надпревара във въоръжаването - в такава надпревара няма победители, тя е опасна, скъпа и не е в ничий интерес. Но нека няма съмнение - НАТО ще защити всеки съюзник от всяка заплаха. Ще продължим да настояваме за международен контрол над въоръжаването. Ще продължим да се стремим към съдържателен политически диалог с Русия, но диалогът с Москва не е лесен, отношенията не се подобряват, заяви Столтенберг. Той посочи, че миналата година е имало три заседания на Съвета НАТО-Русия, както и че алиансът очаква нова среща. Поведението на Русия е едно от предизвикателствата пред нас, особено в последните дни. Случаят във Великобритания е неприемлив и няма място в цивилизования свят, добави Столтенберг. По повод представянето на годишния доклад за дейността на НАТО генералният секретар отчете, че трета поредна година се наблюдава повишаване на отбранителните разходи на съюзниците, като държавите от Европа и Канада бележат увеличение от пет на сто за 2017 година. Общото повишение се равнява на 46 милиарда долара. НАТО призовава талибаните в Афганистан да приемат поканата за преговори с правителството в Кабул. По думите на Столтенберг това е възможност за прекратяване на конфликта, която трябва да бъде използвана. По повод въведените от САЩ нови ограничения в международната търговия Столтенберг посочи, че и друг път е имало търговски спорове, но сътрудничеството на държавите от алианса е оставало незасегнато. Напълно вярвам, че НАТО ще остане единна в гарантирането на общата сигурност, добави генералният секретар.", "date": "2018.03.15", "title": "НАТО: Вярваме в оценките на Лондон за ролята на Москва в отравянето на Скрипал"}
{"url": "https://www.24chasa.bg/novini/article/6763357", "text": "Той спечели изборите с обещание да \"не бъде нито ляв, нито десен\", но в желанието си да прави реформи младият френски президент открива, че прокарването на широки промени в социалната и трудовата сфера, без традиционна електорална база, има своята цена, пише Мишел Роз от Ройтерс, цитирана от БТА.  На частични избори миналия месец избирателите в китното градче Понтоаз на запад от Париж показаха ясно, че са недоволни от Еманюел Макрон, лишавайки партията му от място в парламента, като гласуваха за друг кандидат. Сред основните причини за негодуванието им е орязването на пенсиите - един от начините, по които 40-годишният бивш инвестиционен банкер опита да обезпечи финансово намаляването на данъците върху доходите. \"За пенсионери като мен това е истинско бедствие. Представя се като \"най-справедливият\" вариант, но това чисто и просто е несправедливост\", каза пред пекарната на централния градски площад Иван Мари, 71-годишен пенсионер. \"Не това очакваха хората, включително тези, които гласуваха за него. Има усещане за предателство\". Въпреки че икономическият растеж е на най-високото равнище за последните шест години, безработицата спада, а по кориците на чуждестранни печатни медии стоят гръмки заглавия в негова чест като \"Макрономания\", рейтингът на одобрение на Макрон е на най-ниската точка от изборите - около 43 процента. И никъде разочарованието не е по-голямо, отколкото при групата на хората във Франция над 65-годишна възраст - същата възрастова група, сред която Макрон имаше най-силна подкрепа на президентските избори миналата година. В социологическо проучване от февруари беше отбелязан спад от 9 пункта и това стана, след като през януари повечето пенсионери забелязаха, че пенсиите им са по-малки. Съзирайки възможност след няколко неуспешни предишни опита да отправят предизвикателство към реформите на Макрон - за които той твърди, че ще съживят застиналата икономика - френските синдикати обявиха за днес ден на протести в името на пенсионерите. Това ще покаже дали ще се стигне до така наречената \"пролет на недоволството\", на която профсъюзите се надяват; за 22 март са свикани национални стачки срещу правителствените намерения да се разклатят символите на френския \"социален модел\" като пожизнените работни места в публичната администрация и железниците. Но засега Макрон не показва признаци, че ще последва утъпкания от няколко френски лидери преди него път да се откаже от икономическите реформи под натиска от улицата. \"Знам, че искам усилия от най-възрастните, че понякога някои от тях изпитват недоволство\", каза по-рано този месец Макрон при посещение в областта Шампан, където един пенсионер публично се оплака пред него. \"Това не ме прави популярен - но няма да се извинявам\", каза той след това пред репортери в своя нападателен - а според някои арогантен - стил, станал негова запазена марка. Вътрешни хора от Елисейския дворец заявиха, че щом още от началото на мандата Макрон е решил да помете с вълна от реформи законно придобити права, за тях е било ясно, че няма как да последва период на безметежно управление. Въведените от президента мерки за по-лесно наемане и уволнение на служители и намаляване на \"данък богатство\", като същевременно се отложи повишаването на социалните разходи, освен пенсионерите отблъснаха много от левите избиратели, които през 2017 г. преляха към него от лагера на традиционната левица и съставляваха почти половината от електората му. Сега само малко повече от една трета от хората с леви убеждения подкрепят Макрон при 43 процента при тези с десни, сочи проучване за месец март на ИФОП/Фидусиал. Причината са политическите му решения - но и неговият стил\", каза социологът от Института за политически изследвания в Париж Брюно Котре, който неотдавна направи изследване за възприятията за Макрон сред група хора (така наречената \"фокус група\", както наричат този тип изследвания в маркетинга). \"Някои от използваните думи, дори от някои от гласувалите за него, са особено негативни: \"Той е надменен, отнася се с презрение, обича да се показва на международни конференции\", каза той. Но Котре заяви, че реформаторското увлечение на Макрон и видимата му решимост да разбие \"специалните привилегии\" са се натъкнали и на по-дълбоко вкоренена характеристика на френския начин на мислене. Това е нещо, което френският социолог Филип д'Ирибарн нарече \"логика на честта\" - гордостта, която французите изпитват от системата на права и задължения за всички групи работещи, наследена от предреволюционната епоха. \"Във Франция усещането за накърнена чест е една от най-големите пречки за реформите\", каза Котре, добавяйки, че това е особено присъщо за публичния сектор, в който са заети 5 милиона души. \"Това е френска културна специфика, наследена от историята, която е много важна. Не можеш да реформираш публичната администрация единствено с мениджърски доводи, както прави Макрон.\" По тесните средновековни улички на Понтоаз, който през последните десетилетия се люшка между лявото и дясното, хората изказват по-директно мнението си за младия президент центрист. \"За него нещата стоят така: правя това, което кажа - примирете се. Без значение дали сте съгласни или не - гласували сте за мен, така че това е положението\", заяви 61-годишната Анита Делие, пенсионирана служителка от публичната администрация. \"Прекалено неолиберален е за моите възгледи.\"", "date": "2018.03.15", "title": "Ройтерс: Макрон е приветстван в чужбина, \nно у дома му е трудно да печели симпатии"}
{"url": "https://www.24chasa.bg/novini/article/6763341", "text": "Четиринадесет души бяха ранени днес,  , съобщи турската телевизия НТВ, цитирана от БТА.  Катастрофата стана сутринта, след като един трамвай се вряза в друг трамвай, който бил спрял на спирка Топчулар. На мястото на инцидента пристигнаха линейки и пожарни коли. При инцидента бяха ранени 13 пътници и ватманът на единия трамвай. Ранените са хоспитализирани. Според първоначалните информации сред ранените няма лица с опасност за живота. Предприето е разследване за установяване на причините за катастрофата.", "date": "2018.03.15", "title": "14 ранени след сблъсъка на два трамвая в Истанбул днес"}
{"url": "https://www.24chasa.bg/novini/article/6763360", "text": "До месец ще бъде финализирана обществена поръчка за 300 автомобила, предназначени за Охранителна полиция. Това съобщи в Разград главен комисар Христо Терзийски, директор на Главна дирекция \"Национална полиция\". Той уточни, че предстои финализиране и на обществена поръчка за още 56 стационарни камери за пътното движение. Терзийски подчерта, че решаването на кадровия недостиг и обезпечаването на служителите с нови автомобили и техника ще облекчи натоварването в ежедневната дейност. Той, заедно със старши комисар Стефан Джолев, заместник директор на ГДБОП, бяха гости на годишния отчет - анализ на Областната дирекция на МВР в Разград. Директорът на ГДНП даде добра оценка за дейността на разградската полиция, като заяви, че тя е работеща структура с трайни резултати и добри тенденции. Добрата оценка за дейността на ОДМВР-Разград се дължи и на изключително тясното взаимодействие с органите на прокуратурата, митническите и данъчните контролни органи. Акцент в работата и занапред остава противодействието в нелегалното разпространение на акцизни стоки. Приоритет представлява и пресичането на търговията с нелегално гориво в бензиностанциите, подчерта главен комисар Христо Терзийски, предава БТА. Анализът на статистическите данни за престъпността в област Разград през 2017 година показва относителна стабилност и устойчивост, като се отчита лек спад в нивото на регистрираните престъпления. Доминиращи за периода са общоопасните престъпления с относителен дял от 40,81 процента, сочи годишният отчет на Областната дирекция на МВР.", "date": "2018.03.15", "title": "Предстои финализиране на обществена поръчка за 300 автомобила за Охранителна полиция"}
{"url": "https://www.24chasa.bg/novini/article/6763364", "text": "Съдът в Търговище постанови \"задържане под стража\" на обвиняем за кражба при опасен рецидив и теглене на пари от чужда карта. Мярката за Иван М. /35 г./ от село Лиляк, е определена от Търговищкия окръжен съд по искане на прокуратурата, съобщиха от Апелативната прокуратура във Варна. Мъжът е привлечен като затова, че на 11 март отнел мъжка чанта, в която имало мобилен телефон, очила и карта за БДЖ на стойност 115 лева. В чантата опасният рецидивист намерил дебитна карта. Опитал се да плати с нея покупки в местен магазин, но не успял, въпреки че разполагал с кода й. Иван М. бил задържан за 72 часа с постановление на наблюдаващия прокурор в Окръжната прокуратура в Търговище до произнасянето на съда по исканата постоянна мярка за неотклонение \"задържане под стража\". Обвиняемият е осъждан девет пъти. Последното ефективно наказание, също за кражба при условията на опасен рецидив, изтърпял в плевенския затвор, откъдето излязъл през април 2016 г.", "date": "2018.03.15", "title": "Задържаха 35-годишен за кражба и теглене на пари от чужда карта в Търговищко"}
{"url": "https://www.24chasa.bg/novini/article/6763348", "text": "Шофьор на лек автомобил бе признат за виновен от състав на Хасковския окръжен съд и бе осъден на 3 години условно с 5-годишен изпитателен срок за причинената при катастрофа смърт на две тийнеджърки. Делян Делчев /38 г./ освен това се лишава и от правото да управлява МПС за 5 години, постанови още съдът. Делото, което бе гледано по съкратеното съдебно следствие, предизвика голям обществен интерес. Преди процеса съученици и приятели на загиналите момичета излязоха с отворено писмо, което бе качено в социалните медии, и в което се настояваше за честен и справедлив процес. Около 30 младежи присъстваха и на заседанието в съдебната зала. След края на делото председателят на състава и административен ръководител на Окръжния съд Миглена Тянкова в почти половинчасова импровизирана лекция разясни пред младите хора мотивите на съдебния състав за решението му, изтъкна смекчаващите и утежняващите вината обстоятелства, прилагането на правните норми, и човешки изказа съжаление към родителите и близките на загиналите момичета за загубата им. Делото може да бъде обжалвано или протестирано в Пловдивския апелативен съд.", "date": "2018.03.15", "title": "3 години условно и 5 години без книжка за катастрофа, при която загинаха две момичета"}
{"url": "https://www.24chasa.bg/novini/article/6763380", "text": "Продължава да намалява броят на регистрираните безработни в бюрата по труда и през февруари - общо 230 611 за месеца, което представлява намаление от 2.8 на сто спрямо януари. Сравнението с година по-рано пък показва, че безработните намаляват с 14.5 на сто, съобщават от пресцентъра на Агенцията по заетостта. Равнището на регистрираната февруарска безработица също се понижава - то е 7 на сто, а на годишна база се наблюдава значително свиване - с 1.2 процентни пункта. Новорегистрираните безработни през февруари са 20 260. От тях 839 са били неактивни, т.е. не са били нито заети, нито учащи и не са търсили работа. От началото на годината медиаторите и техните партньори са активирали професионално 12 597 души. Дейността на бюрата по труда е насочена и към заети, учащи и пенсионери, като през месеца 400 души са извършили регистрация като търсещи работа. Февруарските данни сочат, че на работа са постъпили 18 145 души. Значителен е делът на устроените в реалната икономика - над 86 на сто от общо постъпилите на работа. В резултат на изпълнение на активните мерки за насърчаване на заетостта сред безработните, през месеца в субсидирана заетост са включени общо 2437 души, в т.ч. 1336 по схеми на ОП \"РЧР\", 1038 - по програми, и 63 - по мерки. Агенцията по заетостта продължава да реализира обучения за придобиване на професионална квалификация и ключови компетентности, както и групови мероприятия за професионално ориентиране и за активно поведение на пазара на труда. В проведените срещи за професионално ориентиране и активиране са участвали 11 686 безработни. Завършилите обучение безработни са 183. На първичния пазар са заявени 16 071 работни места. Над две трети от местата са заявени от частния сектор (80.6 на сто). Най-голям е делът на заявените свободни работни места на първичния пазар от сферата на: 27.4 на сто - от преработващата промишленост, 19.1 на сто - от хотелиерството и ресторантьорството, 13.7 на сто - от търговията, 5.9 на сто - от транспорта, складирането и пощите, 5.5 на сто - от държавното управление, и други. По групи професии (съобразно структурата на НКПД - 2011) през февруари най-търсени са: персонал, зает в сферата на персоналните услуги (бармани, сервитьори, готвачи, камериери и др.); оператори на стационарни машини и съоръжения; работници в добивната и преработващата промишленост, строителството и транспорта; квалифицирани работници по производството на храни, облекло, дървени изделия и сродни; продавачи; водачи на МПС и подвижни съоръжения; работници по събиране на отпадъци; металурзи, машиностроители и (сродни на тях) и занаятчии; персонал, полагащ грижи за хората; помощен административен персонал по обслужване на клиенти и други.", "date": "2018.03.15", "title": "Регистрираните безработни намаляват и през февруари"}
{"url": "https://www.24chasa.bg/novini/article/6763392", "text": "Великобритания ще инвестира 48 милиона лири (67 милиона долара) в нов център за защита от химически оръжия, потвърди днес министърът на отбраната Гавин Уилямсън в реч, цитирана от Ройтерс. Вестник \"Дейли телеграф\" съобщи предварително новината. Центърът ще се помещава във военната изследователска лаборатория в Портън Даун, Южна Англия, която определи състава на нервнопаралитичното вещество, използвано за отравянето на бившия руски разузнавач, превърнал се в двоен агент, Сергей Скрипал и дъщеря му Юлия, предаде БТА. Великобритания обвинява за атаката Русия, която отрича. \"Днес мога да съобщя, че ние надграждаме над нашата експертиза от световна класа в лабораторията за отбранителна наука и технологии в Портън Даун. Ще инвестираме 48 милиона лири в нов център за защита от химически оръжия, за да поддържаме нашите водещи позиции в химическия анализ и отбрана\", каза британският министър на отбраната.", "date": "2018.03.15", "title": "Великобритания ще инвестира 48 млн. лири в нов център за защита от химически оръжия"}
{"url": "https://www.24chasa.bg/novini/article/6762777", "text": "През това лято Комисията за защита на потребителите /КЗП/ ще има виртуални приемни в курортните комплекси около Варна, съобщи днес началникът на институцията в крайморския град Христо Милев. Той уточни, че желаещите да подадат сигнали могат да ползват безплатни телефони в комплексите, както и да пишат електронни писма. Милев допълни, че по Великден и в началото на лятото инспекторите от КЗП ще проверят първо дейността на хотели и ресторанти, които са хванати в нарушение през миналата година. По думите му основните оплаквания на потребителите миналото лято са били от неработеща техника в местата за почивка, мръсни помещения и ограничена като асортимент или с лошо качество храна. Освен това са подавани сигнали срещу туроператори за недобре организирани почивки и разминавания между платените пакети и реално получените услуги, предаде БТА. Качеството на стоките и защитата на потребителите бяха тема днес на кръгла маса, организирана от Центъра за качество на стоките и потребителска защита към Икономическия университет във Варна в партньорство с Държавната агенция за метрологичен и технически надзор и КЗП. Форумът бе под егидата на Министерството на икономиката и бе посветен на Световния ден на потребителя 15 март.", "date": "2018.03.15", "title": "Комисията за защита на потребителите с виртуални приемни по курортите това лято"}
{"url": "https://www.24chasa.bg/novini/article/6762692", "text": "18 месеца с 3 г. изпитателен срок получи 18-годишният Златомир Велев от Айтос, който уби младеж в катастрофа на 31 декември, 2015 г. Както \"24 часа\" писа,  той , а наказанието му от 18 месеца е след редукция на присъдата с  една трета, както предвижда законът.   Прокуратурата поиска малко по-ниска присъда в размер на 1 г. и 6 м., която след редуцирането да стане 1 г., но също да бъде отложена за срок от 3 г. Срещу условното наказание се обяви упълномощеният защитник на майката на загиналия Велислав Вълков. Димитринка Вълкова поиска 2 г. затвор за момчето, убило сина й месеца преди той да навърши пълнолетие. \"Чувствам се съсипана, душевно съм разбита. Много неща не се казаха в залата. Не се спомена, че след катастрофата оцелелите момчета са се опитали да прехвърлят вината върху моя син, като са излъгали, че той е карал. Скри се, че в колата е щяло да има и пето момче, което в последния момент се отказало да пътува\", каза майката на убития Велислав. Жената едва сдържаше сълзите си по време на процеса, продължил по-малко от час.", "date": "2018.03.15", "title": "18 месеца условно за ученика, който уби абитуриент навръх Нова година"}
{"url": "https://www.24chasa.bg/novini/article/6762818", "text": "Македонската полиция задържа снощи 27-годишен гражданин от Скопие пред сгпрадата на парламента, предаде днес агенция МИА. При проверка на полицаи у него са намерени прът и камъни, предаде БТА. Младежът бе отведен в полицейското управление за по-нататъшна процедура. Македонският парламент прие снощи закона за употреба на езиците, с който албанският става втори официален език в страната, в напрегната атмосфера и на фона на протести пред парламента.", "date": "2018.03.15", "title": "Задържаха протестиращ пред парламента в Македония, носел прът и камъни"}
{"url": "https://www.24chasa.bg/novini/article/6762775", "text": "Върховният касационен съд даде по 3 г. затвор на двама младежи, подсъдими за убийство по непредпазливост на художник на технопарти на Камен бряг преди близо 8 години. Васил Гергински и Ивайло Първанов трябва да платят и по 65 хил. лв. на майката на Цветомир Христов - Мария Александрова. 28-годишният Цветомир умира във варненската болница 10 дни, след като на 29 август е ритан в главата и по цялото тяло пред палатката му. Според Гергински и Първанов той ги предизвикал, замеряйки ги с празни бутилки от минерална вода. Няколко съдилища - Добричкият окръжен съд и три състава на Варненския апелативен съд дават по три години условно на младежите, защото никога не са имали противообществени прояви, не са осъждани и имат добри характеристични данни. В мотивите си съдиите от ВКС  не отричат, че \"поправянето и превъзпитанието е с приоритетно значение при преценката за приложимостта на условното наказание.\" \"Това обаче не може да доведе до игнориране на общия превантивен ефект от наказанията\", категорични са върховните съдии. Те подчертават, че динамиката и разпространеността на проявите на саморазправа при провокации, поводи и конфликти са от такова естество, че с лекота се посяга и отнема живот. \"Поради това се налага изводът, че за постигане целите на наказанието и за поправянето на подсъдимите те трябва да бъдат изолирани от обществото. Ефективното изтърпяване на наказанията ще спомогне, от една страна за ефективна преоценка и осмисляне на поведението им в посока бъдещо недопускане на подобна саморазправа, а от друга - ще въздейства възпиращо спрямо другите членове на обществото\", пишат в мотивите си върховните съдии.", "date": "2018.03.15", "title": "По 3 г. затвор за убийство на художник на Камен бряг"}
{"url": "https://www.24chasa.bg/novini/article/6762848", "text": "С 30% намаля за година броят на хората, които са безработни, но не търсят работа, защото са убедени, че няма да намерят. Това се вижда от сравнението на данните за работната сила през 2016 и 2017 г., разпространени от Националния статистически институт. Т. нар. обезкуражени лица през миналата година са 116 хил. при 166 хил. през предходната. Безработни са 207 хил. души, с 16.3% по-малко, отколкото година по-рано. Продължително безработни, т.е. над 1 г, са малко повече от половината. Заетите на 15 и повече години са 3.1 млн. души, увеличението за година е със 133.5 хил. души или 4.3 на сто. Увеличава се заетостта като сред най-младите (между 15 и 24 г.) - с 10 на сто, така и сред най-възрастните. (между 55 и 64 г.) - с 6%.", "date": "2018.03.15", "title": "За година обезкуражените намаляха с 30%"}
{"url": "https://www.24chasa.bg/novini/article/6762840", "text": "Омбудсманът на ЕС Емили О'Райли препоръча днес Европейската комисия и нейният етичен комитет да преразгледат случая с бившия председател на ЕК Жозе Барозу, който стана лобист на банката Голдмън Сакс, предава БТА.  В препоръка, разпространена днес, О'Райли изразява виждането, че е необходимо на Барозу да бъде забранено да лобира за още няколко години. По оценката на омбудсмана, бившият председател на ЕК е лобирал за посочената банка на среща с настоящия зам.-председател на ЕК Юрки Катайнен. Отговорностите на Катайнен са работните места, икономическият растеж, инвестициите и конкурентоспособността. О'Райли отбелязва, че разговорът между двамата в края на миналата година е бил представен като среща между зам.-председател на ЕК и представител на банката. По-късно Катайнен и Барозу са пояснили, че срещата им била \"лична\". Преди месец ЕК уточни, че двамата са разговаряли по въпроси, свързани с търговията и отбраната, без свидетели и без протокол. Според омбудсмана е необходимо етичният комитет на ЕК да преразгледа оценката си за новото работно място на Барозу. Неотдавна комитетът обяви след проверка, че Барозу е спазил изискванията и е поел поста след изтичането на т. нар. \"срок на охлаждане\", в който възможностите на бившите комисари за започване на работа в частния сектор са силно ограничени. В този период бившите комисари получават около половината от заплатата, която са взимали от ЕК, без да е необходимо да вършат нещо. В препоръката на омбудсмана се отбелязва, че Барозу е дал обещание да не лобира пред ЕК. Омбудсманът заключава, че това обещание очевидно не е било спазено при срещата с Катайнен. Омбудсманът коментира, че тези събития увреждат сериозно образа на институциите на ЕС. Бившите еврокомисари, като обществени служители, трябва да действат така, че да не уронват общественото доверие в ЕС, се посочва в препоръката. В документа е записано, че според проверката ЕК не се е справила подходящо с множество подобни случаи. Според омбудсмана, дори затегнатите напоследък правила за поведение на комисарите не са достатъчно строги. Препоръчва се сроковете, в които бившите комисари не могат да започват работа в частния сектор, да бъдат удължени допълнително. Миналата година служители от институциите на ЕС настояха Барозу, който започна работа към американската инвестиционна банка Голдман Сакс, да бъде предаден на Европейския съд. През 2016 г. Барозу пое пост в американската банка. Впоследствие действащият председател на ЕК Жан-Клод Юнкер заяви, че е възразил срещу назначението на Барозу заради приноса на банката в предизвикването на световната икономическа криза. Етичният комитет на ЕК заключи, че макар и неморални, действията на Барозу са законни. Днешната препоръка на омбудсмана се добавя към разразилия се в последния месец скандал с новоназначения генерален секретар на ЕК Мартин Зелмайер. Той бе издигнат на заседание на еврокомисарите без предварително предупреждение и по процедура, която е подложена на проверка от Европейския парламент. Множество европейски и световни медии определиха случая със Зелмайер като най-големия трус за комисията на Юнкер досега, а ЕП се обедини в оценката си, че става дума за злоупотреба. Много евродепутати призоваха за оставка на Зелмайер и предупредиха, че той може да повлече цялата комисия. Резултатите от проверката на ЕП се очакват през април.", "date": "2018.03.15", "title": "Омбудсманът на ЕС настоя за по-строги етични правила за еврокомисарите"}
{"url": "https://www.24chasa.bg/novini/article/6762802", "text": "Кметът на Велико Търново и председател на Националното сдружение на общините в България /НСОРБ/ Даниел Панов, както и негови колеги от местната власт предлагат законодателни изменения, свързани с функциите на общините по опазване на обществения ред и по управление на язовирите. Това стана по време на работна среща в Народното събрание, в която участваха депутатите от комисиите по вътрешна сигурност и обществен ред, по регионална политика, благоустройство и местно самоуправление и по околната среда и водите, както и представители на изпълнителната власт, съобщиха от пресцентъра на сдружението. Дискусията бе открита от председателя на Народното събрание Цвета Караянчева и от Даниел Панов. Те изказаха мнение, че НСОРБ и парламентът работят в много добър диалог и припомниха, че между 44-о НС и най-голямата неправителствена организация има подписано споразумение за сътрудничество. Панов посочи, че всяко законодателно изменение се случва след становища и експертни оценки на местната власт. НСОРБ предлага промени в Закона за водите, свързани с прецизиране класификацията на язовирите общинска собственост според големината и степента им на опасност. Сдружението настоява и за планиране на целева субсидия за общините за поддържане на язовирите, също за заснемането и паспортизирането им. Предложенията предвиждат и механизъм за извеждане от експлоатация на неизползвани водни обекти. Целта е създаването на работещ механизъм, който да обезпечи безопасната експлоатация на язовирите. НСОРБ предлага и разширяване на законовите правомощия за общините при опазване на сигурността. Промените предвиждат в сферата на общинските дейности да бъде включено опазването на обществения ред, общините да могат да създават звена за контрол по опазването на реда, на общинското имущество и за организация на движението. Целта е да няма припокриване на функции с МВР, а звената в общините да имат допълваща роля.", "date": "2018.03.15", "title": "Кметове предлагат нова класификация на язовирите и повече правомощия на общините за сигурността"}
{"url": "https://www.24chasa.bg/novini/article/6762855", "text": "Великобритания блокира приемането на предложения от Русия проект за изявление на Съвета за сигурност на ООН по повод отравянето на бившия руски шпионин Сергей Скрипал, заяви постоянното представителство на Русия в ООН, цитирано от ТАСС. Британските представители блокираха предложения от Русия кратък и фактологичен проект за изявление на Съвета, съобщи говорителят на постоянното представителство Фьодор Стржижовски. Според него британската делегация е внесла корекции, изменящи смисъла на документа, който е целял запазването на единството на Съвета за сигурност на ООН, предаде БТА. \"Ние не говорим на езика на ултиматумите\", заяви снощи на заседание на Съвета за сигурност руският постоянен представител в ООН Василий Небензя, който обвини британската премиерка Тереза Мей, че създава истерична атмосфера с обвиненията си срещу Москва. Русия е изпратила нота до британското външно министерство, в която е поискала проби от субстанцията и е предложила извършването на съвместно разследване, \"защото сме учтиви\", подчерта Небензя. Той добави, че няма никакви доказателства за обвиненията срещу Русия, съдържащи се в писмото на Мей до Съвета за сигурност и генералния секретар на ООН. Освен това руският постоянен представител предположи, че измисленият британски детектив Шерлок Холмс може би ще се справи по-добре с разследването от британския Скотланд Ярд, отбелязва ДПА. Небензя добави, че в Русия не са водени научни изследвания и разработки на бойно отровно вещество под условното название \"Новичок\", предаде ТАСС. Химикалът, използван за отравянето на Сергей Скрипал може да е бил произведен и от Великобритания, подчерта руският постоянен представител в ООН. Русия е прекратила всички програми за химически оръжия през 1992 г. и е унищожила всички запаси до миналата година, което е потвърдено от Организацията за забрана на химическите оръжия (ОЗХО). В средата на 90-те години обаче специални служби на западни страни, включително САЩ и Великобритания, са отвели от Русия редица специалисти и документация и са продължили изследванията в областта на нервнопаралитичните химически оръжия. \"Постигнатите от тези страни положителни резултати по създаването на нови отровни вещества, които на Запад се класифицират по някакви съображения под общото наименование \"Новичок\", са отразени в над 200 открити източници от страни на НАТО\", подчерта Небензя. Освен това той заяви, че за Москва отравянето на Скрипал преди световното първенство по футбол в Русия не е изгодно, за разлика от други страни, които отказа да назове. Русия предлага Съветът за сигурност да приеме изявление за медиите за инцидента. В подготвения от Москва текст се набляга на необходимостта от задействане на механизмите на Конвенция за забрана на разработването, производството, натрупването и употребата на химическо оръжие и за неговото унищожаване. Руският постоянен представител определи като крайно слаби представените от британската страна доводи. Британският заместник-посланик в ООН Джонатан Алън отговори, че Лондон не планира да предостави на Москва образци от веществото, с което е бил отровен Скрипал. Според него това не се изисква според Конвенцията за химическите оръжия. Китайският постоянен представител в ООН Ма Чжаосюй подчерта на заседанието на Съвета за сигурност, че Пекин се надява на обективно и независимо разследване на случая с отравянето на Скрипал и дъщеря му, както и че то ще се базира на фактите. Ма изрази надежда, че заинтересованите страни ще могат да разрешат този въпрос по съответните канали, отбелязва ТАСС. В предложения от Русия проект на изявление, предназначено за медиите, се изразява дълбока загриженост \"от информацията, че във Великобритания е било използвано предполагаемо нервнопаралитично вещество\" и се отправя призив към всички заинтересовани страни да се консултират и сътрудничат при разследването на този въпрос в съответствие със задълженията им според Конвенцията за химическото оръжие. Освен това се изразява подкрепа за изпълнението на тази конвенция и необходимостта да бъде построен свят без химически оръжия. Фьодор Стржижовски заяви също, че САЩ са блокирали предложения от Русия и Китай проект за изявление на Съвета за сигурност на ООН в подкрепа на уреждането на конфликта на Корейския полуостров. Американската страна е решила да прекрати работата си по руско-китайската инициатива без каквито и да било обсъждания. Това \"предизвиква въпроси за истинските намерения на Вашингтон в контекста на отбелязаното затопляне на междукорейските отношения\", добави говорителят. Стржижовски подчерта, че руско-китайският проект е имал за цел да се подкрепи напредъка към решаването на конфликта.", "date": "2018.03.15", "title": "Русия: Отровата, използвана срещу Скрипал, може да е произведена във Великобритания"}
{"url": "https://www.24chasa.bg/novini/article/6762898", "text": "Учени от Международния център за радиоастрономически изследвания в Австралия установиха, че астрономически обекти във външните краища на всички галактики извършват една обиколка около центровете им за около 1 милиард години, съобщи Лента. Този феномен противоречи на традиционното виждане, че галактики с едни и същи размери могат да се завъртат с различна скорост. По думите на учените, той е характерен за всички звездни системи, независимо от радиуса на техния диск. Това се обяснява с факта, че всички галактики с еднакви размери притежават една и съща средна плътност. \"Невъзможно е да се открият бързо завъртаща се плътна галактика и по-малко плътна галактика със същите размери, която се завърта по-бавно\", заяви ръководителят на екипа Герхард Мойрер, предава БТА. Учените освен това изяснили, че в края на галактичния диск има не само млади звезди и междузвезден газ, а и стари звезди, както предсказваха някои модели. Резултатите от изследването са качени на сайта Phys.org.", "date": "2018.03.15", "title": "Учени наблюдаваха странно движение на всички галактики във Вселената"}
{"url": "https://www.24chasa.bg/novini/article/6762900", "text": "„Новичок“ е десетки пъти по-токсичен от която и да е друга нервно-паралитична отрова и Сергей Скрипал и дъщеря му Юлия нямат шансове да оживеят. Това казва в интервю за РИА „Новости“ за отровното вещество един от създателите му - Вил Марзиянов, предава  .  Според него смъртта им ще бъде мъчителна, а дори и да не умрат, никога няма да се възстановят. Химикът добавя, че съставките на „Новичок“ може да се внесени във Великобритания поотделно, а след това да са били смесени. Бившият руски агент Сергей Скрипал и дъщеря му Юлия бяха атакувани с нервно-паралитичната отрова на 4 март. Състоянието им продължава да бъде тежко. В отговор Великобритания обвини Русия за нападението и предприе санкционни мерки, сред които замразяване на отношенията с Москва и ескпулсиране на руски дипломати.", "date": "2018.03.15", "title": "Един от създателите на \"Новичок\": Скрипал и дъщеря му ще умрат мъчително"}
{"url": "https://www.24chasa.bg/novini/article/6762905", "text": "Президентът на Русия Владимир Путин лично ще избере вариант за ответни мерки против Великобритания, който ще отговаря най-добре на интересите на Русия, увери прессекретарят на руския президент Дмитрий Песков, цитиран от ТАСС. „Окончателното решение, разбира се, е на президента на Русия. Няма никакво съмнение, че той ще избере този вариант, който съответства в най-голяма степен на интересите на Русия“, заяви пред журналистите Песков, като увери, че ответните мерки на Москва против Лондон няма да закъснеят, предаде \"Фокус\". „Естествено, няма да ги накараме да чакат дълго (за ответните мерки), предложенията ще бъдат формулирани в МВнР и другите ведомства“, заяви той.", "date": "2018.03.15", "title": "Дмитрий Песков: Ответните мерки на Москва против Лондон няма да закъснеят"}
{"url": "https://www.24chasa.bg/novini/article/6762924", "text": "Започнати са действия за безвъзмездното придобиване на два държавни имота във Варна, които ще бъдат използвани за разкриването на центрове за социална рехабилитация и интеграция на хора с психични разстройства и с умствена изостаналост. Това стана ясно на заседанието на комисията по собственост и стопанство в местния парламент. Членовете на комисията решиха още един общински терен да бъде предоставен на предприятието „Общински паркинги и синя зона“, отговарящо за експлоатацията и поддръжката на паркингите и зоните за платено паркиране на територията на община Варна. Имотът с площ от 2 450 кв. м. се намира в Южната промишлена зона и ще бъде използван за репатриране на неправилно паркирани моторни превозни средства. Ще бъде разширен и един от платените паркинги във варненския квартал \"Младост\". В момента той разполага със 70 места, но неговият капацитет е изцяло запълнен. Според директора на общинското предприятие Младен Иванов паркоместата могат да бъдат увеличени поне с 50.", "date": "2018.03.15", "title": "Община Варна получава два държавни имота за социални центрове"}
{"url": "https://www.24chasa.bg/novini/article/6762937", "text": "“Различията ни със Симеонов ще останат, но ще продължим да работим”. Това заяви лидерът на парламентарната група на “Обединени патриоти” Волен Сидеров пред журналисти в парламента. “С него имаме различия по този въпрос от доста отдавна. Затова сложихме отделна точка при създаването на партията, че ние имаме различия по определени въпроси -политически, идеологически и гео-политически въпроси”, посочи още Сидеров по повод изказването на вицепремиера Валери Симеонов, който призова за реакция срещу руската агресия в Крим. “Нашите различия ще си останат, но това не пречи да работим в името на интереса на българския народ.Разногласието трябва да бъде такова, че да не бъде определящо за съдбата на страната. Вие знаете, че едно излизане на управляващата коалиция в момента означава предсрочни избори. Означава връщане на надеждата БСП и ДПС да бъдат отново във властта. Това ще бъде игра със съдбата на страната”, отсече той. И допълни, че с Валери Симеонов се познавали “както се казва от ученици” и са имали спорове и преди. “Ще дойде един ден хора, които сега ме нападат за моята позиция ще дойдат на нея”, категоричен бе той. “Не се колебая, когато трябва да направя другарска критика. Джамбазки е млад и способен политик и аз не се колебая. Както се казва израстнал е пред мен. Винаги съм му помагал и ще му помагам. Имам правото като по-възрастен и опитен да дам дружески и насочващи съвети. Когато говориш малко да се въздържаш, защото тук става въпрос за една велика страна“, заяви Сидеров, след като във вторник критикува Джамбазки за позицията му относно Истанбулската конвенция и го попита за кого работи. “Не е работа на Захариева да коментира отношенията на Русия и Великобритания”. Това заяви шефът на парламентарната група на “Обединени патриоти” Волен Сидеров в отговор на въпрос на “24 часа” за сутрешния  . Вчера английското правителство наложи редица санкции на Русия, сред които бе изгонването на 23 руски делегати от страната, заради случая с двойния агент Сергей Скрипал, който бе отровен с руски газ. “Според мен е нередно. Ако Захариева е направила такова изявление, тя е направила гаф. Това е работа на министър-председателя да ѝ направи забележка и да се замисли дали тя е подходяща за този пост. Изобщо не е нейна работа да коментира двустранните отношения между две големи държави - не членки на Европейския съюз”, отсече Сидеров. “Между Англия и Русия отношенията са от векове и то на дебнене и правене на номера. Това е един епизод от техните действия. Великобритания напуска ЕС. Тя като каква застава на страната й? Сигурен съм, че Борисов вече ѝ е направил забележка. Но Захариева е млад човек. Каня я в неделното училище, може да се вземе да се научи на нещо”, каза още Сидеров.", "date": "2018.03.15", "title": "Сидеров: Различията ни със Симеонов ще останат, но ще продължим да работим"}
{"url": "https://www.24chasa.bg/novini/article/6762942", "text": "Около 3,4 тона злато бяха изсипани на пистата от товарен самолет АН-12 на летището в град Якутск, съобщи ТАСС. При излитането на летателния апарат на авиокомпания \"Нимбус\" въздушният поток повредил механизма за затваряне на товарния люк. Екипажът взел решение да кацне обратно на пистата. Но при приземяването златният товар на самолета се разпилял под формата на 172 кюлчета с тегло 3,4 килограма, предава БТА.  Товарът е бил неправилно разпределен в отсека. Изпаднала била само част от златото, а общият товар бил 9 тона. На борда на самолета се е намирал 5-членен екипаж.", "date": "2018.03.15", "title": "Около 3,4 тона злато се изсипаха на писта от товарен самолет в Русия"}
{"url": "https://www.24chasa.bg/novini/article/6762967", "text": "Британският министър на външните работи Борис Джонсън намекна, че корумпирани руснаци, които дължат богатството си на връзки с руския президент Владимир Путин, може да бъдат взети на прицел от британска полиция и британските правоналагащи органи като част от мерки в отговор на атаката с нервнопаралитично вещество срещу бившия руски шпионин Сергей Скрипал, предаде Ройтерс. Вчера британският премиер Тереза Мей обяви редица незабавни мерки срещу Русия, в това число изгонването на 23 руски дипломати, заради атаката с нервнопаралитичния агент \"Новичок\" срещу Скрипал и дъщеря му Юлия в английския град Солсбъри на 4 март. Москва отрича да има нещо общо с нападението, предава БТА. В интервю за радио Би Би Си Джонсън каза, че хората биха искали да видят как полицията и правоналагащите органи се заемат с много богати хора, директно свързани с Владимир Путин и чието състояние може да бъде приписано на тяхната връзка с Путин. Според Джонсън хората биха искали да видят, че полицията е способна да издава заповед за проверка на произхода на състоянието на тези хора и да ги изправя пред правосъдието за техни действия, свързани с корупция в особено големи размери. Джонсън каза също, че Великобритания ще предостави образец от нервнопаралитичния агент, с който е отровен Скрипал, на Организацията за забрана на химическото оръжие, за да го анализира и да направи заключения. Според Джонсън нападението срещу бившия шпионин е \"начинът на Русия да каже:\"Вижте какво се случва с хората, които се противопоставят на режима\". Министърът допълни: \"Путин иска да каже на хората, които обмислят да минат на противниковата страна: \"Направете го и ще умрете\". Според британския дипломат номер едно има доказателства, че Русия стои зад атаката. Според него руснаците искат да отрекат, че стоят зад отравянето, но същевременно искат светът да знае, че те са зад него. Джонсън обвини Русия, че е поела по реваншистки път, защото се чувствала подценявана след падането на Берлинската стена и разпадането на СССР. За експулсирането на руските дипломати Джонсън каза, че тази мярка ще лиши Русия от разузнавателните й способности във Великобритания за десетилетия напред.", "date": "2018.03.15", "title": "Борис Джонсън: Корумпирани руснаци може да бъдат взети на прицел от властите ни"}
{"url": "https://www.24chasa.bg/novini/article/6762984", "text": "\"Ако от ГЕРБ не са разбрали, ние сме опозиция. Власт се клати чрез скандали и те не идват от опозицията, а от ГЕРБ.\" Така зам.шефът на червената група Драгомир Стойнев коментира  \"Проблем на ГЕРБ е, че не могат да изведат държавата от кризата. Ние искаме предсрочни избори, защото тяхното управление е пълен провал\", допълни Стойнев. По повод обвиненията на Цветанов, че Радев говори и действа повече като лидер на политическа сила, а не като президент, Стойнев заяви: Стига с подобни подозрения. Пускат ги, понеже няма нещо реално. Радев е президент на всички българи и съм убеден, че ще бъде един от най-успешните президенти. Неговата работа е да казва грешките на управляващите, както го прави и опозицията, обясни Стойнев. Зам.шефът на червената група коментира и изнесените от ГЕРБ данни за кмета на Провадия Филчо Филев. Това е история от далечната 2016 г., коато си изнася от компрометирана личност като Тодоров, каза Стойнев. Докладите са изпратени в прокуратурата още през 2016 г. и е нейна работа да прецени дали има нарушения или не. Явно ГЕРБ са решили преди изборите - тъй като те с политика не се занимават, търсят скандали, допълни той. И обясни, че кметът очаква да се произнесат компетентните органи. БСП ще защити всеки свой кмет, но този, който не спазва закона и се облагодетелства трябва да си понесе отговорността, категоричен бе Стойнев. Борбата с корупцията не се води само с опонента, а и в държавата. БСП е заявила борба с паралелната държава и нямаме никакви притеснения, допълни той. Но има разделение на властите и институции, които трябва да бъдат оставени да си вършат работата. Ние да се занимаваме със законодателство, а не с поредните клюки. Това подменя дневния ред, каза още зам.-шефът на червената група.", "date": "2018.03.15", "title": "БСП: Искаме предсрочни избори, защото управлението на ГЕРБ е провал"}
{"url": "https://www.24chasa.bg/novini/article/6763000", "text": "Турските власти са издали днес заповеди за арест на 36 военни, заподозрени във връзки с Фетхуллахистката терористична организация (ФЕТО), съобщи турската телевизия СиЕнЕн-Тюрк. Полицията е предприела операция по задържането на заподозрените в Анкара и още редица окръзи, сред които Измир, Истанбул, Сивас, Денизли, Айдън, Диарбекир. Досега са задържани 28 военни, предаде БТА. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад провалилия се пуч през 2016 г.", "date": "2018.03.15", "title": "Издадоха заповеди за арест на 36 турски военни, заподозрени във връзки с ФЕТО"}
{"url": "https://www.24chasa.bg/novini/article/6763020", "text": "Българска стюардеса загина на международното летище в столицата на Уганда. Това става ясно от съобщение в туитър, където е публикувана и снимка от инцидента. Според местното издание \"Индипендънт\" жената е българка и е изпаднала от самолет на пистата. Има данни, че стюардесата сама е отворила аварийния изход на самолета и се е хвърлила от него. Става дума за Боинг 777 на авиокомпания \"Емирейтс\", който е бил паркиран на международното летище \"Ентебе\". Стюардесата е била прехвърлена по спешност в болницата \"Кисуби\", където е починала от тежките наранявания след падането. Гражданската авиация на Уганда съобщи, че инцидентът е станал вчера на международното летище в страната.", "date": "2018.03.15", "title": "Българска стюардеса изпадна от самолет на пистата в Уганда, загина"}
{"url": "https://www.24chasa.bg/novini/article/6763033", "text": "Словашкият президент Андрей Киска прие днес оставката на премиера Роберт Фицо. Наред с това Киска се е съгласил с искането на Фицо следващият министър-председател да бъде номиниран от неговата социалдемократическа партия \"Смер\" (\"Посока\"), предаде Франс прес, цитирана от БТА.  \"Смер\", като най-голямата партия в управляващата коалиция, ще представи кандидат за премиерския пост. Президентът се съгласи\", съобщи Бела Бугар, председателят на партията на унгарското етническо малцинство \"Мост-Хид\" (\"Мост\"), по-малък коалиционен партньор на социалдемократите. Според Бугар ще бъдат сменени поне една трета от министрите. Очаква се словашкият президент да направи изявление днес по обед, каза негов говорител. По-рано Киска поиска или предсрочни избори, или дълбоки промени в правителството, за да бъде сложен край на политическата криза в Словакия, предизвикана от убийството миналия месец на журналиста Ян Куциак и неговата годеница. Куциак разследвал предполагаеми случаи на корупция по високите етажи на властта, включително евентуални връзки между хора от обкръжението на Фицо с италианската мафия. Двама министри - на културата Марек Мадярич и на вътрешните работи Роберт Калиняк, подадоха оставка след убийството на Куциак. Мадярич направи това по лични убеждения, а Калиняк - след като партията \"Мост-Хид\" поиска той да се оттегли от поста като условие за нейното оставане в управляващата коалиция. Впоследствие, на фона на най-големите протести в Словакия след падането на комунизма, \"Мост-Хид\" обаче постави нови условия.", "date": "2018.03.15", "title": "Словашкият президент прие оставката на премиера"}
{"url": "https://www.24chasa.bg/novini/article/6763040", "text": "На 17-годишния котарак Стенли беше присаден бъбрек, като операцията струваше на стопанката му 19 хиляди долара, предава агенция ЮПИ, цитирана от БТА.  Бетси Бойд от град Балтимор в щата Мериленд разбрала, че домашният й любимец е много зле. Тя е преподавателка в местния университет и с тревога узнала, че възрастният Стенли страда от бъбречна недостатъчност. И ако не се предприемат спешни мерки, той ще се спомине след броени месеци. \"Стенли беше до мен в най-трудните мигове от живота ми, доверява Бетси Бойд. Той е като човешко същество за мен и аз нямах право да го изоставя, когато се нуждаеше от моята помощ!\" Заедно със съпруга й семейната двойка решила да плати 19 хиляди долара за операцията от спестените им пари. С тях съпрузите възнамерявали да си купят нова кола. Миналата събота Стенли празнува осемнайсетия си рожден ден, благодарение на новия си бъбрек. Той мъркал от радост и се молел за лакомства. Историята приключила благоприятно и за донора, 2-годишния котарак Джей, който бил приет да живее в семейството.", "date": "2018.03.15", "title": "Присадиха бъбрек на котарак за 19 хиляди долара"}
{"url": "https://www.24chasa.bg/novini/article/6763073", "text": "За следващата учебна година България ще разполага от ЕС с над 3,6 милиона евро за осигуряване на мляко, плодове и зеленчуци за учениците. Това съобщи днес Европейската комисия. В ЕС за целта са отделени около 260 милиона евро. Схемата за хранене в училищата обхваща над 30 милиона деца. През учебната 2016-2017 г. повече от 12,2 милиона деца на възраст между 6 и 10 години в 79 000 училища са получили плодове и зеленчуци в училище, а около 18 милиона деца - мляко, предаде БТА. Страните, които желаят да участват в схемата, подават до ЕК искане за подкрепа. Осигуреният бюджет се изчислява според броя на учениците в съответната държава от ЕС. Държавите могат да изразят готовност да похарчат повече от поисканата помощ, или да откажат да се възползват изцяло от предоставените средства.", "date": "2018.03.15", "title": "ЕС дава над 3,6 млн. евро за мляко, плодове и зеленчуци за българските учениците"}
{"url": "https://www.24chasa.bg/novini/article/6763072", "text": " в сряда през нощта е бил потушен от местната полиция, в резултат от което са пострадали осем служители на силите за сигурност, пише електронното издание на гръцкия вестник Kathimerini, цитирано от \"Фокус\".  Според информацията от властите, сблъсъците са възникнали, след като около 150 души са започнали да протестират, че са държани насила в бежанския лагер без да се знае кога и дали ще го напуснат и са нападнали полицейските служители, които са пристигнали в центъра, като преди това са подпалили кофи за боклук и палатки. През последните няколко дни, трима бежанци са заплашили да се самоубият и един от тях е хоспитализиран, след като го е ударил ток, когато се е изкачил на електрически стълб.", "date": "2018.03.15", "title": "8 полицаи са пострадали по време на бунта на бежанците в лагера на остров Лесбос"}
{"url": "https://www.24chasa.bg/novini/article/6763082", "text": "Българският евродепутат от ЕНП-ГЕРБ Емил Радев призова за засилване на международното сътрудничество с цел преодоляване на ефекта на киберпрестъпност, кибератаки, електронен шпионаж. Това стана по време на дебат в пленарна зала в Европейския парламент относно международно сътрудничество в борбата с киберпрестъпността. Според Емил Радев, следващата криза на сигурността ще бъде породена от използването на новите технологии като оръжие срещу критичната инфраструктура или дори за военни цели и ще доведе до огромни икономически и социални щети. „Тук не говоря единствено за кибератаки, спонсорирани от определени държави, а за атаки дори от отделни индивиди, притежаващи уменията да нанесат вреди.“, уточни той. Затова българският евродепутат призова съществуващите регионални инициативи и мерки, като киберцентърът на Европол, заедно с технологични компании, да задълбочат дебата в рамките на ООН за създаването на международен кодекс за поведение за държавите в киберпространството, както и да координират усилия в предотвратяването и разследването на кибератаки, вкл. чрез обмен на информация. В този контекст той изрази надежда, че повече държави, а не само европейски, ще ратифицират Конвенцията от Будапеща за киберпрестъпленията. „А защо не дори да се започне работа по конвенция на ООН за борба срещу киберпрестъпленията.“, предложи евродепутатът.", "date": "2018.03.15", "title": "Емил Радев призова за засилване на сътрудничеството срещу кибератаките"}
{"url": "https://www.24chasa.bg/novini/article/6763134", "text": "Мъжът е задържан в хода на предприета специализирана полицейска операция от служители на Регионална дирекция „Гранична полиция“ – Аерогари, съобщиха от пресцентъра на МВР. В резултат на проведените професионални действия Й.П. /35г./ бил заловен в момент, когато товарел в камион за изхвърляне на отпадъци лаптопи, инструменти, РАМ памет, монитор и процесор, собственост на една от фирмите. Установено е, че мъжът е работил във фирма, наета за поддръжка и почистване на помещения на офиси в зоната на аерогарата. Отнетите вещи на обща стойност 1878 лева . По случая в ГПУ-София е образувано досъдебно производство, на Й. П. е повдигнато обвинение за кражба.", "date": "2018.03.15", "title": "Хванаха мъж да краде техника от летище София"}
{"url": "https://www.24chasa.bg/novini/article/6763142", "text": "Неволно отравяне със спирт за горене вкара за кратко шестокласник в болница. Инцидентът станал в едно от междучасията след час по физическо. Приятел и съученик на 13-годишно момче сипал малко спирт на шега във водата му, предаде  . След часа по физическо, детето пило вода, но не забелязало допълнителния примес. След няколко учебни часа обаче се почувствал зле и погледът му се премрежил, затова и отишъл до училищната сестра. Директорът на СУ \"Сава Доброплодни\" Албена Иванова разказва, че с него са били и останалите съученици и приятелят, който му скроил \"шегата\". Те разказали истината на сестрата и тя незабавно уведомила директорката и педагогическия съвет. Заедно с родителите на детето, то било заведено в болницата. Там е било посетено и от родителите на виновния съученик. След като му е направена промивка, бил оставен два дни за наблюдение. Децата отново са на училище заедно. Директорката Албена Иванова е категорична, че не става дума за агресия. Децата са част от приятелска компания и няма конфликт помежду им. Касае се за нелепа шега, която за щастие няма сериозни последствия.", "date": "2018.03.15", "title": "Шестокласник прати съученик в болница, сипал му спирт във водата"}
{"url": "https://www.24chasa.bg/novini/article/6763135", "text": "Македонският президент отново отказа да подпише закона за употреба на езиците, с който албанският език става втори официален език в Македония. Законът бе приет вчера за втори път на фона на протести в парламента и пред сградата. През януари Георге Иванов отново отказа да го подпише. Ето какво предвижда самият закон:  Законът за употреба на езиците, който бе гласуван за втори път от депутатите в македонския парламент, предвижда във всички органи на държавната власт, централните институции, обществените предприятия, агенции, дирекции, институти и организациии, комисии, юридически лица официален език, освен македонския и неговото писмо, да бъде и албанският език, предава агенция Макфакс.  Стенограмите от заседанията на парламента и правителството, заседанията на работните комисии, както и други материали и документи, според закона, трябва да се издават и да се пазят на македонски и на албански език. Наименованията на институциите, както и на всички единици в местното самоуправление, в които най-малко 20 процента говорят на официален език различен от македонския, както и в Скопие, ще бъдат написани на македонски език и неговото писмо на кирилица, и на албански език. Наменованията трябва да бъдат със същата големина и шрифт, при което наименованието на македонски език и писмо ще бъде написано първо, предава БТА. Банкнотите и монетите, както и пощенските марки ще съдържат символи, които ще представляват културното наследство на гражданите, които говорят македонски език и неговото писмо на кирилица, както и на албанците. Същото важи и за пощенските марки, платежните карти, фискалните доклади, издадени от институциите, фактурите, бандеролите. Униформите на полицията, пожарникарите и здравните работници в Скопие и общините, където живеят 20 процента албанци, също така според закона ще бъдат двуезични. В съдебните, административните, изпълнителните процедури, процедурите за изпълнение на санкции, предследствени и следствени процедури, наказателни производства, съдебни и извънсъдебни производства и в другите процедури пред съдилищата, държавните прокуратури и всички други органи и институции се използват македонският и албанският език. В процедурите пред нотариус, нотариалните актове и заверките ще се издават и на македонски, и на албански език. Имената на улици, площади, мостове и други инфраструктурни обекти във всички единици на местното самоуправление, където най-малко 20 процента от гражданите говорят на език, различен от македонския, както и в Скопие, ще се изписват на македонски и на албански език. Законът предписва да бъде основана агенция за прилагане на езика, отговорна за стандартизиране и еднаква употреба на езика, който говорят най-малко 20 процента от гражданите, с помощни органи за подкрепа на институциите. Освен това се предвижда и формиране на инспекторат за употреба на езиците в състава на министерството на правосъдието. Предвидена е глоба в размер на 4000 до 5000 евро за органите, както и за всички други институции, за незачитане на клаузите на този закон. Глоба в размер от 30 процента от определената ще се налага на официално лице и отговорно лице, ако не спазва закона. Институциите са задължени да дадат възможност за превод на всички необходими документи и материали, както и симултанен превод на речи, изявления и заседания в работата или във водените производства.", "date": "2018.03.15", "title": "Вижте какво предвижда приетият снощи закон за употреба на езиците в Македония"}
{"url": "https://www.24chasa.bg/novini/article/6763141", "text": "Вчера с 64 гласа „за“ и в напрегната атмосфера, на ръба на физическата разправа, македонският парламент прие Закона за употреба на езиците на трето четене, след като веднъж президентът на страната Георге Иванов отказа да го подпише, коментира македонската новинарска агенция „МЕТА“. Президентът на Македония Георге Иванов още в сряда вечерта, в изявление пред обществеността, бе категоричен, че „Конституцията и съвестта не му позволяват да подпише указа за приемане на Закона“, предава Фокус. От всички страни пристигат реакции, в които или се приветства, или се оспорва Закона и начина на неговото приемане, пише медията. Агенция „МЕТА“ коментира, че в момента циркулират няколко сценария за съдбата и прилагането на Закона и ги представя: 1. Иванов да подпише указа (малко вероятно) 2. Иванов да не го подпише (Според Конституцията, той няма право на второ вето, ако вече е отказал един път да подпише указ за закон и той бъде приет на повторно гласуване и сега е длъжен да подпише указа) 3. Конституционна криза – Никой не може да принуди Иванов да подпише указа насила, но това ще предизвика Конституционна криза – вече прието законово решение да остане неподписано. 4. Жалби пред Административния съд за определяне на юрисдикцията и нарушаване на административната процедура. 5. Без подписан указ от президента на републиката, законът НЕ МОЖЕ да бъде публикуван в „Държавен вестник“, а щом не е публикуван, не можа да влезе в сила и не може да се прилага на практика. 6. Конституцията не определя срок, в който президентът трябва да подпише указа, което значи, че се оставя широк простор за блокиране на публикуването на закона и неговото влизане в сила. 7. Да се внесе (кой?) искане за автоматично публикуване на Закона за употреба на езиците в „Държавен вестник“, за да започне да се прилага и официално. 8. Поредица от оплаквания пред Конституционния съд", "date": "2018.03.15", "title": "Осем възможни сценария за съдбата на Закона за езиците в Македония"}
{"url": "https://www.24chasa.bg/novini/article/6763201", "text": "Бутилираната вода на няколко големи компании производителки е замърсена с миниатюрни пластмасови частици, които крият неизвестни за здравето опасности, сочат резултатите от изследване, цитирани от Франс прес. Учени под ръководството на Шери Мейсън от университета на щата Ню Йорк във Фредония тествали водата от над 250 бутилки в 9 страни, сред които Ливан, Индия и САЩ. Пластмаса била открита в 93 процента от пробите от няколко марки бутилирана вода, сред които Aqua, Aquafina, Dasani, Evian, Nestle Pure Life и San Pellegrino. Става въпрос за пропилен, найлон и полиетилентерефталат. Във всеки литър вода били открити средно 10,4 частици, всяка от които с размери около 0,1 милиметра, предава БТА. \"Смятам, че това се дължи на бутилирането, че по-голямата част от пластмасовите частици идват от самата бутилка, капачката й, индустриалния процес на бутилиране - поясни Мейсън. - Водата в стъклени бутилки също съдържаше пластмасови микрочастици.\" Предишно проучване показа, че макар и в по-малко количество, пластмасови частици се съдържат в чешмяната вода. Свързаните с тях рискове за човешкото здраве са неизвестни.", "date": "2018.03.15", "title": "Няколко марки бутилирана вода е замърсена с миниатюрни пластмасови частици"}
{"url": "https://www.24chasa.bg/novini/article/6763401", "text": "Манекенката Кристин Илиева, която пострада по време на катастрофата с Дивна, е с множество счупвания на краката и тежки рани, съобщиха пред \"24 часа\" нейни близки. Инцидентът стана край с. Българене, по пътя Русе-София. Двете момичета пътували в посока София. При изпреварване Дивна изгубила контрол над автомобила „Тойота Корола“, който управлявала, колата напуснала пътното платно и се блъснала в мантинелата. При катастрофата е пострадала 20-годишната Кристин Илиева. Екип на противопожарната охрана в Плевен е бил извикан на местопроизшествието, за да я извади от колата. В момента манекенката е настанена във Военна болница и е поставена в медикаментозна кома. Красавицата стана популярна преди три-четири години покрай връзката си с рапъра Кристо, която обаче приключи. През 2016 г. тя завърши Търговско-банковата гимназия. Още като ученичка направи първите си стъпки като модел. Майка й - Валерия Колчева е подгласничка на Жени Калканджиева в конкурса \"Мис България\". В България Кристин работи с агенция \"Интермоделс\", а зад граница има ангажименти към някои от най-големите агенции в бранша. Красавицата е трябвало все още да бъде в Лондон, където често работи, но заради слабия сезон се е върнала две седмици по-рано. Предстояли са й пътувания отново до Великобритания и до Щатите.", "date": "2018.03.15", "title": "Манекенката Кристин Илиева е била с Дивна при катастрофата, ранена е тежко"}
{"url": "https://www.24chasa.bg/novini/article/6763386", "text": "Какъв е бизнесът на руския олигарх с гръцки корени Иван Савидис, пита изданието Нюз.ин, като задава още уточняващи въпроси: той президент ли е на Солунския футболен клуб ПАОК, хотелиер ли е, собственик на тютюнев завод ли е, издател ли е или предприемач в сферата на международните превози? Заради скандала футболното първенство в Гърция бе спряно. Нюз.ин смята, че случаят с въпросния бизнесмен и неговата дейност в Гърция е малко объркана, предаде БТА. Според публикация на в. \"Та неа\" бизнесът на Иван Савидис, още преди той да се появи с пистолет на терена, е бил във фокуса на интереса на гръцки и чужди фактори, които съвсем не са се поколебали да питат за него сегашното правителство. Същите фактори били учудени от \"явлението Савидис\" и от тази благоразположеност към него от страна на кабинета Ципрас, довела според тях до изградената от бизнесмена \"империя\" с много \"неясни страни\" за това как и по какъв начин е била създадена. Тютюневият работник с гръцки корени, станал бизнесмен в Ростов, е започнал плахо своята дейност в Гърция, като на местна почва първо се е пробвал във футбола. През август 2012 г. той спасява клуба ПАОК от сигурна катастрофа, който автоматично го прави популярен в Северна Гърция. Руският олигарх стига до там да се възприема от всички в страната като \"божеството от Русия\". Следващата стъпка на Савидис в Гърция бе емблематичната му сделка за хотел \"Македония палас\" в Солун. След това апетитите на олигарха са привлечени от местната тютюнева компания СЕКАП. През 2013 г. мнозина в тогавашното правителство смятаха, че това е идеалното решение за компанията и през лятото на същата година тютюневата фабрика \"Донской табак\" плаща три милиона евро на гръцката Аграрна банка и придобива 50,36 на сто от гръцката компания. В същото време олигархът се намесва в политиката и в медиите. През юли 2017 г. Савидис купува на търг за 3,5 млн. евро вестниците \"Етнос\" и \"Имерисия\", а последната му покупка в медийната сфера е телевизионният канал \"Епсилон\". Никой обаче не забравя и придобития от него мажоритарен пакет от Солунското пристанище, въпреки че американският посланик в Атина на два пъти отправи питания, като поиска да разбере от къде всъщност идват парите на бизнесмена. Вчера обаче, Иван Савидис забегна в далечния Ростов заедно със сина си. Той отлетя за там, където се намира неговата бизнес централа, при това в момент, когато в Гърция цари политическа и съдебна треска след скандала на мача на стадиона \"Тумба\" в Солун. Със сигурност бизнесменът няма да присъства на съдебен процес срещу него по този скандален случай. Прокурорът по това дело обаче каза, че ще го изчака..., пише още изданието.", "date": "2018.03.15", "title": "Бизнесите на руския олигарх с гръцки корени Иван Савидис"}
{"url": "https://www.24chasa.bg/novini/article/6763425", "text": "НАТО предвижда разноските за отбрана в България да достигнат за миналата година 1,5 милиарда лева, което е най-високата стойност в последните седем години. Това се посочва в годишния доклад за дейността на алианса, цитиран от БТА.  В посочената сума не са включени средствата за заплати и пенсии на военните. Нашата страна се очаква да направи отбранителни разходи за 1,53 на сто от брутния вътрешен продукт (БВП), при цел за достигане на два процента до 2020 година. Преизчислено през БВП, България е имала по-високи разходи само през 2010 г. (1,64 на сто). На годишна основа в последните седем години нашата страна е отбелязала най-голям спад в отбранителните разноски през 2011 г. (с 18,22 на сто) в сравнение с предходната година, а за миналата година се очаква да увеличение от 26,42 на сто в сравнение с 2016 година. Данните за растежа на БВП у нас показват, че през 2010 г. той е бил 51 милиарда долара, а през миналата година е нараснал до 59 милиарда долара. По брой на военните България отчита трайно намаление - от 30 000 през 2010 г., до 25 000 в последните три години. За 2017 г. се очаква нашата страна да осигури за въоръжение 29,54 на сто от общия си военен бюджет. За сравнение през 2010 г. България е отделила за тази цел около 15 на сто, а през 2014 г. - едва около един процент. Трайно разходите за служителите в Българската армия се равняват на около 75-78 на сто от общия национален военен бюджет. За военна инфраструктура нашата страна харчи в последните години между половин и един процент от бюджета за отбрана.", "date": "2018.03.15", "title": "НАТО: България харчи за отбрана 1,53 на сто от БВП по данни за 2017 г."}
{"url": "https://www.24chasa.bg/novini/article/6763407", "text": "Депутатите от македонския парламент Ферид Мухич, Африм Гаши и Зиядин Села заявиха днес в парламентарната зала, че са гласували за закона за езиците, но гласовете им не са били регистрирани, предаде агенция МИА. Мухич каза, че е гласувал с твърдото убеждение, че законът е за доброто на гражданите, държавата и нейните перспективи. Председателят на движение БЕСА Африм Гаши заяви, че като партия те винаги са подкрепяли този закон, предаде БТА. Зиядин Села от Алианс за албанците каза, че е подал и писмено възражение до председателя на парламента да се преразгледа подробно процедурата на гласуване и да се публикуват видеоматериали от вота, за да се види, че той е гласувал. Същото искане отправи и Гаши. По-рано в изявление за македонския информационен сайт Фокус Гаши каза, че причината неговият глас да не бъде регистриран е може би техническа, но не изключи възможността това да е направено умишлено. \"С това се нарушава моят авторитет. Не искам в архива на Събранието да стои, че не съм гласувал\", каза Гаши. Председателят на парламента Талат Джафери апелира нещата, които се случват в парламента, да не се използват в социалните мрежи. Македонският парламент прие снощи с 64 гласа \"за\" закона за употреба на езиците, с който албанският става втори официален език в страната, в напрегната атмосфера и на фона на протести пред парламента. Депутатите от опозиционната партия ВМРО-ДПМНЕ днес не присъстват в парламентарната зала.", "date": "2018.03.15", "title": "Трима македонски депутати: Гласувахме за закона за езиците, вотът ни не беше регистриран"}
{"url": "https://www.24chasa.bg/novini/article/6763411", "text": "Недостигът на половин милиард долара за Агенцията на ООН за подпомагане на палестинците заради орязаните вноски на САЩ заплашва да лиши тези хора от критични услуги, което може \"да тласне страданието в катастрофални и непредвидими посоки\", предупреди днес генералният секретар на ООН, цитиран от Асошиейтед прес. Антониу Гутериш каза това на конференция в Рим за спешно набиране на средства, след като американското правителство съкрати тази година десетки милиони долари за агенцията, предизвиквайки най-голямата криза с финансирането в 68-годишната й история. Агенцията на ООН за подпомагане на палестинските бежанци в Близкия изток (UNRWA), най-старата и широкообхватна програма на ООН за подпомагане в Близкия изток, осигурява здравеопазване, образование и социални услуги за около 5 милиона палестинци на Западния бряг, в ивицата Газа, в Йордания, Сирия и Ливан, предава БТА. На организираната от Йордания, Египет и Швеция конференция Гутериш каза, че инвестирането в програми на ООН съдейства в борбата с отчаянието и други фактори, водещи до радикализация сред палестинските младежи. През януари американският президент Доналд Тръмп обяви, че съкращава финансирането с 65 милиона долара тази година. Според агенцията обаче реално съкратените средства са повече, тъй като САЩ създали впечатление, че ще й предоставят 365 млн. долара през 2018 г. САЩ беше най-големият дарител на Агенцията за бежанците, финансирайки близо 30 процента от бюджета й. Когато обяви съкращаването на вноските, Държавният департамент на САЩ отбеляза, че иска реформи в агенцията, която Израел остро критикува.", "date": "2018.03.15", "title": "ООН набира спешно финансова помощ за палестинците, след като САЩ орязаха финансирането"}
{"url": "https://www.24chasa.bg/novini/article/6763443", "text": "Полицаи, спасители, местни жители и служители на горското на Самоков издирват възрастен човек, паднал във водите на река Палакария. Това съобщиха от пресцентъра на МВР. Вчера към 09.30 часа бил получен сигнал за инцидента. Установено е, че 83-годишният мъж е жител на село Райово. Според първоначалните данни той опитал да премине с каруца реката, но бил понесен от силното течение на водата. Намерена е част от каруцата и конят. Днес издирвателните действия по течението на реката продължават.", "date": "2018.03.15", "title": "Издирват 83-годишен мъж, паднал в река Палакария край село до Самоков"}
{"url": "https://www.24chasa.bg/novini/article/6762919", "text": "Франция споделя заключението на Великобритания за отговорността на Москва в отравянето на бившия руски шпионин Сергей Скрипал във Великобритания. Това заяви днес френското президентство, предадоха световните агенции. Изявлението бе публикувано след като президентът Еманюел Макрон отново разговаря с британския премиер Тереза Мей по случая със Скрипал. \"От началото на седмицата Великобритания информираше подробно Франция за уликите, събрани от британските следователи и за елементите, показващи, че Русия е отговорна за атаката. Франция споделя заключението на Великобритания, че няма друго възможно обяснение и изразява отново солидарност със своя съюзник\", се казва в изявление на френското президентство, предава БТА. Макрон и Мей са \"постигнали съгласие, че е важно да има европейско и трансатлантическо единство в отговора на това събитие и ще поддържат връзка в следващите дни\", гласи изявлението. Макрон обсъди за първи път с Мей случая Скрипал в понеделник. Тогава той осъди нападението и го неприемливо, без обаче да коментира обвиненията, отправени от Лондон към Москва. Френският президент заяви, че ще предприеме действия в следващите дни в отговор на отравянето във Великобритания на Сергей Скрипал, предаде Асошиейтед прес. \"Всичко изглежда сочи към отговорност на Русия\", каза той пред репортери. Макрон ще обсъди въпроса с германския канцлер Ангела Меркел на утрешната им среща в Париж. Той не каза дали планираната му за май визита в Русия ще се състои.", "date": "2018.03.15", "title": "Макрон за случая \"Скрипал\": Всичко изглежда сочи към отговорност на Русия (Обновена)"}
{"url": "https://www.24chasa.bg/novini/article/6763475", "text": "Община Мъглиж обявява утре, 16 март, за Ден на траур по повод погребението на Цеко Василев, който загина вчера при инцидента във военния завод \"Арсенал\" в Казанлък. Това съобщиха за БТА от пресцентъра на общината. 26 годишният мъж ще бъде погребан в родното си село Шаново. Той оставя жена и дъщеричка. Цеко Василев работи от две години в цех 130 в казанлъшкия оръжеен завод.", "date": "2018.03.15", "title": "Ден на траур в община Мъглиж утре заради погребението на работник от \"Арсенал\""}
{"url": "https://www.24chasa.bg/novini/article/6763478", "text": "Руският външен министър Сергей Лавров изрази днес надежда, че бившият двоен агент Сергей Скрипал ще се възстанови от нападението с нервнопаралитично вещество във Великобритания, за да хвърли светлина върху случилото се, предаде Ройтерс. Според официален Лондон Русия е отговорна за използването на отровното вещество Новичок срещу Скрипал и дъщеря му Юлия в английския град Солсбъри. Те остават в критично състояние в болница след атаката срещу тях на 4 март, припомня БТА.  \"По въпроса какви са били мотивите на нашите британски колеги, дори не се наемам да гадая. Мисля, че тези мотиви при всички случаи са нечистоплътни, защото ако бяха чистоплътни, те биха ни запознали с тях и биха дали отговори на онези въпроси, които ние задаваме, биха следвали процедурите, предвидени от Конвенцията за забрана на химическото оръжие\", каза Лавров, цитиран от ТАСС, на форума \"Русия - страна на възможностите\" в Москва. Според руския първи дипломат, цитиран от ТАСС, мотив за отравянето на ексагента имат онези, които търсят повод да усложнят руското домакинство на предстоящото световно първенство по футбол. Лавров, цитиран от Асошиейтед прес, съобщи, че Русия със сигурност ще изгони британски дипломати в реципрочен отговор на британското решение за изгонване на 23-ма руски дипломати от Великобритания заради отравянето на Скрипал, като добави, че това ще стане скоро, но уточни, че Москва първо ще информира Лондон по официалните канали, преди публично да оповести своите контрамерки. Той изрази мнение, че британските обвинения за причастността на Москва в отравянето имат за цел да отвлекат вниманието от усложненията, възникнали около излизането на Великобритания от Европейския съюз.", "date": "2018.03.15", "title": "Лавров се надява Скрипал да се оправи и да изясни случилото се"}
{"url": "https://www.24chasa.bg/novini/article/6763524", "text": "Ще подкрепим България за нейното влизане в Шенген. Това каза австрийският канцлер Себастиан Курц, който днес е на посещение в България, за да се срещне с премиера Бойко Борисов. \"Австрия седи зад влизането на България в Шенген, ако някой все още има колебания\". Това потвърди и Борисов пред журналисти след срещата на двамата, която продължава и в момента. Курц благодари на България за добрата й работа по опазване на външните граници. Бойко Борисов беше категоричен, че единственият начин да се реши проблема с мигрантите е тяхното влизане да става само през официалните пунктове. \"Тези, които бягат от война в родните им места ще ги приютяваме за малко и след това ще ги връщаме, когато вече е безопасно. И Себастиан като влиза в България, като ВИП, си дава личната карта\", категоричен беше Борисов. Двамата обявиха, че имат общи позиции по мигрантския въпрос, както и по темата за Западните Балкани. По въпроса с влизането на Турция в Европейския съюз Курц призна, че е необходимо сътрудничество и диалог не само със съседни държави като България, но и с Европа. \"Трябва сътрудничества в борбата с тероризма и мигрантите, но Австрия все още има някои въпроси относно присъединяването й към ЕС\", заяви Курц. \"Има два варианта - или с дипломация да се измъкнем от кризата с войната, която Турция води, или да докараме армия, която да застане срещу другата армия. Австрия е далеч, може да си го позволи, но ние многократно сме изпитвали какво е да сме в конфликт. Имам само една цел - да продължи да работи Дъблинското споразумение\", изрази позицията си Борисов. ", "date": "2018.03.15", "title": "Курц: Ще подкрепим България за влизането й в Шенген (Снимки)"}
{"url": "https://www.24chasa.bg/novini/article/6763533", "text": "Продължава изпълнението на един от основните приоритети на правителството в областта на енергетиката в рамките на българското председателство на Съвета на Европейския съюз - изграждане на европейския газоразпределителен център \"Балкан\", който ще спомогне за енергийната сигурност в Югоизточна Европа. В присъствието на министъра на енергетиката Теменужка Петкова \"Булгартрансгаз\" ЕАД и избраният консорциум подписаха договора за изготвяне на предпроектно проучване за газов хъб \"Балкан\", съобщиха от Министерството на енергетиката. Предпроектното проучване ще оцени в детайли търговската и техническата жизнеспособност на проекта, ще определи точния бизнес модел за неговото реализиране, ще даде възможност за приключване на регулаторната рамка и структура за неговото финансиране. В рамките на проучването ще бъдат анализирани целевите пазари, търсенето и доставката на природен газ. Ще бъде изготвена пътна карта за реализацията на проекта, уточниха от енергийното министерство. От Министерството на енергетиката припомниха, че миналата година Европейската комисия е одобрила финансирането на предпроектно проучване по проекта за газов хъб \"Балкан\" в рамките на 920 500 евро /половината от предвидената обща стойност/ по Механизма за свързване на Европа. Стойността на подписания днес договор е в общ размер на 2 327 437 лв. След проведена обществена поръчка за изпълнител е бил избран българо-швейцарският консорциум ДЗЗД \"АФ-ЕМГ Консулт\". В срок от 40 календарни дни след подписване на договора, консорциумът ще представи междинен доклад за проведените дейности, а всеобхватното проучване ще бъде изготвено в срок от 110 дни, допълниха от МЕ.", "date": "2018.03.15", "title": "Започва изготвянето на предпроектно проучване за газовия хъб \"Балкан\""}
{"url": "https://www.24chasa.bg/novini/article/6763542", "text": "Полицията в Добрич задържа мъж, извършил палеж, съобщи пресцентърът на областната дирекция на МВР. Сигналът за пламнал пожар в частен имот по булевард \"Трети март\" е подаден малко преди 03:00 часа на 14 март. Екипи на районната служба \"Пожарна безопасност и защита на населението\" потушават огъня в жилището, чиято входна врата е обгоряла. На паркинга пред жилищния блок е установен и лек автомобил \"Опел\", който е залят с течност с мирис на петролен продукт, посочват от полицията. След издирване от полицейски екипи е заловен извършителя на палежа - К.К. на 31 години. Мъжът, който има криминално досие,е задържан с прокурорско постановление за 72 часа и му е повдигнато обвинение по член 330 от Наказателния кодекс.Полицията разследва мотивите за палежа.", "date": "2018.03.15", "title": "Задържаха 31-годишен за палеж на апартамент и кола в Добрич"}
{"url": "https://www.24chasa.bg/novini/article/6763777", "text": "Вместо да помага финансово за лечението на своя работник Красимир Желев, оръжейната фирма \"Арсенал\" в Казанлък ще плати и неговото погребение. 46-годишният мъж, който обгоря на 80 процента при пожара в завод 3 на оръжейницата в сряда, почина малко след 2 часа в четвъртък в Университетската болница в Стара Загора. Състоянието му било толкова тежко, че лекарите нямало как да го транспортират до Клиниката по изгаряния в Пловдив, каквато е практиката в подобни случаи. При самия пожар, който възникна към 10,20 часа в сряда при производството на смеси за димни гранати, загина намясто 26-годишният Цеко Василев. Заради смъртта му в община Мъглиж, в която е родното му село Шаново, за утре, 16 март, е обявен ден на траур. Според колективния трудов договор в \"Арсенал\" при смърт по време на работа семействата на загиналите получават по 7 годишни брутни заплати, сумата е приблизително 90 хиляди лева. За да стане това, много зависи какъв ще е крайният резултат от разследването на причините за трагедията, коментират оръжейници, но от фирмата опровергаха, че сумата се изплаща независимо от вината. Според окръжния прокурор на Стара Загора Дичо Атанасов, разследващите работят по две основни версии - човешка грешка или техническа неизправност. Проверява се дали е трябвало и защо двамата работници са били в помещението по време на работата на миксера, който приготвя сместа за димните гранати и се е запалил. При пожара са изпочупени стъклата на прозорците на цеха. Срокът за разледването е 2 месеца, но при необходимост той може да бъде удължен. Според изпълнителният директор на \"Арсенал\" Николай Ибушев, производството в цех 130 на завод 3, където стана инцицентът, е автоматизирано, а процесът се управлява от пулт извън помещението, в което не трябва да има хора. По думите на шефа на охраната на труда във фирмата Красимир Папазов, двамата загинали са инструктирани преди работа и това не е било формално. В документите за инструктажа имало техни подписи. По време на инцидента Цеко и Красимир били облечени със задължителното за тяхната работа защитно специализирано облекло. На пресконференция днес бе съобщено, че само за лични предпазни средства и защитно работно облекло през последната година \"Арсенал\" е платил 700 хиляди лева, общо 30 милиона лева стрували направените подобрения в материалната база за осигуряване на по-безопасни условия за труд. В оръжейната фирма \"Арсенал\" работят около 11 хиляди души. Заради естеството на производството си тя е сред най-проверяваните за условията на труд. Също днес от Главната инспекция по труда казаха, че след като от 2016 г. насам при 100 планирани и последващи проверки са констатирани 460 нарушения, след това е доказано, че направените предписания са били изпълнени. Охраната на труда в самата фирма също държала изкъсо работниците - преди няколко дни дори били санкционирани 3 елтехници от завод 3, защото държали отворени елтаблата, за които отговаряли. Фирмата поема и разноските по погребенията, които са утре, петък. Загиналите работници били членове на КТ \"Подкрепа\", синдикатът също ще окаже финансова помощ на близките им. Още преди да стане известен този факт, от КНСБ обявиха, че чрез благотворителния си фонд \"Д-р Желязко Христов\" ще отпуснат стипендия на едногодишната дъщеричка на Цеко, докато тя завърши средно образование. Днес от пресцентъра на синдиката в София уточниха пред \"24 часа\", че фактът, че загиналият баща членувал в друг синдикат, не променя тяхното намерение да помогнат на сирачето. Цеко Василев е от село Шаново в община Мъглиж. Там роднините му бяха потресени от трагедията. Родителите му, които са на гурбет в Англия, се завърнаха спешно днес, като синдикатът \"Подкрепа\" им осигури транспорт от летището в София до Шаново. Загиналият работел в \"Арсенал\" от 2 години. Съзнавал риска в работата си, но дългът му да издържа семейството си бил по-силен, казаха негови близки. Красимир оставя един пораснал вече син. Той работел в \"Арсенал\" от 10 години и е смятан за опитен работник. Тук работи и съпругата му.", "date": "2018.03.15", "title": "Ето загиналите работници от \"Арсенал\" (Снимки)"}
{"url": "https://www.24chasa.bg/novini/article/6763831", "text": "Британският премиер Тереза Мей посети днес град Солсбъри, където беше извършена химическа атака срещу бивш руски двоен агент, съобщи Ройтерс. Бившият полковник от руското военно разузнаване Сергей Скрипал, на 66 години, и неговата дъщеря Юлия, на 33 години, са в болница с опасност за живота, след като бяха намерени в безсъзнание на пейка пред търговски център на 4 март. Те са били в контакт с нервнопаралитично вещество съветско производство, известно с името \"Новичок\". Мей, която обвинява Русия за атаката и вчера обяви, че ще експулсира 23 руски дипломати, посети няколко места в Солсбъри, включително това, където двамата бяха намерени. Москва отрича да е замесена и нарича \"безумни\" обвиненията на министър-председателката, предаде БТА. \"Държим Русия отговорна за този безочлив и жалък акт, извършен на улиците на този забележителен град, където хората идват и си прекарват добре\", каза тя пред журналисти. Мей допълни, че целта на посещението й е да благодари на хората от службите за спешна помощ и за реагиране при извънредни ситуации и да увери обществото, че е в безопасност.", "date": "2018.03.15", "title": "Тереза Мей в Солсбъри: Държим Русия отговорна за този безочлив и жалък акт"}
{"url": "https://www.24chasa.bg/novini/article/6763780", "text": "Половината от членовете на Комисията за енергийно и водно регулиране, без председателя Иван Иванов, си отиват. Кои ще са те се решава с жребий, който ще се тегли на 5 април в енергийната комисия в парламента. Той ще бъде теглен на три пъти. В първата кутия ще бъдат имената на комисарите от сектор енергетика - Александър Йорданов, Владко Владимиров, Георги Златев и Евгения Харитонова. От тях ще останат двама. Във второто теглене ще бъдат имената на двама комисари от ВиК сектора - Валентин Петков и Димитър Кочков. Ще остане на работа един. И при третото теглене ще се избира между икономическия и юридическия комисари - Светла Тодорова и Ремзи Осман. Предложения за нови членове на КЕВР ще се правят до 17 април.  Правилата за смяна на членовете на КЕВР, как се номинират нови, кой ги предлага, бяха приети от енергийната комисия в четвъртък. ", "date": "2018.03.15", "title": "Подменят със жребий половината от КЕВР, без председателя"}
{"url": "https://www.24chasa.bg/novini/article/6763854", "text": "Саудитска Арабия ще разработи атомна бомба, ако нейният най-голям враг Иран го направи, заяви 32-годишният престолонаследник принц Мохамед бин Салман в излъчен днес откъс от телевизионно интервю, предаде Ройтерс. \"Саудитска Арабия не иска да се сдобива с никаква атомна бомба, но без съмнение, ако Иран разработи атомна бомба, възможно най-скоро и ние ще последваме примера\", каза принцът пред американския телевизионен канал Си Би Ес в интервю, което ще бъде излъчено в неделя, предаде БТА. Въвлечена в надпревара за влияние с Иран в целия Близък изток и отвъд него, Саудитска Арабия започва да работи по-активно по плановете си да развие ядреноенергиен капацитет в рамките на плана за реформи на принц Мохамед за намаляване на икономическата зависимост от петрола. САЩ, Южна Корея, Русия, Франция и Китай наддават с оферти за построяването на първите два саудитски ядрени реактора на стойност милиарди долари. Саудитска Арабия, която е водещият износител на петрол в света, е заявявала, че иска ядрена технология само за мирни цели, но не е уточнявала дали иска и да обогатява уран, за да произвежда ядрено гориво, процес, който може да бъде използван и за производство на ядрени оръжия. Във вторник саудитското правителство одобри национална политика за програмата си за ядрена енергетика, включително всички ядрени дейности да бъдат ограничени до употреба за мирни цели в границите, определени от международните договори. Реакторите се нуждаят от уран, обогатен до около 5 процента, но същата технология, прилагана в този процес, може да бъде използвана и за обогатяване на тежкия метал до по-висок процент, на ниво, годно за създаване на оръжие. Това беше в основата на западните и регионалните безпокойства от ядрените дейности на Иран, който обогатява уран на своя територия.", "date": "2018.03.15", "title": "Саудитска Арабия щяла да разработи атомна бомба, ако Иран го направи"}
{"url": "https://www.24chasa.bg/novini/article/6763864", "text": "Президентът на САЩ Доналд Тръмп се похвали, че заявил в разговор с канадския премиер Джъстин Трюдо, че Вашингтон има търговски дефицит с Отава, а в действителност \"нямал никаква представа за това\", пише днес в. \"Вашингтон пост\", цитиран от АФП. Тръмп разказал този анекдот снощи на събитие, посветено на събиране на средства. Изданието твърди, че разполага с аудизапис на изказването му. \"Трюдо дойде да ме види. Тоя Джъстин е добро момче. Той ми каза: \"Не, ние нямаме търговски дефицит с вас, нямаме никакъв дефицит\", разказал президентът, имитирайки канадския премиер, според описанието на \"Вашингтон пост\", предаде БТА. \"Аз му казах: \"Не е вярно, Джъстин, имате\". А аз дори не знаех (...) Дори нямах никаква представа. Просто казах: \"Вие грешите\", продължил Тръмп. Според американските статистически данни САЩ имат търговски излишък с Канада от 12,5 милиарда долара през 2016 година при стокообмен от 627,8 милиарда долара. Отава не реагира на разкритията на \"Вашингтон пост\". Трюдо и Тръмп се срещнаха в Белия дом през октомври, когато се предполага, че е бил проведен описаният вчера разговор.", "date": "2018.03.15", "title": "Тръмп: Казах на канадския премиер, че имаме търговски дефицит с тях, а изобщо не знаех"}
{"url": "https://www.24chasa.bg/novini/article/6763892", "text": "Голяма скала е надвиснала над международната жп линия, по която преминават влакове от България за Гърция. Огромният скален къс се намира между гара Кочериново и спирка Бело поле, непосредствено след втория тунел в посока Благоевград. От Националната компания „Железопътна инфраструктура\" обясниха, че е съставен план-сметка за обезопасяване на района, предаде  . От няколко дни пътуващите с в влака хора разказаха, че преминават през участъка със страх, тъй като има реална опасност скала да се откъсне и да падне от около 2 метра височина. При всяко преминаване в района машинистите намаляват скоростта, с която се движи влакът до 15 километра в час. Пътници споделиха, че машинистите се движат в района бавно, за да могат да спрат при нужда. Все пак, някои изразиха безпокойство от ситуацията. \"Ами опасно е, ако се наклони или се разпука, по релсите да се разпусне скалата\", споделя един от пътниците. От Националната компания „Железопътна инфраструктура\" обясниха, че в началото на месеца е извършен оглед и е било направено ръчно почистване на опасните и ерозирали камъни. Работници по поддръжката на трасето дават 24 часови дежурства, за да може, ако скалата се откъсне, да сигнализират навреме. Освен това около скалния къс са поставени и дървени маркери, по които се следи дали големият камък се свлича. От поддържащата трасето компания обясниха още, че няма опасност за движещите се влакове и пътуващите в тях хора.", "date": "2018.03.15", "title": "Голяма скала е надвисналa над жп линия България - Гърция при гара Кочериново"}
{"url": "https://www.24chasa.bg/novini/article/6763905", "text": "Гърция трябва да затегне правилата за поведение за своите парламентаристи и магистрати, за да предотврати корупцията, заяви в интервю високопоставен представител на Групата държави срещу корупцията /ГРЕКО/ към Съвета на Европа, цитиран от в. \"Катимерини\". Корупцията дълго време беше смятана за причина за икономическите проблеми в Гърция, която беше принудена да поиска три спасителни програми в замяна на реформи от 2010 г. насам. Те наложиха строги мерки за икономии и доведоха до трудни времена в страната с 11-милионно население, предава БТА. Съветът на Европа похвали Гърция за приемането на кодекс за поведение на депутатите и за подобряването на декларациите за имуществото им. Но Атина трябва да направи повече, за да подобри прозрачността във финансирането на политическите партии и взаимодействието им с лобисти, заяви Джалука Еспозито, изпълнителен секретар на ГРЕКО. Той също така посочи необходимостта от ясно разграничаване между изпълнителната и съдебната власт. \"Мисля, че корупцията имаше влияние, допринесе за това да се стигне до тази ситуация, в която икономиката на страната страда\", заяви Еспозито, визирайки икономическата криза. \"Това беше отдавна. Нещата сега определено са се подобрили. Ключът е да не спираме по средата, а да продължим с процеса на реформи\". Два доклада, публикувани от ГРЕКО този месец, отбелязват, че Гърция е въвела декларации за имущество за парламентаристите и е приела кодекс за поведение. Но беше изразено безпокойство заради позволяването на определена анонимност в даренията за политическите партии. Групата също така изрази опасения във връзка с липсата на ясни критерии за отнемане на парламентарен имунитет, за да се улесни разследване. В Гърция броят на отказите за отнемане на имунитет значително превишава броя на одобренията. \"Няма ясни критерии\", казва Еспозито. \"Важно е членовете на парламента да си вършат работата без да се страхуват от политическо преследване . . . Но все пак имунитет не означава безнаказаност. Имунитетът не защитава човек от корупция и в повечето страни има много прозрачни критерии за отнемане на имунитета\". Според доклад на организацията Трансперънси интернешънъл за 2017 г. от 180 страни в света Гърция се нарежда на 59-то място от гледна точка на общественото възприятие за корупцията, като изостава зад страни като Италия и Испания и се доближава до Румъния и Йордания. Представителят на ГРЕКО призна, че корупция съществува във всяка страна под една или друга форма, затова превенцията е важна, за да се предотврати разпространението й. \"Тя е като вирус . . . Когато стане норма, нищо вече не работи. Демокрацията не работи, икономиката не работи и правовата държава на практика не съществува\", подчерта Еспозито.", "date": "2018.03.15", "title": "Съветът на Европа: Гърция може да направи повече за изкореняване на корупцията"}
{"url": "https://www.24chasa.bg/novini/article/6763908", "text": "Шестата ежегодна конференция на Кофас е посветена на актуална тема за дигитализацията и свързаната с това оптимизация на процесите за постигане на все по-голяма ефективност. Конференцията ще се проведе на 12 април в София Тех Парк с тема „Дигитализация, автоматизация и изкуствен интелект: поемаме управлението“. Очаква се събитието да привлече много мениджъри, предприемачи, финансови и риск специалисти и представители на държавни институции. Пленарните лекции ще започнат с думи от министъра на финансите Владислав Горанов, който ще разкаже за дигиталните финанси в България. Специално участие ще има и Деклан Дали, Изпълнителен директор на Кофас за ЦИЕ, който идва в страната ни специално за конференцията. Програмата включва още две пленарни презентации и три панелни дискусии, посветени на интересни теми, като рискове и перспективи по сектори, изкуствен интелект, пазарите на Китай и Индия, блокчейн и киберсигурност. Традиционно главният икономист на Кофас Грегорж Шилевич ще направи преглед и анализ на страновите рискове, а Милена Виденова, управител на Кофас България, ще даде горещи данни за рисковете по сектори и съответно за нови възможности. Сред лекторите, които ще се включат в конференцията и в панелните дискусии, са Ерик Дюма (Ato Strategic), Светлин Пенков (The University of Edinburgh), Мариана Трифонова (ИИП), Ираван Хира (НР), Цветелина Николова (Катаржина Естейт), д-р Петър Велев (Екофарм), Преслав Райков (Forex Capital Markets), Ивайло Иванов (iuvo), Кръстьо Белев, (Българо-Китайска Асоциация за бизнес развитие) и други. Конференциите на Кофас по управление на риска (Coface Country Risk conferences) се реализират от над 20 години насам в над 20 страни по света. Тези събития са се утвърдили като важни обществено-икономически форуми, на които се дискутират глобални проблеми и се предлагат стратегически решения и нови идеи в областта на икономиката. В България това е шестата поред конференция, като предишните пет преминаха при голям успех. Партньор на конференцията е   и управление на архиви - dimiroma.com", "date": "2018.03.15", "title": "Риск конференцията на Кофас е посветена на дигитализацията на процесите и изкуствения интелект"}
