{"url": "https://www.24chasa.bg/novini/article/7434828", "text": "Земетресение с магнитуд 5,8 беше регистрирано рано сутринта в неделя местно време близо до северния японски остров Хокайдо, съобщи Геоложката служба на САЩ, цитирана от Ройтерс и ТАСС. Няма данни за пострадали и разрушения, не е обявена и тревога за опасност от цунами, предава БТА. Епицентърът на труса е бил на 59 км под повърхността, на 71 км югозападно от град Немуро.                                                                                                                                                                                                                                                                                                                       ", "date": "2019.05.04", "title": "Земетерение с магнитуд 5,8 разлюля японския остров Хокайдо"}
{"url": "https://www.24chasa.bg/novini/article/7434814", "text": "Красимир Каракачанов да отстъпи правителствения си пост, докато тече проверка срещу него за корупционни практики. Това поиска в отворена позиция, разпространена до медиите, „Атака“. „Повече от десет дни вицепремиерът Красимир Каракачанов не е дал обяснение пред българското общество за начина, по който е придобил луксозния си мезонет и прилежащите към него тераси. Партия „Атака“ настоява за прилагане цялата строгост на закона и за еднакъв подход към представителите на висшата власт, уличени в разминаване на декларираното и притежаваното имущество. Коректният и чист начин за това е оттегляне от заеманите високи постове, гарантиращо провеждане на безпристрастно разследване“, мотивираха се от партията на Сидеров.", "date": "2019.05.04", "title": "„Атака“: Каракачанов да напусне поста, докато обясни за мезонета"}
{"url": "https://www.24chasa.bg/novini/article/7434815", "text": "Испанските власти предадоха Ветко Арабаджиев на българските. Това се случи в полицейския участък на летище Барахас в Мадрид, информира  . Националният съд на Испания е потвърдил решението за екстрадиция на Арабаджиев по искане на българската прокуратура. Очаква се късно тази нощ с полет от испанската столица и под конвой Арабаджиев да пристигне в София. Тук ще му бъдат повдигнати обвинения за данъчни престъпления и пране на пари. Очаква се утре прокуратурата да поиска постоянен арест за бизнесмена от Специализирания наказателен съд. Ветко и Маринела Арабаджиеви бяха задържани в Барселона през месец март, след като България ги обяви за международно издирване и издаде Европейски заповеди за арест на двамата още на 31 август миналата година. Тогава беше арестуван най-малкият син на семейството - Вълчо Арабаджиев. Той изкара в ареста близо 8 месеца и беше освободен под гаранция от половин милион лева.", "date": "2019.05.04", "title": "Испанските власти предадоха Ветко Арабаджиев на българските"}
{"url": "https://www.24chasa.bg/novini/article/7434821", "text": "Палестинско момиченце на 14 месеца е загинало днес при израелски въздушен удар срещу ивицата Газа, извършен в отговор на ракетния обстрел от палестинския анклав срещу територията на Израел, предадоха световните агенции. Малката Себа Абу Арар е била убита на място, а бременната й майка е тежко ранена, предава БТА. Израелските военновъздушни сили са поразили 70 военни цели на на радикалните организации Хамас и Ислямски джихад, съобщи ТАСС, позовавайки се на армейската пресслужба. Това стана в отговор на изстреляните днес около 200 ракети от ивицата Газа срещу Израел. Европейският съюз призова за незабавно спиране на ракетния обстрел от ивицата Газа срещу Израел. \"Спешно трябва да се сложи край на тази опасна ситуация, за да се защити живота на цивилните\", заяви в комюнике говорителката на Европейската комисия Мая Кочиянчич, призовавайки за \"деескалация\". По-рано днес Израел затвори контролно-пропускателните пунктове с ивицата Газа и зоните за риболов в крайбрежните води на палестинския анклав в отговор на изстреляните оттам ракети, съобщи израелското министерство на отбраната, цитирано от Франс прес. Затварянето на пунктовете за преминаване, чийто срок не бе уточнен, последва нова ескалация на насилието от вчера в и около ивицата Газа. /", "date": "2019.05.04", "title": "Бебе загина при въздушен удар срещу ивицата Газа, ЕС иска спиране на ракетния обстрел"}
{"url": "https://www.24chasa.bg/novini/article/7434826", "text": "Сирийските правителствени сили и техните руски съюзници нанесоха днес десетки въздушни удари по бунтовнически бастион, предаде ДПА. Правителствени и руски самолети нанесоха най-малко 110 удара по контролирани от бунтовници зони в провинциите Идлиб и Хама, съобщи Сирийският център за наблюдение на правата на човека, информира БТА. Според организацията са били хвърлени поне 47 варела с експлозиви от хеликоптери. Най-малко шестима цивилни, включително две деца, са загинали при днешните нападения по въздух и суша. Общо 69 души, в това число 41 цивилни, загинаха от началото на офанзивата на 30 април.", "date": "2019.05.04", "title": "Сирийските сили и Русия бомбардираха бунтовници с 47 варела експлозиви, хвърлени от хеликоптери"}
{"url": "https://www.24chasa.bg/novini/article/7434760", "text": "Оригинално, ръчно изработено разпятие с резбовани флорални мотиви, които се вплитат като детайли в централна част на българския възрожденски иконостас. Това ще подари президентът Румен Радев на папа Франциск, информира  Материалите, върху които е резбовано разпятието, са стогодишен орех, както и кестеново дърво. Изработката е характерна за художествената школа от района на град Банско в началото на 19 век.", "date": "2019.05.04", "title": "Президентът ще подари ръчно изработено разпятие на папа Франциск"}
{"url": "https://www.24chasa.bg/novini/article/7434762", "text": "Венецуелският президент Николас Мадуро призова днес въоръжените сили да бъдат готови в случай, че Съединените щати решат да започнат военна офанзива на венецуелска територия, предаде Франс прес. Агенцията припомня, че неговият опонент Хуан Гуайдо в същото време се опитва да привлече армията на своя страна. Мадуро, чиято легитимност се отхвърля от част от сънародниците му и от опозиционера Хуан Гуайдо, призова военните \"да бъдат напълно готови да защитават отечеството с оръжие в ръка, ако един ден северноамериканската империя се осмели да посегне на тази земя, тази свещена земя\", предава БТА. Президентът каза това в реч пред войници по време на инспекция на военна база в северозападния щат Кохедес. Според него опозиционният лидер и Вашингтон се опитват да разпалят държавен преврат срещу него. Администрацията на американския президент Доналд Тръмп се опитва на всяка цена да изтласка Мадуро в полза на Хуан Гуайдо, отбелязва АФП. В сряда държавният секретар Майк Помпейо заяви, че \"военна намеса е възможна\" (във Венецуела - бел. р.). \"Ако е необходимо, това е което ще направят Съединените щати\", допълни той. До този момент въоръжените сили, които играят централна роля за властите, които контролират огромните петролни богатства на страната, оказват непоклатима подкрепа на Мадуро. Изказването на президента бе направено малко преди началото на нова инициатива на Гуайдо, който призова венецуелците на мирен поход към казармите, за да се опитат за пореден път да привлекат подкрепата на армията.", "date": "2019.05.04", "title": "Мадуро към армията на Венецуела: Бъдете готови, ако САЩ започнат военна офанзива"}
{"url": "https://www.24chasa.bg/novini/article/7434764", "text": "Един от тримата задържани за трафик на бежанци остава в ареста. Това стана ясно, след като прокуратура повдигна обвинение на каналджията, който е хванат да превозва млади мъже от Афганистан. Каналът за нелегални мигранти, преминаващ през България, беше разбит в петък. 26 афганистанци бяха заловени край Горна Оряховица, предава  Мъжът, който е получил обвинение, е от град Стражица и на този етап доказателствата сочат, че той е каналджията, организирал транзитното преминаване на 26 афганистанци през България. По непотвърдена информация, той вече има арест за подобен род престъпления в Унгария. Останалите двама задържани имат забрана да напускат страната и също ги грози обвинение. Тази сутрин бежанците бяха транспортирани към центровете в Любимец и Харманли. 18 непълнолетни, двама малолетни и петима пълнолетни лица са заловените край село Янтра бежанци, които ще бъдат екстрадирани от страната. „Твърдят, че са влезли от Турция към България, като крайната им дестинация е Франция. Твърдят, че заплащането е било в началото и са платили за цялостния им превоз от началната точка до крайната им дестинация”, обясни Йордан Ангелов – наблюдаващ прокурор. А заплатената сума била от около 5 000 евро на човек, като преминаването през България струвало около 1000 евро на момче. Сделката обаче се провалила в покрайнините на село Янтра, където е разбит каналът за трафик на бежанци. Каналджиите са разчитали на подкрепа от местен жител. Александър Стефанов също бе задържан снощи, но след разпит става свидетел срещу трафикантите. Обвинението на прокуратурата е срещу мъжа, който превозил бежанците от Гурково до село Янтра. Сега го грози затвор до пет години и глоба до 10 000 лева по обвинението, с което се сдоби. А прокуратурата е категорична, че ще поиска най-тежката мярка от съда – постоянен арест. Мярката ще се гледа най-рано след празниците.", "date": "2019.05.04", "title": "Оставиха в ареста един от задържаните край Горна Оряховица за трафик на бежанци"}
{"url": "https://www.24chasa.bg/novini/article/7434776", "text": "Съюзниците на САЩ в Европа разкритикуваха неотдавнашното американско решение за ограничаване на петролната търговия с Иран и на удължаването на изключенията за проектите, свързани с неразпространение на ядрени оръжия, предаде Ройтерс. Отчитаме със съжаление и безпокойство решението на САЩ да не удължи изключенията в петролната търговия с Иран, посочи британското външно министрество в съвместно изявление с германското, и френското ведомство, и с ЕС, предава БТА. В документа също така се изразява безпокойство от решението на САЩ да не обнови изцяло изключенията за проектите за неразпространение на ядрено оръжие. По-рано тази седмица американското правителство удължи срока на пет от седем изключения от санкционния режим срещу Иран. Става дума за изключения, които позволяват на Русия и на европейските държави да осъществяват сътрудничество с Техеран в сферата на атомната енергия за граждански цели. Две изключения обаче бяха отменени с цел засилване на натиска върху Иран, съобщи американският Държавен департамент. Миналата седмица САЩ съобщи, че спира изключенията за страните, които купуват ирански петрол с цел да сведе до нула износа на петрол от Иран. Изключенията позволяваха на Китай, Индия, Италия, Гърция, Япония, Южна Корея, Тайван и Турция да продължат да купуват ирански петрол въпреки американските санкции, които влязоха в сила през ноември. Тези купувачи имаха срок до 2 май да сведат до нула вноса си на черно злато от Иран. Франция, Великобритания, Германия и Европейският съюз възнамеряват да запазят финансовите и търговските канали с Иран въпреки решението на САЩ да не продържат временните разрешения за внос на ирански петрол, предаде ТАСС. В разпространена днес съвместна декларация те призовават Русия и Китай да сторят същото.", "date": "2019.05.04", "title": "ЕС и Великобритания осъдиха американските санкции срещу Иран"}
{"url": "https://www.24chasa.bg/novini/article/7434778", "text": "Кипърското външно министерство заяви, че опитът на Турция да извършва сондажи за природен газ във водите, в които островната държава има изключителни икономически права, е \"грубо нарушение\" на суверенитета й съгласно международното законодателство, предаде Асошиейтед прес. Министерството заяви в изявление днес, че този опит показва \"истинските намерения\" на Турция да подкопае рестартирането на преговорите за повторно обединение на етнически разделения остров, предава БТА. Министерството посочва още, че Кипър, член на Европейския съюз, предприема \"всички необходими мерки\" за справяне със ситуацията. Гръцкото външно министерство също осъди \"решението на Турция да пристъпи към незаконни сондажи в изключителната икономическа зона на Република Кипър\" и призова Анкара да изтегли изпратения сондажен кораб, предаде ТАСС. \"Призоваваме Турция незабавно да прекрати незаконната си дейност, да зачита неотменните права на суверенен Кипър (. . .) и да се въздържа от по-нататъшни действия, които подкопават стабилността в региона, както и да възобнови преговорите за справедливо и жизнеспособно решение на кипърския проблем\", се посочва в съобщение на министерството. Ръководителката на европейската дипломация Федерика Могерини също заяви днес, че е силно обезпокоена от \"обявеното от Турция намерение да извърши сондажи (за газ) в изключителната икономическа зона на Кипър\", предаде Франс прес. \"Призоваваме Турция да демонстрира сдържаност, да спазва суверенитета на Кипър в неговата изключителна икономическа зона и да се въздържа от всякакви нелегални действия, на които ЕС ще отговори съобразно и в пълна солидарност с Кипър\", посочи тя. Вчера турските власти обявиха намерение да извършат сондажи в участък от Средиземно море, който според кипърски медии граничи с кипърската зона.", "date": "2019.05.04", "title": "Гърция: Призоваваме Турция да прекрати незаконната дейност със сондажите в Кипър"}
{"url": "https://www.24chasa.bg/novini/article/7434784", "text": "Председателят на КРИБ Кирил Домусчиев сподели видео в профила си във фейсбук, с което изрази мнението си за почивните дни покрай Великден. \"Ние мислим, че им плащаме, а те мислят, че работят!\", това написа председателят на КРИБ като коментар към клипа. В клипа, който Домусчиев публикува, който актьор разиграва скеч, в който твърди, че почти всички дни в годината за сънародници ни са почивни.", "date": "2019.05.04", "title": "Кирил Домусчиев: Ние мислим, че им плащаме, а те мислят, че работят"}
{"url": "https://www.24chasa.bg/novini/article/7433747", "text": "Русия взе надмощие над САЩ в битката на делфините в Черно море, след като възпитаник на Американския колеж в София загина при обучение на бойни делфини. Смъртта му отложи изпращането на елитна част от морската пехота с животни убийци край бреговете на Украйна през 2014 г. То бе планирано в отговор на руската анексия на Крим през 2014 г. 29-годишният Кол Пърски е бил изваден бездиханен от водата при тренировка с тюлени и делфини в залива на Сан Диего. Оказали му първа помощ, откаран бил в болницата в Хилкрест, но там само констатирали смъртта му. Кол е син на уважавания Луис Пърски, изкарал два мандата като първи президент на Американския колеж в София след неговото възстановяване през 90-те г. В колежа бащата учредява и е домакин на сбирките на престижната “Есей груп”, която се попълва само с най-бляскавите ученици от колежа. След като Кол се дипломира в София, той се запалва по морската биология и завършва висше образование в Монтерей. Освен в България младежът е живял в още 6 страни и е обиколил над 30. Той имал приятели по цял свят, сред които и много българи. Всички те се включват в бурята от дискусии във фейсбук след смъртта на младежа. През 2008 г. Кол става инструктор на гмуркачи в Сан Диего. Влиза в Международната организация за приложна наука като дресьор на делфини и тюлени. Преди това става плувец, гмуркач, водолаз, оператор на радари и сонари. От 2009 г. работел в програма на Военноморските сили на САЩ за бойна подготовка на морски бозайници. Отначало обучавал леководолази, после се заел с животните. Смъртта го заварила като ръководител на групата МК6, наричана още Експедиционен екип за нощни маневри. Инцидентът с Кол Пърски става на 28 април 2014 г. по време на нощна тренировка в тихоокеанската база на ВМС на САЩ. Според в. “Сан Диего юниън трибюн” командващият кап. Кърт Ротенхаус официално заявил, че при смъртта на Кол близо до него не е имало тюлени, нито делфини. От екипа казали, че именно тюлени са дали сигнал на хората в лодките за нещастието с младежа, намерили са тялото и са го избутали на повърхността. В тренировката са участвали две лодки с инструктори, обяви тогава говорителят на ВМС на САЩ Джим Фолин. Упражнявали са “отблъскване на плувци”. При него делфините и тюлените засичат приближаващ водолаз, пресрещат го и го маркират с лепкава течност от впръскващ уред, закрепен към муцуните им. Кол Пърски е бил водолазът, но по време на инцидента тюлените са били в лодка, а делфините - около нея пред погледа на хората. Така че никое животно не е било в досег с него, казва Фолин. Заключението на съдебния лекар след аутопсията е било, че Кол се е удавил при гмуркане. В програмата на ВМС на САЩ са обучавани 80 делфина и 40 тюлена. Разходите са 28 млн. долара годишно. Животните се използват заради великолепното им зрение, сложната сонарна система, с която се ориентират във водата, и способността им да се гмуркат на 200 м дълбочина, без да получават спазми от промяната в налягането. Пърски е първият загинал от заетите по програмата след 1992 г. Но при тренировъчни инциденти са умрели десетки тюлени и делфини. Смъртта на младежа спира всички дейности по програмата. Според Рик Троут, също треньор на тюлени, приятелят му Пърски е бил не първата, а втората жертва на програмата. Той настоява Конгресът на САЩ незабавно да я прекрати. Още през 1992 г. адм. Ойген Керъл заявява в Конгреса, че тя е “дефектно оръжие, което излага на риск нашата национална сигурност”. Троут описва в “Сан Диего юниън трибюн” как е участвал в едноседмични нощни учения с делфини и е бил в ролята на “вражески плувец”. Това станало през 1990 г. при първата военна намеса на САЩ в Персийския залив, наредена от президента Джордж Буш-старши. “Нито една нощ не успяхме да направим планираното. Делфините се но се подплашваха и се прибираха в клетките си в залива”, пише Троут. Той опровергава говорителя Фолин и твърди, че делфините често се губят от погледа на хората и изобщо не могат да бъдат контролирани. “Само един делфин се приближи достатъчно, за да ме докосне с незареденото оръжие на муцуната си, но го изхвърли пред мен и отплува”, пише Троут. “А това оръжие при допир изстрелва куршум 45-и калибър и всъщност е усъвършенствана версия на спринцовките с въглероден двуокис от Виетнамската война, използвани за “зануляване” на плувци.” Рик Троут е обнадежден, тъй като, освен че е спрял програмата, кап. Ротенхаус препоръчал на военния министър на САЩ Ник Хейгъл тя да бъде прекратена. Само след седмица Хейгъл е свален от поста от тогавашния президент Барак Обама. Официалното съобщение гласи, че Обама имал разногласия с шефа на Пентагона относно действията в Афганистан и срещу “Ислямска държава”. Неофициално към причините за оставката се добави и общественото недоволство срещу методите на ВМС, надигнало се след смъртта на Кол Пърски.  Междувремено в памет на загиналия младеж бе създаден фонд на негово име, който набира волни пожертвования за опазване и развъждане на делфини и перконоги. На 27 март 2014 г. украинските делфини си смениха гражданството. Севастополският аквариум мина под руско командване, обяви кметът на града Сергей Меняйло пред РИА-Новости след анексията на Крим от Русия. От 1973 г. в аквариума се обучават 50 бойни делфина. Те са част от зачислените към съветския флот общо 150 делфини и белуги и 50 тюлена. След краха на СССР аквариумът минава под юрисдикцията на Украйна и обучението спира. През 2000 г. 27 делфина и оборудването за тях са продадени на Иран. 4 животни отиват в център за лечение на деца с церебрална парализа. Бойната програма е възобновена през 2011 г., но през 2013 г. по време на тренировка 3 делфина отплуват навътре в морето след женска и са обявени за изчезнали. Така Русия анексира аквариум само с 13 делфина. По съветско време те са патрулирали по брега и са спасявали бедстващи моряци. Спускани са от хеликоптери да откриват подводни мини и вражески водолази и да атакуват подводници в стил камикадзе. Украйна поиска Русия да ѝ върне делфините, но Москва официално отказа. На 15 септември 2014 г. тя обяви, че те се оборудват с по-модерна екипировка и че са част от руската армия. Това означава, че са минали под върховното командване на президента Владимир Путин. Тренирани делфини и тюлени са участвали във войните в Персийския залив след нахлуването на Ирак в Кувейт. Пазили са бойните кораби на САЩ от мини и са патрулирали за вражески водолази във водите на Бахрейн. При нахлуването на САЩ в Ирак през 2003 г. прочистват от мини пристанището Ум Касар на входа на залива. Използвани са и при по-сложни морски операции, включително и с пускане на клетките им във водата от хеликоптер. Русия също разполага с бойни части, в които са включени делфини. Руският вестник “Известия” съобщи след окупацията на Крим за очаквана поява край бреговете му на американски бойни делфини, където те ще вземат участие в морски маневри. Вестникът добави, че техните “колеги” от руския флот вече ги очакват във водите на Черно море. Според д-р Бенет именно бойните подвизи на делфините през 70-те години са им донесли славата на “тотемни животни” за пацифистите, откачалките и екотерористите. Той припомня и “постиженията” на д-р Джон Лили - изследователя на делфини с най-съмнителната репутация. Лили твърдял, че тези животни разговарят на “делфински” език и когато е нает от ВМС на САЩ да експериментира с тях, ги инжектирал с ЛСД. Нелепата смърт на младия Кол Пърски даде тласък на дискусиите в американския печат дали хората имат право да изпозват животни за военни цели. В. “Ню Йорк таймс” писа, че това право е библейски закрепено и произтича от отредената на човека доминираща роля в света. Тук обаче има морална дилема. От морала на господаря му зависи дали делфинът ще е симпатичен като Волния Уили, или чрез действията си ще предизвиква омерзение. А и какво знаем ние за делфините и за тяхната способност за съждение? Знаем, че са социални същества като хората и че чрез специални звуци се назовават едни други. Тези звуци са техните “имена”. Знаем, че делфинът използва сонара си, за да разбере физическото, а вероятно и емоционалното състояние на другите делфини. Някои видове делфини, както и по-големите китове, имат вретеновидни неврони. Това са специализирани мозъчни клетки, какви имат още само човекоподобните маймуни, слоновете и хората. Именно на тези клетки се дължат самосъзнанието и съчувствието, а вероятно и способността да обичаш и да тъгуваш. По своя подчертано безгрижен живот китовете и делфините напомнят на хората. Последното, което знаем със сигурност, но все още не можем да си обясним, е подчертано благосклонното отношение на китовете и делфините към човека. То е засвидетелствано в много легенди още от Древна Гърция, през хиндуизма и маорската култура, та чак до историите от наши дни за хора, които делфини са спасили от акулите. ", "date": "2019.05.04", "title": "Американският колеж в София дава първата жертва в студената война с делфини"}
{"url": "https://www.24chasa.bg/novini/article/7434789", "text": "Иран ще продължи да обогатява уран в рамките на допустимото според ядреното споразумение със световните сили. Това каза днес председателят на парламента Али Лариджани, въпреки опитите на САЩ да принудят Иран да спре да обогатява уран, предаде Ройтерс, цитирана от БТА. \"Съгласно (ядреното споразумение) Иран може да произвежда тежка вода и това не е в нарушение на спогодбата. Така че ще продължим с дейностите по обогатяването\", посочи той, цитиран от агенция ИСНА.", "date": "2019.05.04", "title": "Иран: Ще продължим да обогатяваме уран"}
{"url": "https://www.24chasa.bg/novini/article/7434805", "text": "С емоционална погребална служба датският милиардер Андерс Холх Полвсен изпрати в последния им път трите си деца, които бяха убити по време на бомбардировките в Шри Ланка. Бизнесменът, съпругата му Ан и дъщеря им Астрид бяха неотлъчно до ковчезите на загиналите Алфред, Алма и Агнес в катедралата \"Аарус\" в Дания, пише \"Дейли мейл\". Миналата седмица милиардерът благодари на хората от родния му град за подкрепата и любовта, с която помагат на него и семейството му да преминат през тази трагедия. На погребението днес присъстваха датската кралска фамилия и премиерът на Дания Ларс Льоке Расмусен. Няколко дни преди атентата в Шри Ланка една от загиналите дъщери на Андерс - Алма, сподели в социалната мрежа снимка на сестрите си и брат си по време на почивката им.", "date": "2019.05.04", "title": "Датският милиардер Полвсен погреба трите си деца, загинали при атентата в Шри Ланка (Снимки)"}
{"url": "https://www.24chasa.bg/novini/article/7434665", "text": "Израел затвори днес контролно-пропускателните пунктове с ивицата Газа и зоните за риболов в крайбрежните води на палестинския анклав в отговор на изстреляните оттам ракети, съобщи израелското министерство на отбраната, цитирано от Франс прес и БТА. Затварянето на пунктовете за преминаване, чийто срок не бе уточнен, последва нова ескалация на насилието от вчера в и около ивицата Газа. Тази сутрин от Газа към територията на Израел бяха изстреляни около 150 ракети, а израелските военни в отговор поразиха над 30 военни цели на радикалните организации Хамас и Ислямски джихад. Това съобщи ТАСС, позовавайки се на армейската пресслужба.", "date": "2019.05.04", "title": "Израел затвори пунктовете за преминаване с ивицата Газа и зоните за риболов"}
{"url": "https://www.24chasa.bg/novini/article/7434678", "text": "Кубрат Пулев не се притеснява за изслушването на 14 май в Калифорния, на което ще трябва да отговаря за поведението си след победата над Богдан Дину, когато целуна по устните американската репортерка Джени Суши, предава  \"Когато човек лъже, мами, крие и иска да изопачи нещата, рано или късно това не се получава. Може за момент да вземе превес и да успее да направи нещата в негова полза, но това ще е моментно и всичко ще си проличи. Аз съм човек, който никога не е страдал от женско внимание и сега точно пък към нея… не, не е сериозно.\", каза Пулев по адрес на Суши преди да се качи зад волана на едно от ралитата, участващи в националния шампионат по планинско изкачване в Гоце Делчев. Боскьорът направи една обиколка, а навигатор му бе организаторът на състезанието Румен Дунев. Днес се проведоха официалните тренировки, а утре са трите манша, в които участие ще вземат най-изявените родни автомобилисти.", "date": "2019.05.04", "title": "Кубрат Пулев: Никога не съм страдал от липса на женско внимание"}
{"url": "https://www.24chasa.bg/novini/article/7434624", "text": "Ирански съд осъди на лишаване от свобода за корупция брата на президента Хасан Рохани, съобщи държавната агенция ИРНА, цитирана от Ройтерс и БТА. Делото срещу Хосейн Ферейдун и срещу още шестима обвиняеми е започнало през февруари. Не е ясно какви са обвиненията, нито на колко време затвор е осъден. Някои поддръжници на Рохани смятат обвиненията срещу Ферейдун, близък съветник на президента и старши дипломат, взел участие в преговорите за ядреното споразумение между Иран и световните сили от 2015 г., за политически мотивирани с цел дискредитиране на президента. Рохани е роден под името Хасан Ферейдун, но впоследствие си променя фамилното име.", "date": "2019.05.04", "title": "Осъдиха брата на иранския президент за корупция"}
{"url": "https://www.24chasa.bg/novini/article/7434639", "text": "2 са събитията в София утре, на които българите ще могат да видят главата на Римокатолическата църква папа Франциск.  За да се влезе на местата на събитията минава през металодетектори. Граждани ще бъдат допускани до охраняваните зони три часа предварително, след което достъпът ще бъде спиран.  Заради очаквания дъжд в столицата ще пускат с чадъри. Позволено е и носенето на обемисти багажи, но от МВР молят хората да не го правят, тъй като ще забавят проверката. Бутилките също са позволени, но само ако са до 0,5 литра. Ще има и пунктове на БЧК, на които ще се раздава вода на ожаднелите. Над 20 млн. души от цял свят се очаква да гледат литургията на папа Франциск на площада пред храм-паметника “Св. Александър Невски”. Тя ще е от 13 часа, а между гражданите освен униформени и служители на НСО ще има и цивилни служители на МВР. Миряните ще могат да видят папамобила в неделя от 16,15 ч на площад “Александър I”. Заради молебена там от четвъртък вечерта бул. “Цар Освободител” е затворен за движение за автомобили.  На 6 май около 18,15 светият отец ще води литургия за мир с представителите на всички религии. Тя ще е на пл. “Независимост” в София. Очаква се в столицата да пристигнат 50 автобуса и по 20 микробуса и коли, пълни с католици. За да има къде да оставят превозните си средства, се забранява паркирането около Националния стадион “Васил Левски”. Централната градска част също ще е затворена на 5 и 6 май. Заради посещението паркираните там коли са били преместени. Собствениците им могат да се обадят на контактния център в Столичната община, за да разберат къде са автомобилите им.", "date": "2019.05.04", "title": "Вижте откъде може да се минава утре при събитията с папа Франциск в София"}
{"url": "https://www.24chasa.bg/novini/article/7434643", "text": "Ден преди да потегли на обиколка в България и Северна Македония, папа Франциск написа в Туитър, кратко съобщение за предстоящото пътуване, съобщава сайтът Фамилия кристиана, цитиран от БТА. Моля ви да придружите с молитва моето пътуване в България и Северна Македония, което започвам утре като поклонник на мира и на братството, написа папата в акаунта в Туитър. Папата ще бъде в България и Северна Македония от 5 до 7 май.", "date": "2019.05.04", "title": "Папата в туитър: Придружете с молитва пътуването ми в България"}
{"url": "https://www.24chasa.bg/novini/article/7434663", "text": "Американският президент Доналд Тръмп изрази увереност, че севернокорейският лидер не желае да се отметне от ангажиментите си, съобщи Франс прес. Това е първата реакция на Тръмп след информацията, че Пхенян е изстрелял няколко ракети с малък обсег, предава БТА. \"Всичко е възможно в този много интересен свят, но мисля, че Ким Чен Ун осъзнава напълно големия икономически потенциал на Северна Корея и че няма да направи нищо, за да го провали\", каза той в \"Туитър\". \"Знае също така, че съм с него и не иска да наруши обещанието, което ми е дал. Ще има споразумение!\", добави президентът, имайки предвид преговорите по денуклеаризацията на Северна Корея.", "date": "2019.05.04", "title": "Тръмп: Ким Чен Ун няма да направи нищо, за да провали икономическия потенциал на КНДР"}
{"url": "https://www.24chasa.bg/novini/article/7434668", "text": "Инвестиционният фонд Бъркшър Хатауей (Berkshire Hathaway) на Уорън Бъфет съобщи, че печалбите от инвестиции в акции са в основата на голямата печалба за първото тримесечие, предаде Ройтерс. Подобрените резултати на автомобилния застраховател Гайко (Geico) и на железопътната компания Би Ен Ес Еф (BNSF) са подкрепили оперативната печалба, предава БТА. Бъркшър съобщи също така, че обратно е изкупил свои акции за 1,7 милиарда долара през тримесечието, което отразява безпокойствата на Бъфет, че не може да намери по-добро използване на наличните средства на конгломерата от Омаха. Резултатите на компанията бяха оповестени докато 88-годишният Бъфет и заместник-председателят на съвета на директорите 95-годишният Чарли Мънгър се подготвяха да отговарят на въпроси на акционери и анализатори на годишното заседание на Бъркшър Хатауей в Омаха, Небраска, което привлича десетки хиляди хора. Цялата печалба на компанията възлиза на 21,66 милиарда долара или 13 309 долара на акция клас А спрямо годишна загуба от 1,14 милиарда долара преди година или 692 долара на акция. За четвъртото тримесечие миналата година холдингът отчете загуба от 25,39 милиарда долара. Оперативната печалба, която според Бъфет е по-добър измерител на представянето на компанията, се е повишила с 5 процента до 5,56 милиарда долара или 3388 долара на акция клас А спрямо 5,29 милиарда долара или 3215 долара на акция година по-рано. Анализаторите очакваха средно оперативната печалба да бъде около 3399 долара на акция клас А, според данните на Рефинитив (Refinitiv). Резултатите не включват оперативната печалба, свързана с 26,7-процентовия дял на Бъркшър Хатауей в Крафт Хайнц (Kraft Heinz), тъй като компанията за хранителни изделия не е публикувала одитираните си тримесечни резултати, каза пред репортери преди годишната среща Бъфет.", "date": "2019.05.04", "title": "Над 21 милиарда долара печалба отчита инвестиционният фонд Бъркшър Хатауей"}
{"url": "https://www.24chasa.bg/novini/article/7434702", "text": "Ръководителката на европейската дипломация Федерика Могерини каза днес, че е силно обезпокоена от \"обявеното от Турция намерение да извърши сондажи (за газ) в изключителната икономическа зона на Кипър\", предаде Франс прес, цитирана от БТА. \"През март 2018 г. Европейският съвет строго осъди незаконните дейности на Турция в източната част на Средиземно море\", припомни тя в комюнике. \"В този контекст призоваваме Турция да демонстрира сдържаност, да спазва суверенитета на Кипър в неговата изключителна икономическа зона и да се въздържа от всякакви нелегални действия, на които ЕС ще отговори съобразно и в пълна солидарност с Кипър\", добави тя. Вчера турските власти обявиха намерение да извършат сондажи в участък от Средиземно море, който според кипърски медии граничи с кипърската зона.", "date": "2019.05.04", "title": "Могерини: Обезпокоена съм от намерението на Турция за сондажи за газ край бреговете \nна Кипър"}
{"url": "https://www.24chasa.bg/novini/article/7434734", "text": "След продължително боледуване днес, на 73-годишна възраст, почина журналистката от новините на програма „Хоризонт“ Стефка Кафеджиева, информира  .  Опелото ще се състои във вторник, 7 май, от 12:30 ч. в църквата „Св. София“.                                                                                                                                                                                                                                                                                                                       ", "date": "2019.05.04", "title": "Почина журналистката Стефка Кефеджиева"}
{"url": "https://www.24chasa.bg/novini/article/7433703", "text": "Дълбоко в иранските уранови мини дебнат гущери, привличат радиоактивните вълни и предават данните на враговете на иранското правителство. Или поне тaкa твърди военният експерт на Техеран Хасан Фирузабади. Той обяснява ареста за шпионаж на група еколози с факта, че у тях са намерени гущери и хамелеони, с които опитвали да разберат къде Иран добива и разработва уран. Според учените обвинението е абсурдно, пише “Нешънъл джиографик”. Гущеровата кожа не поглъща къси радиоактивни лъчения, а и тези студенокръвни животни бягат от хладните дълбоки рудници. Но не всички обвинения на животни в шпионаж са безпочвени. Техните изяви в разузнаването са така разнообразни и находчиви, че Първото правило на разузнавача е да не изглежда такъв, а също и да мълчи на разпит. Невинната животинска твар отговаря и на двете условия. Още древните гърци са поверявали на животни подривни мисии – да си спомним Троянския кон. През Първата световна война Лондон подозира германците, че изпращат котки и кучета да “душат” из вражеските траншеи. Но тази тактика разцъфва през 60-те и 70-те години на XX век в разгара на студената война. Тогава не само известните агенти под прикритие – гълъбите за тайни съобщения, но и орли, гарвани, паяци, комари, котки, прилепи, кози, делфини са обучавани в служба на родината по скъпоструващи програми. По онова време в зоопарка в Хот спрингс, Арканзас. За целта е отделен парцел от 270 акра, а като дресьори са поканени хора, научили кокошките си да танцуват, а кравите – да играят бинго. “Нямаше животински вид, който да не се поддава на обучение”, разказва 76-годишният днес Боб Бейли, който е ръководил програмата. Много експерименти не са влезли в употреба като козата, научена да удря чукче, за да натисне звънец, или гарвана, който отваря чекмедже.   Но други са приложени на “бойното поле”. Бейли например разработва проект, наречен “Акустична котка”, за подслушване. Въпреки непредвидимия и опак характер на тези животни или именно заради него централата в Ленгли Идеята е тя да кръстосва и прехваща разговори из руски обекти в САЩ, без някой да ѝ обърне внимание. Във вътрешното ухо на четириногото имплантират микрофон, а в гръдния кош – малък радиопредавател. Насочват движението ѝ с ултразвук. Опитът приключва безславно през 1967 г., когато по някои твърдения пухкавият шпионин е прегазен от кола пред съветското посолство във Вашингтон.  По-късно синдромът котка подслушвач порази британския финансов министър Джордж Осбърн, чиято котка Фрея се изгуби, а когато я намериха, започна подозритално и енергично да обикаля и слухти из резиденцията на “Даунинг стрийт” 11. След слухове, че в нея е скрит подслушвател, бързо я интернираха на село. Боб Бейли участва и в тренировки на гарвани за пренос на подслушватели до недостъпни места. Насочвани с лазерен локатор, те достигали до определена стая във вашингтонския хотел “Уотъргейт” и оставяли там “бръмбарите”. Идеята така да се подслушват разговори в правителствени сгради из Източна Европа може и да е била осъществена. Но през 1975 г. номерът с гарваните е прекратен, защото парите секват, а нови технологии за слухтене изместват животните. Но не съвсем – през 2008 г. сп. “Ню сайънтист” съобщава, че чрез миниатюрно устройство и се контролира чрез поставени в тялото му жици. Подобни опити са правени и с акули, плъхове, различни птици. Те са тихи, действат под прикритието на мрака и обитават потайни скривалища в пещерите. Има ли по-добри препоръки за един шпионин?  Така прилепите влизат в полезрението на военните и шпионажа. През Втората световна война американците обмислят вариант 1 милион прилепи, снабдени с малки запалителни устройства, да бъдат пуснати в японски градове, да се подслонят под покриви и така да взривяват сгради. Хрумката е изпробвана в самолетен хангар и той е разрушен, но не стига до Япония. През 1972 г. в САЩ изследват активизирането на комари през нощта като сигнал за приближаващ в мрака враг. А преди 15-ина години Мароко предложи на американците да изпрати в Ирак 2000 обучени маймуни да обезвреждат мини. Тези дни в. “Индипендънт” разкри, че САЩ са финансирали с $ 45 млн. пет програми за използване на морски твари в разузнаването. Сред тях са Безспорни помощници при военни действия, а днес за шпионаж и отбрана са делфините.  Слухът им, служещ за ехолокация, e толкова прецизен, а зрението им под вода така съвършено, че интелигентните морски бозайници, а също морските лъвове и тюлените дълго време са били предпочитани детективи пред техниката в тази област. Неслучайно кръщават спецотрядите в разни страни с техните имена. През 60-те години американският флот ги включва в специална програма срещу проникване на вражески агенти по море и за откриване на подводни мини. Боб Бейли е първият шеф на военен проект на САЩ за трениране на делфини. Учи ги не само да обезвреждат мини, но и снабдени с камери, да охраняват морски US бази и подводници, да откриват вражески водолази, да носят и връщат предмети. Документ на ЦРУ от 1976 г. твърди, че “руснаците също работят по въпроса, копират нашата система, за да разработят контрамерки”. Москва, пише агенция “Новости”, е на противника. През 2014 г. Русия превзема Крим и в украински военен обект открива обучени бойни делфини. Дресирани в съветско време, те са останали в Севастопол под командата на Киев, продал по-голямата част от стадото на Иран. Славата на делфина като второ по интелигентност след човека същество и дружелюбен приятел идва от днешната практика да плува с деца за терапия и да спасява удавници и корабокрушенци.  По време на Наполеоновите войни френски кораб се разбил край бреговете на Североизточна Англия. Никой не оцелял, но една маймуна, облечена във военна униформа, се докопала до брега в град Хартълпул. Според легендата местните, не виждали дотогава френски войник, арестували нещастницата и я обвинили в шпионаж. Скалъпили ѝ процес, но тъй като на разпита тя упорито мълчала, Днес талисманът на градския футболен тим е маймуната Хангъс, а отбора по ръгби наричат “Маймунските палачи”. Българският бял лешояд Нелсън извади по-голям късмет през април, когато местни хора в йеменския град Таиз го откриха изнемощял и гладен. Отглежданата в Кресненския пролом птица с чип на организацията “Зелени Балкани” и прикачен GPS предавател духнала миналата есен към Близкия изток и няколко пъти прелетяла от Саудитска Арабия към Йемен, преди верни на правителството сили във воюващата страна да я обявят за шпионин, предаващ данни на бунтовниците.  Новината за пленения, вързан и натикан в клетка голям лешояд обиколи света, намесиха се и дипломати. Днес птицата е преместена в столицата Сана и, изглежда, скоро ще я пуснат. Но куп други животни в райони на война стават жертва на подозрения, че от всяко същество може да дебне чужд агент. Близкоизточните конфликти например изобилстват с такива трагикомични ситуации. През януари 2016 г. ливански селяни свалиха огромен лешояд с проследяващо устройство на опашката и обвиниха Мосад, че го е тренирал за разузнавач. Известно е, че Израел има програма за животни шпиони, но този случай се оказа част от програма на университета в Тел Авив за развъждане на изчезващия хищник и лешоядът бе върнат на учените. През 2010 г. египтяните обвиниха Мосад, че е предизвикал серия нападения на акули по брега на курорта Шарм ел-Шейх, за да удари туризма. Евреите отрекоха с железен аргумент – те също имали курорти на Червено море и така биха си вкарали автогол, рискувайки акулите да посетят и тях. През 2013 г. назря дипломатически скандал, след като за разузнаване. После излезе, че това е чип, поставен от френски изследователи, проследяващи миграцията му, но в Кайро останаха съмнения, че французите са го пратили на разведка. Пак през 2013-a индийците откриха мъртъв сокол, снабден с камера, на границата с Пакистан. Изследваха останките и нарочиха Исламабад, че наблюдава техни военни маневри. После сами оттеглиха нелепото обвинение, защото излезе, че камерата е любителски несъвършена и вероятно поставена от ловци. През 2007 г. иранската агенция ИРНА съобщи, че Техеран е разбил шпионска мрежа от катерици край ядрен завод. 14 гризача, екипирани с камери, били заловени и елиминирани, преди да “нанесат щети”. Но зоолози контрираха, че плашливата катерица не е подходяща и не се ползва за събиране на информация.  Също както опасаната с каишки белуга в Арктика, която тези дни Норвегия нарочи за руски шпионин. Известно е, че А при това този е имал надпис “Санкт Петербург” и телефонен номер – пробив в конспирацията, абсурден за един шпионин. ", "date": "2019.05.04", "title": "Паяци, котки, делфини, прилепи конкурират 007"}
{"url": "https://www.24chasa.bg/novini/article/7434730", "text": "Американските търговски власти отхвърлиха молбата на Тесла (Tesla) произвежданият в Китай \"мозък\" на автопилота на електромобила Модел 3 (Model 3) и други електромобили да бъде изключен от наказателните 25-процентови мита, наложени от президента на САЩ Доналд Тръмп, предаде Ройтерс. Според документи, внесени от Службата на постоянния търговски представител на САЩ и видени от Ройтерс, молбите на Тесла и други компании за изключване от митата на стоки, произведени в Китай, - от самолетни части до биотехнологични инструменти - са били отхвърлени, тъй като са счетени за стратегически важни за програмата \"Произведено в Китай 2025\", предава БТА. Тесла има още две такива молби за изключване от митата - за произвеждания в Китай централен екран на Модел 3 и за автомобилния компютър на Модел 3. Отказите на американските власти илюстрират систематичния подход на администрацията на Тръмп да спъва китайските усилия за развитие на високотехнологичния сектор, който според Вашингтон осъществява принудителен трансфер на американска интелектуална собственост. Програмата \"Произведено в Китай 2025\" цели развитието на 10 стратегически сектора в Китай, които са доминирани от САЩ. Програмата е в центъра на търговските преговори между Вашингтон и Пекин и е в основата на искането на САЩ за мащабни промени в китайската политика. Сред секторите, които Китай иска да развие, са новата енергия, безпилотните автомобили, полупроводниците, биофармацията, аерокосмонавтиката, роботиката и изкуствения интелект.", "date": "2019.05.04", "title": "САЩ отхвърлиха молба на Тесла за падане на мита на \"мозъка\" на автопилота \nна Модел 3"}
{"url": "https://www.24chasa.bg/novini/article/7434688", "text": "Европейските избори през погледа на българския политолог Иван Кръстев предлага в електронното си издание френският в. \"Монд\". В интервюто, озаглавено \"Изградена в страха от миналото, днес Европа се бои от бъдещето\", Иван Кръстев определя като един от залозите на тези избори заминаването на работещите и студентите от източните и южните страни в един Европейски съюз, изпаднал в криза на идентичност и опасяващ се от възможен разпад, предава БТА. \"Монд\" припомня, че в книгата си \"След Европа\" той анализира отражението на миграционната криза през 2015 година и опасността от раздробяване на Европа след Брекзита. На въпрос на изданието дали е възможно разпадане на Европа, българският политолог отговаря, че опасността е напълно реална. Според него обаче понятието за разпад се възприема много различно в различните страни. За Париж и Берлин Европа на две скорости е крачка към интеграцията, докато на изток на това се гледа като на начало на разпадането на общностния проект. Смисълът е различен според политическото позициониране. По-малко Европа се възприема като постигане на ново равновесие от суверенистите, докато федералистите виждат в това наченки на дезинтеграция, посочва Иван Кръстев. По думите му нито една голяма политическа сила извън Великобритания, дори и евроскептиците, не призовават днес за разрушаване на Европейския съюз. Той дава пример със Съветския съюз и Югославия на времето, когато разпадането е неочакван резултат от процес на реформа или на адаптация, подет именно за да се постигне обновяване. Това е нещо като банкова криза, при която вложителите, желаещи на всяка цена да си получат парите, ускоряват срива. Ако опасявайки се за Европа европейските правителства започнат да взимат все повече защитни мерки, смятайки, че ще избегнат най-лошото, това може да ускори нейния срив, предупреждава Кръстев. Интервюиращият от \"Монд\" припомня, че сривът на СССР е дошъл от сърцето на империята, а не от нейната периферия и пита дали е възможно така да стане и с Европейския съюз. В отговор Иван Кръстев изтъква, че действително, сривът на СССР, това не е независимостта на балтийските страни или на Грузия. В края на 1980-те години Русия е решила, че вече не е в неин интерес да плаща за републиките в Централна Азия и се е опитала да създаде по-хомогенен съюз с Беларус и Украйна. Това е бил истинският елемент, отприщил започналия разпад, най-вече в мисленето на политиците, както и на общественото мнение, отбелязва политологът. Според него, възможно е същото да стане в Европа, ако един ден Франция и Германия решат, че съюзът, такъв какъвто е, вече не е в техен интерес. В момента едновременно се конкретизират да противоположни феномена. От една страна с Брекзит силите, борещи се за излизане от ЕС или за разпадането му сега позамлъкнаха - например като Марин Льо Пен във Франция. От друга страна има силно движение за отхвърляне на елитите и институциите, по-специално европейските, обвинявани, че не служат за нищо. Поддръжниците на тази теория твърдят, че държат на Европейския съюз, но са готови да се откажат от някои основни ценности. Ако се ограничат прерогативите на Централната банка, Германия ще остане ли в съюза? Ако се възстановят границите, как ще реагират много от страните? Пропастта между желанията на общественото мнение и на политиците и последиците от някои решения може да ускори този срив, без никой да е искал това, изтъква Иван Кръстев в интервюто за в. \"Монд\".", "date": "2019.05.04", "title": "Иван Кръстев пред в. \"Монд\": Изградена в страха от миналото, днес Европа се бои от бъдещето (Обновена)"}
{"url": "https://www.24chasa.bg/novini/article/7434755", "text": "Баскетболният свят в България потъна скръб, след като днес, внезапно, на 59-годишна възраст си отиде едно от \"златните\" момичета на \"Левски\" - Красимира Гогова, предаде  . Тя бе част от тима на \"сините\", който спечели Купа \"Лиляна Ронкети\", а в последните години предаваше опита и знанията си в женската школа на \"Левски\". Красимира Гогова си е отишла внезапно тази сутрин, когато се е подготвяла за обичайната тренировка с най-малките баскетболистки от клуба. Поклонението в нейна памет ще е на 7 май в София. Всички, които искат да си вземат последно сбогом с нея, ще могат да го направят от 12:30 часа във вторник в храма „Света Троица“. Той се намира в парк „Гео Милев“ срещу бившата зала „Фестивална“.", "date": "2019.05.04", "title": "На 59 години почина баскетболистката Красимира Гогова"}
{"url": "https://www.24chasa.bg/novini/article/7434743", "text": "Руското министерство на енергетиката съобщи днес, че руски петрол, отговарящ на всички изисквания за качество, е пристигнал в Мозирската рафинерия в Беларус, макар че концернът Белнефтехим каза, че петролът все още не е достигнал крайната си цел, предаде Ройтерс. Русия спря да подава петрол по петролопровода \"Дружба\" за Източна Европа и Германия миналата седмица, след като бе установено замърсяване на \"черното злато\". Новината повиши цените на петрола по света до шестмесечен максимум, като някои рафинерии в Европа изпитаха недостиг на суровина, предава БТА. Руското министерство на енергетиката съобщи също така, че качеството на петрола на балтийското пристанище Уст-Луга се очаква да се нормализира на 7 май.", "date": "2019.05.04", "title": "Русия: В Мозирската рафинерия в Беларус е пристигнал чист петрол"}
{"url": "https://www.24chasa.bg/novini/article/7434620", "text": "В личен план няма по-добра формула от един образован млад човек със спортен характер. Постигайте успехи и победи в битките, но и учете. Това призова участниците в Международния турнир по таекуон-до „Августа опън\" кандидатът за евродепутат Николай Диков. Той е и общински съветник, председател на Постоянната комисия по спорт и младежки дейности в Общинския съвет на Стара Загора. В надпреварата, която се проведе в спортна зала „Иван Вазов\", се включиха над 300 млади състезатели от 24 клуба от 4 държави – Гърция, Румъния, Сърбия и България. Това съобщиха от пресцентъра на ГЕРБ. „За мен е огромна радост да ви приветствам с добре дошли в Стара Загора – един от най-спортните градове на България. Провеждането на такива турнири и успехите на клубове като Таекуон-до клуб „Августа\" са ясен показател, че трябва да работим още повече за развитието на спорта – заяви Николай Диков. Той добави, че в момента в града се създава инфраструктурата на голяма многофункционална спортна зала. Тя ще може да се ползва от всички спортни клубове и ще стане център за големи международни състезания. Турнирът се организира за 4-та поредна година в Стара Загора от Таекуон-до клуб „Августа\" и с подкрепата на Община Стара Загора. Председателят на Таекуон-до клуб „Августа\" Георги Господинов връчи плакети на спонсори и на партньори на турнира. Той благодари сърдечно за подкрепата и на Николай Диков, който и в лично качество като спортист и състезател, и като председател на Постоянната комисия по спорт в Общинския съвет е допринесъл много за развитието и на този спорт и за провеждането на международно състезание „Августа опън\" в Стара Загора.", "date": "2019.05.04", "title": "Николай Диков, кандидат за евродепутат от ГЕРБ: Успехите в спорта и в училището са формулата за развитие на всеки млад човек"}
{"url": "https://www.24chasa.bg/novini/article/7434557", "text": "Кандидатът за член на Европейския парламент Николай Диков присъства на откриването и освещаването на православен параклис в село Средец, община Опан, което беше извършено от свещеници от Старозагорската епархия. На празника присъстваха също и кметът на Общината Генчо Колев, заместник-председателят на Народното събрание Емил Христов, депутатът от ГЕРБ Радостин Танев и десетки жители на селото. Това съобщиха от пресцентъра на ГЕРБ. Параклисът носи името на Свети Георги и се открива непосредствено преди големия християнски празник, посветен на светеца. Параклисът е изграден по инициатива на местната общност с финансиране от Общината. Издигнат е изключително бързо, а също и евтино, заради използваното модерно конструктивно решение за постройката. „Радвам се, че днес бях поканен и имах възможността да присъствам на новооткрития християнски дом в село Средец. Поздравявам кметската управа за това, че изпълни едно желание на жителите на Община Опан – каза Николай Диков след края на църковната служба и приключването на празника. – Аз знам, че хората са поставили проблема с липсата на православен храм или параклис в селото от много години. В очите на всички присъстващи днес видях, че вярата е това, което обединява хората и ни дава надежда. Християнските ценности са тези, които ни водят по правилния път\" – заяви Николай Диков. Кандидатът за депутат от ГЕРБ разговаря с хората от селото и заяви, че проблемите на малките общности могат успешно да бъдат решавани ако има ясна програма и политическа воля за това. Николай Диков, който е общински съветник и председател на Постоянната комисия по спорт и младежки дейности в Общинския съвет на Стара Загора, посети и футболен турнир, който се проведе в село Средец.", "date": "2019.05.04", "title": "Николай Диков, кандидат за евродепутат от ГЕРБ: Християнските ценности са тези, които ни водят по правилния път"}
{"url": "https://www.24chasa.bg/novini/article/7434563", "text": "„Имаме опит, работили сме и ще продължим да работим за положителния имидж на България. Това сме правили и това е голямата промяна през последните 10 години. От пазенето на външната граница, до пакета „Макрон“ и темата за разширението на ЕС към Западните Балкани. Да, имаме и грешки. Само който не работи, той не греши. Учим се от тях. Разчитаме на вас на тези избори. Имаме нужда от вашето доверие и вашата подкрепа, за да продължи България напред и да покаже на тези избори, че не е периферия и е страна, от която зависи да се вземат решения. Затова има нужда от Андрей Новаков – за преговорите за пакета „Макрон“. Затова има нужда от мен – за безплатен безжичен интернет на обществени места. За да може младите хора здад имат достъп до информация и комуникация. Това е важно и за общините, за да са познати повече културните и природните забележителности, за да привличат инвеститори“. Това каза днес в село Долна Студена /Община Ценово/ водачът на листата на ГЕРБ и СДС за изборите за Европейски парламент Мария Габриел, която заедно с кандидата за евродепутат Андрей Новаков се срещнаха с жителите на село Долна Студена /Община Ценово/. Заедно с тях бяха народните представители от ГЕРБ – Русе Пламен Нунев, Светлана Ангелова и Андриан Райков, кметът на Община Ценово д-р Петър Петров, общински съветници, кметът на кметство Долна Студена Николай Николов и негови колеги. Tова съобщиха от пресцентъра на ГЕРБ. Гордея се, че сме в един отбор, коментира Андрей Новаков и отбеляза стореното през отминалия мандат от двамата съответно в Европейския парламент и Европейската комисия. Той призова за активност и категорична подкрепа на изборите на 26 май, за да бъде постигната категорична победа. Народният представител Пламен Нунев обяви, че е необходима пределна мобилизация на предстоящите европейски избори и не бива да се подценява ситуацията в Община Ценово. „Трябва да издържим и ще излезем с чест и достойнстово с високо вдигнати глави“, категоричен бе Нунев. Той добави, че от депутатите и евродепутатите ще бъде и вече е оказвана оказвана подкрепа на местния самодеен фолклорен състав.", "date": "2019.05.04", "title": "Мария Габриел в Долна Студена: Работили сме и ще продължим да работим за положителния имидж на България"}
{"url": "https://www.24chasa.bg/novini/article/7434466", "text": "Премиерът Бойко Борисов проверява ремонтите по виадуктите на автомагистрала \"Тракия\". Тези стари мостове при по-силно земетресение може да паднат. Дойдох, за да видя как работят хората. На 70 метра височина сме, без почивка се работи. Исках да уверим хората, че за първи юли ремонтите ще приключат\", заяви премиерът. Служителите разказаха на министър-председателят за извършените ремонтни дейности, а той им пожела успех и ги предупреди да се пазят. Премиерът пътува към Раковски, за да провери как се е подготвил града за посрещането на папа Франциск.  \"Хората не знаят какъв огромен труд полагат тези юнаци тук\", коментира още премиерът. Работниците на обекта си направиха и няколко селфита с Бойко Борисов.                                                                                                                                                                                                                                                                                                           ", "date": "2019.05.04", "title": "Борисов проверява ремонтите по АМ \"Тракия\": Мостовете може да паднат при силен трус (Снимки, видео)"}
{"url": "https://www.24chasa.bg/novini/article/7434402", "text": "Прокуратурата в САЩ иска да продаде имение на стойност 39 милиона долара в Лос Анджелис, за което се твърди, че е било купено от укриващия се малайзийски финансист Лоу Таек Джо с пари, откраднати от държавен фонд, предаде Ройтерс, като се позова на съдебни документи. Лоу, известен също като Джо Лоу, е обвинен в Малайзия и САЩ заради водещата си роля в предполагаемата кражба на 4,5 милиарда долара от малайзийски държавен фонд. Финансистът, чието местонахождение е неизвестно, отрича чрез свои говорители да е направил нещо нередно. През 2017 г. американското правосъдно министерство заведе съдебни дела за конфискуване на имущество, за което се твърди, че е било купено с пари, откраднати от държавния фонд, включително имението в Лос Анджелис. В момента имението е празно и занемарено, а поддръжката, застраховката и данъците му са на стойност около 690 000 долара годишно, казват прокуратурата и компанията, която е владелец на имота. Според тях продажбата на имението е необходима, тъй като \"разходите по поддържането на имота са прекомерни и/или несъразмерни спрямо справедливата му пазарна стойност\", показват документи, подадени в калифорнийски съд. Посочва се, че парите от предлаганата продажба ще бъдат държани в правителствена сметка, докато бъде постановено решение по делото за конфискация. Американското правосъдно министерство търси милиарди долари, които според него са били незаконно присвоени от държавния фонд, основан от бившия малайзийски премиер Наджиб Разак, срещу когото са повдигнати множество обвинения за злоупотреби.", "date": "2019.05.04", "title": "Продават в САЩ луксозно имение, свързано с кражба на средства от малайзийски фонд"}
{"url": "https://www.24chasa.bg/novini/article/7434405", "text": "Гръцката полиция е арестувала вчера неназован лидер на анархистката организация \"Рубикон\", съобщава в. \"Катимерини\", позовавайки се на съобщение на полицията. 53-годишният лидер на групировката е бил арестуван вчера, след като членове на \"Рибикон\" атакуваха съдебен офис, който се използва и като агенция за събиране на дългове от името на банка. Анархистите изпочупили оборудването в офиса, намиращ се срещу сградата на гръцкия парламент, предаде БТА. Същевременно официалният лидер на \"Рубикон\" Йоргос Калаидзидис отправи заплахи към съдии от профила си във Фейсбук. Той призова съдиите да дадат отпуск от затвора на осъдения за тероризъм Димитрис Куфодинас, който провежда гладна стачка. Куфодинас излежава няколко доживотни присъди от 2002 г. за участието си във въоръжени атаки на терористичната групировка \"17 ноември\". Лидерът на \"Рубикон\" заплаши във Фейсбук, че ако съдиите не му дадат отпуск, \"всичко ще стане червено\".", "date": "2019.05.04", "title": "Гръцката полиция арестува лидер на анархистката група \"Рубикон\""}
{"url": "https://www.24chasa.bg/novini/article/7434410", "text": "Много е важно, когато говорим за киберсигурност и изкуствен интелект на първо място да слагаме човека, който контролира системата от начало до край. С две думи: човекът да остане управляващ процесите. Това каза водачът на листата на ГЕРБ и СДС за изборите за Европейски парламент Мария Габриел, която заедно с кандидата за евродепутат Андрей Новаков посетиха днес русенския производител на автомобили Sin Cars със собственик инж. Росен Даскалов. С тях бе още народните представители от ГЕРБ – Русе Пламен Нунев, Светлана Ангелова и Андриан Райков, съобщиха от пресцентъра на ГЕРБ. Публикувахме етичните принципи за изкуствен интелект преди около 3 седмици, а до края на годината предстоят да бъдат тествани. Русе е един от градовете, в които много ясно можем да посочим как се пазят данните, събирани от свързаните безпилотни автомобили, кой контролира, как се управляват, по какъв начин изкуственият интелект взема крайното решение, добави тя. Радвам се, че Русе има предприемач – иноватор, който отсега работи за бъдещето, а част от него са безпилотните коли, отбеляза при визитата във фирмата Мария Габриел, като изрази подкрепата си за визионерския опит на Даскалов. Мария Габриел коментира, че ще бъде създадена европейска платформа, на която експерти за безпилотните коли да обменят опит и добри практики, да дават предложения. В нея ще бъдат включени такъв тип хора с голям практически опит в техническите иновации на европейско ниво, вкл. и от Русе. Инж. Даскалов представи фирмата, като се спря на първите разработки, свързани със състезателни автомобили със същата марка. Кандидатите за евродепутати Мария Габриел и Андрей Новаков разгледаха шосейната версия на SIN R1, както и зареденият с високоокатанов адреналин SIN R1 GT4, които стават все по-популярни. Спортния GT4 е неолъчна част от състезателната сцена из Европа, Австралия и Америка. Заедно със SIN R1 VTX, двата модела властват над най-популярните състезателни писти. Двамата направиха тест на автомобилите. Кандидатите за евродепутати научиха от собственика на Sin Cars, че се подготвя изграждането високотехнологична фабрика за производство на електрически и хибридни автомобили в Русе. Той обясни, че производствената линия трябва да стартира през 2020 г. Първоначалната инвестиция е над 10 млн. лв. и ще разкрие между 50 и 100 нови работни места. Оптимизираният производствен процес ще позволи бързо и лесно сглобяване на различните варианти на платформи, като се използват стандартни материали. Новата производствената линия L-City е проектирана с годишен капацитет от 20 000 автомобила, които ще бъдат насочени към европейския пазар. Една от водещите цели при създаването на проекта L-city е ангажирането с каузата за опазване на околната среда, намаляване на емисиите в градовете и създаване на по-здравословна жизнена среда, отбеляза инж. Даскалов.", "date": "2019.05.04", "title": "Мария Габриел в Sin Cars: Когато говорим за киберсигурност и изкуствен интелект, на първо място трябва да слагаме човека"}
{"url": "https://www.24chasa.bg/novini/article/7434407", "text": "Тунелът под Ламанша \"празнува\" 25 години, предаде Франс прес. На 6 май 1994 г. британската кралица Елизабет Втора и френският президент Франсоа Митеран откриха съоръжението, свързващо под водата двете страни. След серия от провали, колебания и непредвидени ситуации, строителният проект на века на стойност 100 милиарда френски франка (15,2 милиарда евро), днес осигурява транзита на една четвърт от стоките между Обединеното кралство и Европа. Идеята за подобна подводна връзка датира от 1802 г. Тогава френският инженер Албер Матьо-Фавие предлага на Наполеон Бонапарт първи план за тунел, предаде БТА. Мостове, диги, тръбопроводи, изкуствени острови ... около 100 проекта за връзка през Ламанша се появяват през 19 век. Един от тях получава одобрението на кралица Виктория и на Наполеон Трети през 1855 г. Това е проектът на французина Еме Томе за локомотив, който да преминава през пробит тунел. Британецът Уилям Лоу пък решава трънливия проблем с вентилацията на тунела. Близо два километра галерии са пробити от едната и от другата част на Ламанша между 1878 г. и 1883 г. Но поради стратегически причини, изтъкнати от британското правителство, и Голямата депресия, проектът постепенно е \"погребан\". Той \"възкръсва\" 75 години по-късно след двете световни войни. През 1957 г. е създадена изследователска група, която да проучи възможностите за реализация на тунела под Ламанша благодарение на Европейската икономическа общност, създадена същата година. През 1973 г. 300 метра са пробити край град Сангат, във френския департамент Па дьо Кале, и 400 метра - близо до Дувър. Но британското правителство се сменя и заради бюджетни причини Харолд Уилсън изоставя работите през 1975 г. С идването на власт през 1979 г. на Маргарет Тачър и на Митеран през 1981 г. проектът е подет отново. Четири предложения са предложени на обсъждане - пътно-железопътен мост, железопътен тунел, пътно-железопътен тунел, пътно-железопътен мост и тунел. Мнозинството от британците предпочитат пътните връзки, докато французите предпочитат железопътните връзки. Накрая се решава да има двоен подводен железопътен тунел с дължина 50,5 километра. Това решение е \"подпечатано\" с британско-френски договор, сключен в Кентърбъри на 12 февруари 1986 г. Най-големият строителен проект на Европа мобилизира до 15 000 работници. От френска страна са наети 4100 работници. От другата страна са наети почти двойно повече служители. На месец пробивните машини напредват с по 500 метра. На 1 декември 1990 г. в 12,12 ч. двама работници - французинът Филип Козет и британецът Роберт Греъм Фаг - пробиват първа дупка и се срещат \"под водата\". Снимката им със знамена в ръка обикаля света. Обектът е предаден през декември 1993 г. По време на строителството най-малко девет работници загиват, от които седем са британци. За церемонията в Кокел в Па дьо Кале по откриване на тунела на 6 май 1994 г. британската кралица Елизабет Втора идва с кралския Ролс Ройс, преминал в тунела под Ламанша със скорост 160 километра в час. Кралицата заявява, че тунелът е плод на съчетанието на британския прагматизъм и на френския ентусиазъм. Митеран пък изтъква, че двете страни вече имат и сухопътна граница. После кралицата и президентът се качват на кралския Ролс Ройс, който е натоварен на влака-совалка, отиващ до терминала в Шерингтън в графство Кент. Зад Ролс Ройса във влака-совалка се качва и Мазератито на Елисейския дворец, в което са съпругът на кралицата - принц Филип, и първата дама на Франция Даниел Митеран. По време на 25-минутното пътуване официалните представители и журналистите, излезли от колите си, обикалят из влака-совалка и разменят впечатленията си на първи пътници под Ламанша.", "date": "2019.05.04", "title": "Тунелът под Ламанша \"навършва\" четвърт век"}
{"url": "https://www.24chasa.bg/novini/article/7434416", "text": "Искам да поздравя Русе, защото отново е новатор. Русе се пребори при първата покана да бъде не само сред първите поканени, но и след селекционираните по инициативата WiFi4EU. Понястоящем България като брой общини е втора в Европа. Трябва да свикнем, че благодарение на предприемчивостта и на духа ни ще продължим да бъдем в горната част на таблицата в ЕС, каза Мария Габриел, която е българският еврокомисар за цифровата икономика и цифровото общество в настоящия състав на Европейската комисия. Това стана при официалното откриване на първия етап от проекта WiFi4EU. Събитието се състоя пред надписа „Русе“ до символа на града – Паметника на свободата, на площад „Свобода“. То бе уважено още от народните представители от ГЕРБ – Русе Пламен Нунев, Светлана Ангелова, Андрейн Райков, зам. – областния управител Валентин Колев, десетки русенци, съобщиха от пресцентъра на ГЕРБ. Мария Габриел пожела на проекта да даде видимост на невероятното културно богатство, което има да покаже Русе. Тя заяви, че проектът има големият потенциал да се превърне в история на успеха. „Нека продължим да работим за Русе и Европа“, завърши еврокомисарят. „Този безплатен и безжичен интернет дава възможност на община Русе да бъде в пряка връзка с останалите европейски общини и да е по-видима. Това е страхотна придобивка за русенци, най – вече за младите хора. По този начин изцяло се насърчава туризма“, отбеляза кметът на Община Русе Пламен Стоилов в присъствието на своя заместник Страхил Карапчански. Направена бе демонстрация на качеството и скоростта на връзката. Предстои осигуряване на безплатен интернет на площад „Батенберг“, Ларгото пред Операта, Парка на младежта /в района на Вазата/и кея след завършване на неговото обновяване с европейски средства. Така Община Русе реалира успешно инициативата WiFi4EU. С получения ваучер на стойност 15 000 евро благодарение на българския еврокомисар тя осигури нова публична безжична мрежа за предоставянето на безплатен Wi-Fi достъп на обществени места на открито или на закрито, които вече са с променен облик благодарение на осъществените проекти с европейски средства, стана ясно днес. Русе е областта с най-голям брой общини в Северен централен район, които спечелиха ваучер за безплатен безжичен интернет. Мрежи ще има в 75% от общините поради инициативността на местната власт, която осъзнава перспективите пред развитието на цифровото общество дори и в най – малките населени места на региона.", "date": "2019.05.04", "title": "Мария Габриел: Русе отново е новатор по инициативата WiFI4EU"}
{"url": "https://www.24chasa.bg/novini/article/7434442", "text": "Да пазиш папата е огромна отговорност. Особено във време, когато Ислямска държава призова последователите си на война срещу кръста, разказа  Посещението на Франциск е с висока степен на риск, твърди бившият шеф на НСО генерал Димитър Владимиров. Той отбелязва, че в света папата е един от най- застрашените личности. Генералът от НСО обяснява, че местата, които се посещават, се проверяват най- малко 24 часа преди началото на мероприятието. „Тъй като за 24 часа ако някъде има заложена бомба с часовников механизъм – да се предотврати избухването на взрив, който се поставя в такива случаи..”, казва ген. Димитър Владимиров. Затова всички, дошли да видят папата ще минават през скенери. Преди 17 години, докато НСО пази папа Йоан Павел втори, апаратите засичат човек с пистолет. „Бяха му прибрали пистолета. След няколко дни се обади, върнахме му го. Но не допуснахме да влезе. Имаше и други общоопасни средства – отвертки, ножчета, които все пак при едно множество от хора, когато контактуваш с тях – наистина е много трудно.”, казва още ген. Владимиров. При посещението възникнали и извънредни задачи - като търсене на стълба за самолет и издирване на дърводелци по спешност. „През нощта ходихме в Светия синод. И за зла участ около 2-3 милиметра не стигаха да мине количката на папата. И в 2.30 докарахме дърводелци, отрязаха част от первазите и колата мина спокойно....”, спомня си още бившият шеф на НСО. Така папата си тръгва от България с благословия. А месец по-късно изпраща на генерала специален дар - барелеф и благодарствено писмо за охраната на българска земя.", "date": "2019.05.04", "title": "Бивш шеф на НСО: Посещението на папата е с висока степен на риск"}
{"url": "https://www.24chasa.bg/novini/article/7434438", "text": "След като опустоши Лазурния бряг през 2013 г., унищожи Дака през 2015 г. и спаси Токио през 2017 г., международно учение със симулация на удар от астероид приключи в САЩ с катаклизъм - Ню Йорк беше \"разрушен\", предаде АФП. Въпреки осем години подготовка, хората се опитаха да отклонят астероида, но не успяха. Симулацията вече се превърна в редовен форум на международната общност за \"планетна защита\". Тазгодишното издание започна с конференция близо до Вашингтон в понеделник, когато беше съобщено, че е регистриран астероид с диаметър от 100 м до 300 м и според първоначалните изчисления има вероятност от 1 процент той да се блъсне в Земята на 29 април 2027 г. Участващите в симулацията около 200 астрономи, инженери и специалисти по аварийни ситуации получаваха нова информация всеки ден, даваха предложения и очакваха решенията за действие, замисляни от авиокосмически инженер на НАСА. С времето вероятността астероидът да удари Замята нарастна на 10 процента, а накрая и на 100 процента. В симулацията НАСА взима решение да изпрати сонда през 2021 г., която да проучи отблизо заплахата. През декември същата година астрономите обявяват, че астероидът се насочва право към Денвър, Колорадо, и районът ще бъде опустошен. Големите космически сили (САЩ, Европа, Русия, Китай, Япония) взимат решение да построят шест апарата за нанасяне на удар на астероида, за да променят траекторията му. Построяването им отнема време, след това са координирани орбитите и атаката е насрочена за август 2024 г. Три апарата успяват да се блъснат в астероида. 60-метров къс от него обаче се насочва към Земята. САЩ предвиждат да изпратят още една мисия с ядрен товар, за да бъде отклонено космическото тяло. При предишната симулация така е спасено Токио. Политически разногласия обаче спират проекта. Шест месеца преди бедствието става известно къде ще бъде то - в района на Ню Йорк. Два месеца преди него астрономите разбират, че градът ще бъде разрушен, защото отломката ще навлезе в атмосферата с 69 000 км/ч и ще експлодира на петнайсетина километра над Сентръл парк. Освободената енергия ще бъде 1000 пъти колкото от атомната бомба над Хирошима. Тя ще разруши всичко в радиус 15 км. Проблемите са безброй - как да бъдат евакуирани 10 милиона души, кой да плати за това, кой да ги приеме, как да бъдат защитени ядрените и химични инсталации или произведенията на изкуството. Как ще се държат хората, например ще плащат ли ипотеките си, ако знаят, че къщите им скоро ще бъдат разрушени? Според международното право американската държава, която е спасила Денвър, но разрушила Ню Йорк, ще дължи обезщетения, дори и вина да няма. Симулацията и учението са екстремни, защото подобни събития са малко вероятни. Участвали в тях специалисти обаче казаха, че искат всички проблеми да бъдат изложени и обсъдени. Астрономите използваха случая за да защитят проекта за телескопа \"Нео кам\", който ще позволи да бъдат откривани по-добре астероиди и да се реагира по-бързо в случай на заплаха. Следващата симулация ще е през 2021 г. във Виена.", "date": "2019.05.04", "title": "Симулацията за защита от астероид завърши с \"разрушаване\" на Ню Йорк"}
{"url": "https://www.24chasa.bg/novini/article/7434448", "text": "Преди посещението си в Северна Македония на 7 май папа Франциск изпрати послание до гражданите й, в което заяви, че откакто страната е станала независима, Светият престол желае да има с нея приятелски и дипломатически отношения, предаде агенция МИА. Папата изтъкна, че днес, повече от всякога, в Европа и в целия свят има нужда от култура на взаимност, на братство, и той ще дойде в Северна Македония, за да посее това семе. \"Сигурен съм, че вашата земя е добра, че ще приеме това семе и ще роди плодове\", се казва в посланието. Папа Франциск подчерта, че хубавото в Северна Македония е наличието на различни култури, етноси и религии и макар че тяхното съвместно съществуване не е лесно, струва си да се положат усилия, защото \"най-хубавите мозайки са тези, които имат много цветове\". Главата на Римокатолическата църква написа още, че посвещава посещението си на Майка Тереза, една голяма светица, родена в Скопие и станала храбра мисионерка на Христовата милост в света.", "date": "2019.05.04", "title": "Папа Франциск до македонците: Най-хубавите мозайки са тези с много цветове"}
{"url": "https://www.24chasa.bg/novini/article/7434461", "text": "Здравното министерство на Газа заяви, че 22-годишен палестинец е убит при израелски въздушен удар, предаде Асошиейтед прес. Четирима палестинци са ранени при въздушни удари и артилерийски обстрел. Засега няма данни за пострадали хора или нанесени щети в Израел, предаде БТА. Насилието избухна в момент, когато лидерите на управляващата ивицата Газа групировка Хамас и по-малката въоръжена организация \"Ислямски джихад\" бяха в Египет за преговори с посредници, за да бъде възобновено крехкото примирие. Израелската армия заяви, че палестински бойци в Газа са изстреляли днес най-малко 90 ракети към Южен Израел. В отговор Израел нанесе въздушни удари и подложи на танков обстрел обекти на бойци в Газа. По този начин беше прекъснато едномесечното затихване на насилието. Израелската армия каза, че десетки ракети са били прехванати от нейната система за противовъздушна отбрана \"Железен купол\" и че пътищата близо до границата с Газа са затворени за граждански трафик. Израелската полиция заяви, че в Южен Израел са изпратени специалисти за обезвреждане на експлозиви, за да се справят с падналите на открити пространства снаряди.", "date": "2019.05.04", "title": "Палестинец е убит при израелски въздушен \nудар в Газа (Снимки)"}
{"url": "https://www.24chasa.bg/novini/article/7434469", "text": "Британски анализатори твърдят, че албанци, сърби и хървати, които се смятат за най-активни в наркобизнеса във Великобритания, са изобретили супер бърза доставка на наркотици, предаде Танюг. Чрез специално приложение, подобно на това за Юбер, клиентът може да поръча по мобилния си телефон кокаин и да го получи за 10 минути, предаде БТА. Според британските експерти всичко това се управлява от оперативен център, разположен \"някъде на Балканите\". Неотдавнашният арест на хърватския наркодилър Дарян Йешовник в Сърбия би могъл поне отчасти да хвърли светлина върху търговията с кокаин, която стана най-сериозният престъпен бизнес в Европа, воден преди всичко от дилъри от Балканите. При анализи на отпадните води в Загреб, направени миналата година, е установено, че в хърватската столица годишно се консумират 63 килограма кокаин. Според анализаторите, колкото и големи количества наркотици да залавят властите в Европа, те представляват вероятно само 10 или 15 процента от общото количество, а наркодилърите намират начини за разпространение на останалите наркотици.", "date": "2019.05.04", "title": "Балкански наркодилъри използват приложение за продажба на наркотици"}
{"url": "https://www.24chasa.bg/novini/article/7434472", "text": "Италия е съгласна да приеме 600 кандидати за убежище, които в момента живеят в Етиопия, Нигер и Йордания и за които грижата ще поеме Католическата църква, предаде ДПА. Католическата общност Сант Еджидио каза, че заедно с Конференцията на италианските епископи ще подпише ново споразумение за \"хуманитарен коридор\" с вътрешното министерство на Италия, предаде БТА. Очаква се 600-те кандидати за убежище да бъдат транспортирани по въздух до Италия в идните седмици. Те трябва да бъдат разпределени на различни места в Италия и да им бъде предложено езиково обучение и друга подкрепа благодарение на финансови средства, осигурени от общността Сант Еджидио и Католическата църква. Съгласно предишни споразумения за \"хуманитарен коридор\", организирани от общността Сант Еджидио и други, Италия е приела 1600 кандидати за убежище от лагери в Ливан и около 500 от Етиопия.", "date": "2019.05.04", "title": "Италия предвижда да приеме 600 бежанци съгласно споразумение с Католическата църква"}
{"url": "https://www.24chasa.bg/novini/article/7434480", "text": "Делегация, включваща представители на Министерството на отбраната и на Военновъздушните сили, както и министерствата на финансите и на икономиката, ще замине на 7 май за Вашингтон за преговори по проекта за нов изтребител. Това каза пред журналисти министърът на отбраната Красимир Каракачанов след днешната видеоконферентна връзка с българските военни контингенти, участващи в операции и мисии зад граница, предава БТА. Дадените им указания са много ясни, заяви Каракачанов, като посочи, че трябва да се придържаме към фиксираната от парламента цена, без това да намалява способностите на самолетите. По думите му изключително важен е и въпросът за бюджетните възможности и начина на плащане. Една или няколко равни вноски, поставили сме принцип подобен на този в Словакия - там е на пет-шест равни вноски, т.е. на няколко равни вноски искаме да се направи, за да може да не ни затрудни изведнъж, независимо, че парите са предвидени, обясни Красимир Каракачанов. Дадени са ясни указания и по темите за индустриалното сътрудничество, 10 процента от стойността, на която ще бъде сключен договорът, трябва да бъдат реализирани под формата на индустриално сътрудничество, посочи Каракачанов. Ще предложим изграждане на център за обучение на пилоти в Долна Митрополия, във връзка и с възстановяването на Военновъздушното училище. Министърът се надява делегацията да се върне с добри резултати - ако не, по думите му, продължаваме. Водим преговори и ако условията срещу нас не са изгодни, ние ще го кажем на обществото, посочи министърът. Взехме стратегическо решение, стратегически избор, но той трябва да отговаря на нашите финансови възможности като държава и на изискванията ни - като ВВС. По проекта за новите бронирани машини за Сухопътните войски войски Каракачанов коментира, че не смее да дава срокове и има много тънкости, свързани с индустриалното сътрудничество и участие на български фирми в проекта. Нещата се забавиха с около 5 месеца, каза министърът, но все пак той очаква развитие. Офертите по проекта за придобиване на нови патрулни кораби са подадени, но Каракачанов не ги коментира с аргумента, че по тях работи комисия и засега нещата са конфиденциални. Красимир Каракачанов коментира в отговор на въпрос, че е доволен частично от направеното за армията, като напомни, че за две години заплатите на военнослужещите са били повишени два пъти, започнати са амбициозни проекти за модернизация на трите вида въоръжени сили, както и проекти за ремонти на съществуващата техника. Доволен съм частично, защото не сме свършили всичко, поясни министърът и добави, че ако имат възможност да продължат с екипа, ще направят и още, сключвайки договори за трите проекта, както и да повишат идната година отново заплатите на военните. Министърът на отбраната Красимир Каракачанов, заедно с началника на отбраната ген. Андрей Боцев, участва днес в традиционната видеоконферентна връзка с националните командири на българските военни контингенти зад граница. Това се прави в навечерието на Деня на храбростта и празник на Българската армия. Във видеовръзката се включиха националните командири на българските военни контингенти, участващи в операции и мисии в Афганистан, Ирак, Босна и Херцеговина, Косово и Мали. Министърът и генералът поздравиха по повод на предстоящия празник българските военнослужещи, които изпълняват задачи в операции и мисии на НАТО и ЕС, като им пожелаха да се върнат живи и здрави в България. Обстановката в Афганистан се запазва сложна, а напрежението остава високо в цялата страна, има атаки. Обстановката на летище Кандахар остава напрегната, както и в Кабул, докладва националният командир на контингента ни полковник Митко Димитров. Министър Каракачанов благодари от името на политическото ръководство на МО за добре изпълнената мисия на контингента, която приключва и той скоро ще бъде сменен. Ген. Андрей Боцев също поздрави личния състав на 37-ия български контингент в Афганистан. Обстановката в зоната на операцията остава относително спокойна и стабилна, докладва командирът на контингента ни в операцията на ЕС в Босна и Херцеговина \"Алтеа\" полк. Милен Христов. Националният командир в операцията на Стабилизиращите сили на НАТО в Косово подполковник Тодор Колев съобщи, че обстановката по сигурността в Косово е относително спокойна, с тенденция за периодично ескалиране, а министър Каракачанов посочи, че мисията ни там се оценява високо и попита дали случващото се в Албания в момента влияе по някакъв начин на сигурността и ситуцаията в Косово. Командирът на контингента ни в мисията на ЕС за обучение на силите за сигурност на Мали лейтенант Адриана Камбурова посочи, че обстановката в северната и централната част на района на мисията е по-нестабилна, а за района на столицата Бамако степента на заплаха за момента е средна. Националният командир в небойната мисия на НАТО в Ирак /NMI/ подполковник Йонко Сидеров докладва, че обстановката там остава напрегната. Към момента в района на базата и около нея няма данни за повишено напрежение. От началото на годината започна българското участие в мисията с двама военнослужещи, които изпълняват задачи по обучение и съветване в колежа по отбрана и обобщаване на поуките от практиката. Министър Каракачанов посочи, че мисията е най-малката като личен състав, но за сметка на това в може би най-сложния регион.", "date": "2019.05.04", "title": "Каракачанов: Българска делегация заминава за Вашингтон за преговори за F-16"}
{"url": "https://www.24chasa.bg/novini/article/7434486", "text": "Швеция се стреми към нормализиране на сътрудничеството с Русия, но няма да си затваря очите за съществуващите между страните проблеми, заяви шведският министър-председател Стефан Льовен, цитиран от ТАСС и БТА. \"Ние искаме да нормализираме отношенията си с Русия, но не така, че да не говорим за проблемите. За малките страни е важно да се спазва международното право и стабилността в Европа\", каза Льовен по финландската телевизия. \"Швеция иска да поддържа с Русия колкото е възможно по-добри отношения. Русия е голяма страна и наш близък съсед. В този контекст Арктика е въпрос, който ни обединява - Швеция, Русия, Финландия и Норвегия са заинтересовани от развитието на този регион. Затова беше естествено да участвам в арктическия форум в Русия (в началото на април)\", заяви той. Според него \"Русия не представлява пряка заплаха за сигурността на Швеция\". \"Нашите сили за отбрана не са представили такава оценка. Но действията на Русия в Крим и Източна Украйна рушат стабилността в Европа, те засилиха напрежението там. Затова е важно да разговаряме и да се опитаме да премахнем напрежението\", каза Льовен.", "date": "2019.05.04", "title": "Швеция: Искаме да нормализираме отношенията си с Русия"}
{"url": "https://www.24chasa.bg/novini/article/7434490", "text": "Президентът и върховен главнокомандващ на Въоръжените сили Румен Радев ще участва в тържествената програма за отбелязване на Деня на храбростта и празник на Българската армия на 6 май, съобщиха от прессекретариата на държавния глава. В 9.00 часа държавният глава ще участва в тържествения водосвет на бойните знамена и знамената светини на Българската армия и ще положи венец пред паметника на Незнайния воин на площад \"Свети Александър Невски\" в София. В 10.00 часа президентът Радев ще приеме почетния строй на представителните части на Българската армия на площад \"Княз Александър I\". Държавният глава ще произнесе тържествено слово по случай Деня на храбростта и празник на армията. От 10.30 часа ще се състои традиционният Гергьовденски парад на Въоръжените сили.", "date": "2019.05.04", "title": "Румен Радев ще участва в честванията за 6 май"}
{"url": "https://www.24chasa.bg/novini/article/7434492", "text": "Движението по тротоарите на електрически тротинетки, които през последните месеци превзеха улиците на големите градове във Франция, скоро ще бъде забранено и ще се налага глоба в размер на 135 евро, съобщи правителството, цитирано от Франс прес и БТА. Френската министърка на транспорта Елизабет Борн каза в интервю за в. \"Паризиен\", че заради масовото каране на тротинетки е настанала \"анархия\" и се е възцарил \"законът на джунглата\". Ограниченията ще засегнат всички \"моторизирани средства за придвижване\" като електрическа тротинетка, сегуей и самобалансиращ се скутер (ховърборд). От началото на учебната година през септември ползвателите на тези алтернативни превозни средства ще трябва да ги карат само по велоалеи и по улиците. На тротоара те ще могат само да се бутат и да са с изключени мотори. Извън населените места движението им ще бъде забранено по пътното платно и ще може да се показва само по зелени пътища и велотрасета. Забранява се използването им от лица под 8-годишна възраст и карането им със слушалки.", "date": "2019.05.04", "title": "Глобяват със 135 евро за каране на електрическа тротинетка по тротоарите във Франция"}
{"url": "https://www.24chasa.bg/novini/article/7434496", "text": "Кралски особи и политици се събраха в Люксембург, за да отдадат последна почит на великия херцог Жан, който почина на 23 април на 98 години, предаде Франс прес. Стотици люксембургци се стекоха край катедралата, за да видят кортежа и да проследят церемонията на гигантски екран, информира БТА. Сред присъстващите на погребението бяха около 30 представители на кралски семейства, като датската кралица Маргрете Втора, принц Албер Втори Монакски, британската принцеса Ана. Последна почит на великия херцог Жан отдадоха и политици, като бившите президенти Никола Саркози и Йоахим Гаук, председателя на Европейската комисия Жан-Клод Юнкер, както и министър-председателят на Люксембург Ксавие Бетел. Великият херцог Жан беше погребан в кралската крипта под катедралата. Великият херцог Жан е начело на Люксембург 36 години - от 1964 г. до 2000 г., когато абдикира в полза на сина си Анри. Той е роден на 5 януари 1921 г. Син е на великата херцогиня на Люксембург Шарлот и на принц Феликс Бурбон-Пармски. През 1953 г се жени за белгийската принцеса Жозефин-Шарлот. Двойката има 5 деца.", "date": "2019.05.04", "title": "Кралски особи и политици отдадоха последна почит на херцога на Люксембург Жан (Снимки)"}
{"url": "https://www.24chasa.bg/novini/article/7434163", "text": "Канадският премиер Джъстин Трюдо обсъди вчера с кубинския президент Мигел Диас-Канел ситуацията във Венецуела, предаде Франс прес. Трюдо обърна внимание на възможността за съвместна работа за намирането на мирно решение на кризата във Венецуела, съобщи офисът на канадския министър-председател, предаде БТА. Говорейки от името на Групата от Лима, в която членуват десетина страни от Латинска Америка и Канада, Джъстин Трюдо подчерта, че в интерес на тези страни е във Венецуела да бъдат произведени свободни и честни избори, като бъде спазена венецуелската конституция. Трюдо изрази отново безпокойството си във връзка със страданията на венецуелския народ, се казва в изявлението. Двамата лидери обсъдиха двустранните отношения между Канада и Куба, които се базират на взаимното уважение и желанието за продължаване на сътрудничеството по въпросите, които представляват общ интерес. Страните членки на Групата от Лима, които признават венецуелския опозиционен лидер Хуан Гуайдо за временен президент на Венецуела, призоваха вчера Куба и Международната контактна група за Венецуела да участват в опитите за намиране на решение на политическата криза във Венецуела и, по-конкретно, да участват в извънредна среща на ниво министри в столицата на Перу Лима. Германия, Франция, Италия, Холандия, Португалия, Испания, Швеция и Великобритания, Боливия, Еквадор, Уругвай и Коста Рика са членовете на Международната контактна група за Венецуела, която предлага в южноамериканската страна да бъдат произведени свободни избори, след като бъде договорено решение на кризата. Джъстин Трюдо и Мигел Диас-Канел обсъдиха и решението на Съединените щати за пълното задействане на закона Хелмс-Бъртън, съгласно който в САЩ ще могат да се гледат съдебни дела срещу дружества, ползващи имоти, които са били отнети през 60-те години на 20 век в Куба от кубинци с американско гражданство и други американски граждани. \"Премиерът изложи отново позицията на Канада, според която екстериториалното прилагане от страна на Съединените щати на едностранни мерки, свързани с Куба, противоречи на международното право. Канада ще защитава интересите на канадците, които търгуват и правят законни инвестиции в Куба\", гласи изявлението на офиса на Трюдо.", "date": "2019.05.04", "title": "Джъстин Трюдо обсъди с кубинския президент ситуацията във Венецуела"}
{"url": "https://www.24chasa.bg/novini/article/7434181", "text": "Изложба, посветена на 140-тата годишнина от Учредителното събрание и приемането на Търновската конституция, бе открита в КЦ „Морско казино“ в Бургас. На събитието присъстваха кандидатите за евродепутати от ГЕРБ Ивелина Василева и Жечо Станков, а самата експозиция бе посрещната с военни почести и открита от председателя на Народното събрание Цвета Караянчева. Експозицията „Всичко се състои в нашите сдружени сили“ включва оригиналите на двете конституции - Търновската и Сребърната. Събитието бе уважено от народните представители от ГЕРБ-Бургас Димитър Бойчев, Диана Саватева, Ася Пеева и Галя Желязкова, от зам.-областните управители Севдалина Турманова и Владо Крумов, председателят на ДА „Архиви“ доц. Михаил Груев, зам.-кметът по култура Йорданка Ананиева, общински съветници, съобщиха от пресцентъра на ГЕРБ. Цвета Караянчева подчерта, че Търновската конституция бележи свободния път на развитие на България. „Подписвайки Конституцията на 16 април 1879 г., всички участници в Учредителното събрание имат тежката задача да поставят България на картата на Европа като самостоятелна сила и да начертаят какви цели ще си постави България занапред“, сподели още тя. Кандидатът за евродепутат от ГЕРБ Ивелина Василева заяви по време на официалното откриване, че в годината, в която отбелязваме 140 години от Учредителното събрание и приемането на Търновската конституция, Бургас е един от само трите града, който „приютяват“ тази реликва, след София и Велико Търново. „За мен и колегите ми народни представители от ГЕРБ, е чест и гордост тази българска реликва да гостува в нашия град. Основният закон, който поставя началото на модерната, демократична българска държава, от днес може да бъде видян в оригинал в Бургас. Благодаря на г-жа Цвета Караянчева, която прегърна идеята ни с колегите, народни представители, бургаската общественост да има възможност да се докосне до този документ. Той е основан на принципите на демокрация, парламентаризъм и равенство на всички пред закона. ЮБлагодаря на община Бургас, на Национална агенция „Архиви“, на Националния литературен музей за усилията и съдействието тази изложба да бъде факт. Пожелавам на всички да усетят енергията и силата на този документ, вълнението и отговорността, която носим. Защото сме получили този завет от нашите предци и трябва да го предадем на децата си. Нека чрез досега до Търновската конституция се се обърнем назад с поглед към миналото, да се опрем на завета на предците си и да гледаме напред към едно добро бъдеще“, допълни още Василева. В тематичната изложба са включени документи и снимки от местния Държавен архив, свързани с присъствието на представител от Бургас в групата на тогавашните депутати и информация за народни представители в Учредителното събрание с принос за развитието на града след Освобождението. Изложбата може да бъде разгледана до 8 май при вход свободен.", "date": "2019.05.04", "title": "Кандидатите за евродепутати Ивелина Василева и Жечо Станков откриха изложба с оригиналите на Търновската и Сребърната конституция в Бургас"}
{"url": "https://www.24chasa.bg/novini/article/7434188", "text": "Благодарение на усилията на Министерството на външните работи и посолството ни в Берлин за първи път българските граждани в Германия ще могат да гласуват в 13 допълнителни секции по време на изборите за членове на Европейски парламент от Република България на 26 май, след като федералните власти уважиха желанието на страната ни за разкриване на още секции, съобщиха от пресцентъра на Министерство на външните работи. Те ще допълнят секциите към трите ни дипломатически и консулски представителства в Германия и петте офиса на почетните ни консули. Така на изборите за ЕП сънародниците ни, които упражнят в Германия правото си на глас за членове на ЕП от България, ще могат да го направят в общо 21 града. В столицата Берлин ще се гласува в сградата на посолството, като ще се влиза от входа на „Лайпцигер щрасе“ 19. Консулските ни представителства в Мюнхен и Франкфурт на Майн ще открият избирателни секции на адресите си „Валхалащрасе“ 7 и „Екенхаймер ландщрасе“ 101 съответно. В Хамбург българите могат да гласуват в офиса на почетния ни консул на улица „Алстертор“ 15. В Дармщадт секцията ще е на адреса на почетното консулство на „Хилпертщрасе“ 3, а в Магдебург – на „Хекелщрасе“ 9. Избирателни секции ще имаи в почетните консулства на България в Мюнстер – „Бисмаркалее“ 1 (Търговска камара) и в Щутгарт –„Мьорикещрасе“ 11. Всички секции ще бъдат отворени за гласуване между 7.00 ч. сутринта и 20.00 ч. вечерта на 26 май. Отделно българската държава ще организира отварянето на избирателни секции в градовете Аахен, Бремен, Дортмунд, Дрезден, Ерфурт, Фрайбург, Хановер, Карлсруе, Кьолн, Констанц, Лайпциг, Нюрнберг и Регенсбург. Те ще бъдат отворени за гласуване между 7.00 и 20.00 ч. на 26 май, а адресите им ще бъдат своевременно съобщени на интернет-сайта на посолството ни в Берлин и на интернет-сайта на МВнР. Българите, които ще гласуват в Констанц, следва да знаят, че няма да има възможност за паркиране на автомобили до секцията в града. Разкриването на допълнителни секции ще улесни постоянно живеещиите в Германия българи при избора им да упражнят правото си на вот. Досега германските федерални власти са правили подобни изключения за български избори през 2014 г. и 2015 г., като и в двата случая са позволявали разкриването на допълнителни секции в девет града. Всеки български гражданин, който има актуален адрес в Германия, може да гласува в изброените 21 града, стига да не е упражнил правото си на глас същия ден в България, както и обратно – никой, гласувал в Германия за европарламент българин не може да гласува повторно у нас. Политическа дейност от страна на български граждани във Федерална република Германия е разрешена само според предписанията и в границите на действащото германско законодателство.", "date": "2019.05.04", "title": "Българите в Германия ще могат да гласуват за Европарламент за първи път в 21 града"}
{"url": "https://www.24chasa.bg/novini/article/7434191", "text": "Експерти на регионалните инспекции по околната среда и водите във Варна и Русе са имали акция за освобождаване на змиорки в река Дунав край Силистра, съобщиха от Регионалната инспекция по околната среда и водите /РИОСВ/ в Русе. Според специалистите екземплярите са от вида европейска змиорка (Anguilla Anguilla, Linnaeus, 1758) и са под защитата на Конвенцията по международна търговия със застрашени видове от дивата флора и фауна (CITES). Включени са и в Червената книга на България. Змиорките са конфискувани от Митница Аерогара - София заради липса на документи и са предадени на Института по рибни ресурси във Варна към Селскостопанската академия в качеството му на спасителен център за риби. Експертите от Регионалната инспекция по околната среда и водите/РИОСВ/ във Варна са удостоверили количеството на защитения вид - приблизително около 70 кг (150 000 екземпляра), а от Регионалната инспекция по околната среда и водите / РИОСВ/ в Русе са потвърдили освобождаването им.", "date": "2019.05.04", "title": "Пуснаха конфискувани змиорки в река Дунав"}
{"url": "https://www.24chasa.bg/novini/article/7434197", "text": "Предизборната кампания на ГЕРБ за област Враца бе открита с водосвет и молебен за България, отслужен от Негово Високопреосвещенство Врачански митрополит Григорий, съобщиха от пресцентъра на ГЕРБ. На 26 май ще препотвърдим европейския път на развитие на България, на Северозапада и на област Враца. За мен е особена чест и голямо предизвикателство да бъда в най-добрата листа за предстоящите евроизбори. В листата на ГЕРБ има само доказани професионалисти, хора с безспорна експертиза в европейските дела и защитаващи интересите на България като достоен член на ЕС. Това каза при официалното откриване на предизборната кампания на ГЕРБ в област Враца д-р Иво Ралчовски. Той бе категоричен, че с издигането на неговата кандидатура Изпълнителната комисия на ГЕРБ гласува огромно доверие на Областното и Общинските ръководства на партията и на целия Северозапад. „Убеден съм, че Северозападният регион ще се развива все по-бързо и по-устойчиво в границите на обединена Европа. Гласът на нашите евродепутати се чува и това е потвърждение за техните дела. Като пример мога да посоча приетия и одобрен от Европейския парламент бюджет за България, който е най-висок от присъединяването на страната ни към ЕС досега. Това означава и повече средства за нашия регион. Отправям предизвикателство към всички вас заедно да излезем на 26 май и да гласуваме с номер 12, за да продължим в правилната посока за европейското развитие на България“, призова д-р Ралчовски. Владимир Уручев заяви, че предава щафетата на една много силна листа с хора, които милеят за българската кауза и ще съумеят да защитят българския интерес. „Колкото повече депутати от тази листа влязат в Европейския парламент, толкова по-добре ще е за България. Този път наистина ни трябва победа и ние заедно ще я постигнем“, категоричен бе той. Кандидатът за евродепутат от ГЕРБ Андрей Новаков се включи в откриването на предизборната кампания в област Враца чрез видео-връзка. Той заяви, че е горд с това, което е постигнато в областта през последните 4 години. „Давам ви дума, че в рамките на тази кампания ще направим всичко възможно да затвърдим доверието на хората в нас“, каза още Андрей Новаков. Кметът на община Враца Калин Каменов изрази увереността си, че със силните кандидатури, излъчени от ПП ГЕРБ, подкрепата за България и Северозапада ще бъде много по-силна. „Аз вярвам, че на 26 май всички наши съграждани ще подкрепят листата на ПП ГЕРБ, защото алтернативата за България са можещите хора, които работят за нейния просперитет и бъдещето на децата ни“, каза още кметът на община Враца. Областният управител на област Враца и общински ръководител на ГЕРБ Малина Николова представи пред присъстващите реализираните с европейски средства проекти в областта. Тя бе категорична, че по време на управлението на ГЕРБ България винаги се е ползвала с доверието на европейските ни партньори и се е развивала. „Пожелавам на д-р Иво Ралчовски да върви смело напред и да бъде уверен, че всички ние заставаме зад него и вярваме във възможностите му да защитава интересите на Северозапада в Европейския парламент“, посочи общинският ръководител на ГЕРБ. Своята подкрепа за листата на ГЕРБ изразиха и министърът на регионалното развитие и областен координатор на ГЕРБ – Враца инж. Петя Аврамова, народният представител Красен Кръстев, кметът на община Оряхово Росен Добрев и представителят на СДС Ирина Иванова.", "date": "2019.05.04", "title": "Д-р Иво Ралчовски: На 26 май ще препотвърдим европейския път на развитие на България"}
{"url": "https://www.24chasa.bg/novini/article/7434213", "text": "На 5 май 2019 г. /неделя/ от 17.00 часа кандидатите за евродепутати от ГЕРБ Андрей Новаков и Лиляна Павлова ще присъстват на тържественото заседание на Общинския съвет на Пещера (ул. \"Дойранска епопея\" №17), а от 20.30 часа ще се включат в Заря-проверка за празника на Пещера, която ще се проведе на централния градски площад.", "date": "2019.05.04", "title": "Андрей Новаков и Лиляна Павлова ще присъстват на тържествата по случай празника на Пещера"}
{"url": "https://www.24chasa.bg/novini/article/7434193", "text": "Иран би трябвало да увеличи непетролния износ и да продължи продажбите на петрол, за да противодейства на американските санкции, каза иранският президент Хасан Рохани, според когото Вашингтон взема на прицел резервите от твърда валута на Техеран, предаде Ройтерс. \"Америка се опитва да намали нашите чуждестранни резерви . . . Затова трябва да увеличим прихода си в твърда валута и да съкратим валутните си разходи\", заяви Рохани по държавната телевизия. \"Би трябвало да повишим производството, да увеличим своя (непетролен) износ и да се противопоставим на заговорите на Америка срещу продажбата на нашия петрол\", каза той.", "date": "2019.05.04", "title": "Рохани: Иран трябва да противодейства на американските санкции"}
{"url": "https://www.24chasa.bg/novini/article/7434216", "text": "Близо 16 милиона лева са привлечени в Община Гурково от европейските програми, като предстои тяхното реализиране. За малка община това е от изключителна важност, тъй като се изпълняват обекти, за които не стигат средствата от общинския бюджет. Това каза кандидатът за евродепутат от ГЕРБ Йоана Йончева - Фильова при срещата си с жители на общината. Тя посочи, че за всички проблеми, за които и споделят хората по места, ще търси решение и ще запознае с тях народните представители и ръководството на партията, съобщиха от пресцентъра на ГЕРБ. „За успешното приключване на проектите в Гурково е необходимо много работа и търпение“, посочи областният координатор на ГЕРБ-Стара Загора Пламен Йорданов. Той припомни, че през 2013 - 2014 с правителството на Орешарски бе загубена цяла една година, а еврофондовете бяха почти замразени. \"Ако това не беше така, до сега всички тези проекти щяха да са изпълнени\", подчерта Йорданов. Той напомни, че при всяко управление на БСП спират всички еврофондове, което води до забавяне на финансирането. Областният координатор призова жителите на Гурково да подкрепят младите и можещи хора, които са в листата на ГЕРБ. \"Имаме двама представители от областта - Николай Диков и Йоана Йончева - Фильова, които са част от силния отбор на ГЕРБ, и които имат възможността да работят за интересите на региона“, посочи областният координатор. Той сподели още, че благодарение на усилията на досегашните евродепутати от ГЕРБ, в мандат 2014-2019 г., с 4 милиарда лева е завишена сумата от европейския бюджет за България, за следващия програмен период. „ С тези средства могат да се направят още много добри неща във всички населени места. Бюджет от 18 млрд. лв. за страната ни одобри Европейският парламент за периода 2021-2027 година\", подчерта Пламен Йорданов.", "date": "2019.05.04", "title": "Кандидатът за евродепутат от ГЕРБ Йоана Йончева-Фильова се срещна с жители на община Гурково"}
{"url": "https://www.24chasa.bg/novini/article/7434208", "text": "90 ракети са били изстреляни от ивицата Газа по Израел, съобщава израелската армия, предадоха Франс прес и ТАСС. Десетки ракети са прехванати от израелската система за противовъздушна отбрана. Израелските служби за бърза помощ поясниха, че ракетите не са причинили жертви на израелска територия, предаде БТА. В отговор на обстрела израелската бойна авиация е обстреляла две пускови установки в Газа, а израелски танкове са обстреляли няколко военни поста на Хамас. Тази ескалация е най-голямата от няколко седмици насам. Тя последва палестински протести по границата на ивицата Газа с Израел. По време на тях вчера бяха убити четирима палестинци, сред които двама членове на въоръженото крило на Хамас, загинали при израелски въздушен удар в отговор на раняването на двама израелски военни от палестински огън. Хамас обеща вчера да отвърне на израелската агресия.", "date": "2019.05.04", "title": "90 ракети бяха изстреляни от ивицата Газа по Израел (Обновена)"}
{"url": "https://www.24chasa.bg/novini/article/7434220", "text": "Водачът на листата на ГЕРБ и СДС за европейските избори Мария Габриел и кандидатите за евродепутати Андрей Новаков и Асим Адемов ще посетят област Кюстендил на 5 май 2019 г. /неделя/. От 12:00 ч., в залата на читалище „Просвета“ в град Бобов дол /ул. „Г. Димитров“ №72/ кандидатите за евродепутати ще проведат среща-дискусия с жители на общината. По време на срещата евродепутатите ще отчетат акценти от своята работа до момента и ще дискутират какво предстои в бъдеще. От 14:00 ч. Мария Габриел, Андрей Новаков и Асим Адемов ще бъдат гости на празника на село Пиперков чифлик, община Кюстендил. Традиционният събор на населеното място, който се отбелязва на Томина неделя, ще се проведе в двора на бившето училището на с. Пиперков чифлик. От 16:00 ч. водачът на листата на ГЕРБ и останалите кандидати за евродепутати ще посетят град Рила. В залата на Община Рила /пл. „Възраждане“ №1/ Мария Габриел, Асим Адемов и Андрей Новаков ще се срещнат с граждани, с които ще беседват на тема: „Силата на езика“.", "date": "2019.05.04", "title": "Мария Габриел, Андрей Новаков и Асим Адемов ще посетят област Кюстендил на 5 май"}
{"url": "https://www.24chasa.bg/novini/article/7434219", "text": "Чико бе голям човек, футболист и треньор. България загуби легенда от златно поколение. Това каза областният управител на Пловдив Здравко Димитров, който бе сред присъстващите на поклонението пред тленните останки на Динко Дерменджиев. Именитият пловдивчанин издъхна в нощта срещу 1 май на 77 г. в университетската болница \"Св. Георги\". Стотици привърженици на Ботев и Локо, където Чико е бил треньор, дойдоха в \"Колодрума\", за да изразят уважението си към паметта му. В залата звучаха \"Ако си дал\" и \"Моя страна, моя България\" на Емил Димитров. Двамата синове на Чико и съпругата му приемаха съболезнования, познати и непознати ги прегръщаха и плачеха. \"Динко бе изключителен професионалист, създаде нов стил на игра в българския футбол\", коментира народният представител Димитър Георгиев, член на изпълкома на БФС. Футболната легенда на \"Локомотив\" Христо Бонев - Зума, скърбеше за приятеля си Чико. \"Последните ми спомени от него не са много приятни. Бях първият, който го посети в болницата. Сега се връщам назад, когато играхме в националния отбор - най-щастливите ни години. Мачовете ни тогава бяха като празници\", сподели Зума. Президентът Петър Стоянов (1997-2002) нарече Динко Дерменджиев \"емблема\" и не скри сълзите си. Двамата са били близки приятели. На поклонението пристигнаха много настоящи и бивши футболисти от \"Ботев\" и \"Локомотив\", спортни деятели, депутати.", "date": "2019.05.04", "title": "Прощаваме се с Чико (снимки)"}
{"url": "https://www.24chasa.bg/novini/article/7434242", "text": "Среща на американския президент Доналд Тръмп с турския му колега Реджеп Тайип Ердоган засега не е планирана, но и не е изключена, заяви говорителката на Белия дом Сара Сандърс в петък, предаде ТАСС. Сандърс каза, че отношенията между Тръмп и Ердоган са добри и няма да е изненада, ако се срещнат на определен етап, но засега няма какво да се съобщи. Тези изявления бяха направени по повод информации в турски медии, че Тръмп е приел покана на Ердоган да посети Турция, предаде БТА. В четвъртък турският външен министър Мевлют Чавушоглу съобщи, че президентът на САЩ може да посети Турция през юли.", "date": "2019.05.04", "title": "Белият дом: Среща на Тръмп и Ердоган не \nе планирана, но не е изключена"}
{"url": "https://www.24chasa.bg/novini/article/7434244", "text": "Кандидатите за евродепутати от листата на ГЕРБ и СДС Ева Майдел и Лиляна Павлова бяха официални гости на откриването на изцяло обновения централен градски площад в град Костинброд. На събитието присъстваха още областният координатор на ГЕРБ-София област Галя Георгиева, народните представители от ГЕРБ-София област Валентин Милушев и Васил Цветков, министрите на енергетиката Теменужка Петкова и на икономиката Емил Караниколов, зам.-министърът на туризма Любен Кънчев и зам.-областният управител на София област Николай Николов, съобщиха от пресцентъра на ГЕРБ. Пред събралите се над 2000 жители и гости на община Костинброд, кметът на града Трайко Младенов благодари на целия общински съвет, който единодушно е взел решение да се отделят сериозни средства от бюджета на община Костинброд и да се даде старт на така належащия ремонт на площада. Кметът Младенов благодари и на правителството за финансовата подкрепа, оказана му за този проект. „Като евродепутат съм посетила над 100 населени места в България и няма по – хубава емоция от това да разговарям с граждани, които са доволни от развитието на града си и искат да останат в него”, заяви пред жителите на Костинброд Ева Майдел. Тя поздрави ръководството на общината за добре свършената работа и видимите резултати. „Ще продължа да работя да е все по – лесно младите да остават и успяват в България”, завърши Майдел. От своя страна Лиляна Павлова се обърна към жителите и гостите на града с думите: „Костинброд е поредният град, който придобива европейски облик, като този площад е поредното доказателство за това. Убедена съм, че всички вие, както и всички, които занапред ще гостуват в града - ще предпочетат да прекарат свободното си време тук, на този площад”. Лиляна Павлова пожела на кмета Младенов и на цялата общинска управа тук да се срещат много млади семейства и да се чува много детски смях. Централният градски площад „Иван Вазов” е основно ремонтиран и с нов облик за първи път от десетилетия насам. Стойността на проекта е 1 048 000 лева, като 755 000 лева са отпуснати от правителството, а останалите 293 000 лева са осигурени от бюджета на община Костинброд. Стартът на ремонтно – строителните работи е даден на 1 септември 2018 г. и приключва 7 месеца по – късно с официалното откриване. Преди тържественото събитие в град Костинброд Ева Майдел и Лиляна Павлова се разходиха из центъра на село Петърч, където бяха посрещнати от общинския ръководител на ГЕРБ-Костинброд и кмет на селото Борислав Борисов. Те имаха възможността да разговарят с местните жители. Четвъртата и седмата в листата на ГЕРБ и СДС посетиха и местната църква, където бе отслужен молебен за здраве.", "date": "2019.05.04", "title": "Ева Майдел и Лиляна Павлова присъстваха на откриването на обновения централен градски площад в Костинброд"}
{"url": "https://www.24chasa.bg/novini/article/7434256", "text": "Модернизацията на българската армия е необратима и се надяваме трите най-големи договора - за авиацията и сухопътните войски, да бъдат сключени до края на годината. Това заяви в предаването на   \"Денят започва с Георги Любенов\" ген. Андрей Боцев, началник на отбраната. Генералът посочи, че \"през последните 30 г. не се правеше почти нищо и сега е много трудно да се навакса\". Той съобщи, че на 6 май за САЩ заминава работната група, която ще преговаря за закупуването на новите изтребители Ф-16. Основната им цел е да подобрят условията по заплащането и да договорят времето за доставка. Освен това България иска у нас да се обучава личният състав и да се извършват ремонтните дейности по обслужването на самолетите, за което е необходимо да се осигури апаратура. По проекта за модернизация на въоръжението на Сухопътните войски ген. Боцев съобщи, че забавянето на изпълнението му се дължи на големия брой машини, за който става дума. По проекта целта на България е да се сключи договор за индустриално сътрудничество, като бойните машини се сглобяват у нас. Остава проблемът с неокомплектоването на армията като 20% от местата остават незаети. Особено тежко е положението в Сухопътните войски. Нашите момичета и момчета правят чудеса не само в изпълнение на задълженията си, но и в издигане на имиджа на България пред нашите партньори, въпреки остарялото въоръжение, техника и оборудване, заяви още Боцев. 10 представителни блока с над 1000 военнослужещи и 48 вида въоръжение и техника ще участват в Гергьовденския парад на 6 май. Военните се надяват на хубаво време, за да могат гражданите да видят прелитащите над София самолети и хеликоптери. Ген. Боцев съобщи, че планираното участие на рота и оркестър от Северна Македония няма да се осъществи, тъй като в последния момент се е оказало, че те не са успели да се подготвят. Средствата за Гергьовденския парад на 6 май са предварително планирани в бюджета за армията и допълнителни пари не са похарчени, увери началникът на отбраната.", "date": "2019.05.04", "title": "Ген. Андрей Боцев: Модернизацията на армията е необратима"}
{"url": "https://www.24chasa.bg/novini/article/7433673", "text": "Последната надежда да бъдат намерени телата на три от жертвите на кипърския сериен убиец е в пристигащия днес сонар от САЩ. Още от сутринта той сканира дъната на двете “езера на смъртта”, където досегашните опити с кранове, роботизирани камери и специални скафандри заради силно токсичната вода бяха неуспешни. Днес е вече 20-ият ден, в който продължават зловещите разкрития на средиземноморския остров. Целият Кипър - шокиран, потресен, гневен и възмутен, следи разследванията на 7-те убийства, за които е задържан 35-годишният капитан от Националната гвардия Никос Метаксас. Всичките жертви на първия кипърски сериен убиец са чужденки - три филипинки и 6-годишната дъщеря на една от тях, една непалка и румънка с 8-годишна дъщеря. от тях, като само едно е идентифицирано. Въпросът, който със страх си задават в Кипър, е колко още жени са убити? Кошмарът, станал известен като “Убийства в Мицеро”, заля като цунами острова, след като на 14 април бе намерено първото тяло. Напълно случайно. Проливните дъждове тази година са препълнили старата шахта в изоставената от десетилетия медна мина близо до село Мицеро, на около 30 км югозападно от столицата Никозия. Любопитни чуждестранни туристи, минаващи през този интересен, но забутан планински район, забелязали изплувалото на повърхността тяло на филипинката Мари Роуз. Жената и дъщеричката ѝ са изчезнали в началото на май миналата година. Заподозреният за убийството ѝ военнослужещ бе арестуван още на 18 април, а седмица по-късно призна за 7 свои жертви в периода от септември 2016 г. до лятото на 2018 г. Разследващите обаче имат основателни подозрения, че в 10-страничната си собственоръчно написана “изповед” той не е казал цялата истина, а само част от ужасяващите си престъпления, колкото да “разхлаби” натиска при разпита. Според криминалисти, които се позовават на честотата при подобен род серийни убийства, със сигурност Метаксас не се е ограничил със седемте случая. Профайлърите от Скотланд Ярд, които през тази седмица помагаха на колегите си в Кипър, са анализирали мотива за криминалната му дейност и поведението му, смяната на модела на убийствата, начина, по който той ги разкрива и посочва местата, където е захвърлил телата. Те оставят на колегите си разширен въпросник с указания за противоречията в поведението и показанията на убиеца, който те да използват в продължаващите всекидневно разпити, за да го пречупят. Това обаче е трудно, тъй като Метаксас е много внимателен и сдържан, Съдебни специалисти изразиха съмнение и че първото по хронология убийство, което той е признал - на 36-годишната румънка Ливия Бунеа и дъщеричката ѝ през септември 2016 г., е началото. Профайлъри смятат, че подобно двойно убийство е “изключително малко вероятно” -заради детето трябва да е някой, който го е правил много пъти, да има психологическата сила да го извърши особено когато самият той е баща. Метаксас, който е разделен със съпругата си, има две малки момчета, приблизително на възрастта на двете момиченца, чийто живот е отнел. Самият той е израснал при разведени родители, като остава да живее при баща си кипърец. Майка му е българка. 60-годишната жена е родом от Стара Загора и е една от първите българки - кипърски снахи, която вече 40 години е свързана с острова, омъжила се много млада за кипърски студент в България. Много българи я познават, без да свързват тихата и приятна жена със серийния убиец. Тя е известна с многото си разностранни творчески интереси извън основната си работа, като с творбите си е участвала в различни събития на българската общност, изложения, базари. 35-годишният военен е бил прегледан от държавен психиатър и резултатите показват, че той е напълно наясно с действията си, но не разкрива нищо за тях и за мотивите си. При разпитите се е държал много уверено и хладнокръвно, или дори извинение за престъпленията си. Разследващите разкриват още, че убиецът спокойно, с абсолютно безразличие е посочил местата, където е хвърлил телата.  Убийството му носи удоволствие, той се наслаждава на смъртта до степен на сексуална възбуда, са част от дадените психологически оценки. Колеги от армията го описват като човек, който никога не е показвал силни емоции, още повече гняв, експлозивност или склонност към насилие. За службата си в Националната гвардия убиецът дори е награждаван с медали. Награди има и за свои снимки - бил е страстен фотограф аматьор, но хобито му е почти на професионално ниво. Представял е работите си в различни издания, изложби, телевизионни предавания, водил е фотографски курсове. В периода, когато е извършвал убийствата, е правил фотосесии от сватби и кръщенета. Част от практическите занятия на свои групи е провеждал в живописния район на изоставената мина край село Мицеро, в чиято шахта бяха открити две от жертвите му. Пейзажните му снимки от района са впечатляващи и показват, че познава в детайли всички кътчета в подземните галерии и местата, където може да укрие труп. Разследването в “избраните” от него места да погребе жертвите си е изключително трудно. Спускането в пълната с вода 130-метрова шахта, неизползвана от десетилетия, бе много рисково, а кулата можеше да рухне. Още по-опасно е Червеното езеро, получило наситения си цвят от медните съединения, където според признанията му е изхвърлил три куфара с телата на убитите. казаха от полицията след взетите проби. Водолазите работеха със специален скафандър и оборудване при практически нулева видимост. Досега е изваден 1 куфар. Експерти от Скотланд Ярд помагаха и за аутопсиите на четирите намерени тела, които са силно разложени и при някои не може да се определи причината за смъртта и самоличността. Чакат се проби от техни роднини. За две от жертвите експертите са установили, че са удушени, но не с ръце, а с вътрешата сгъвка на лакътя, което показва, че убиецът е атакувал жените в гръб. Разследват се всички електронни следи, тъй като бе установено, че под името Орестис той е поддържал контакт в социални мрежи и сайт за запознанства с около 30 чужденки. Избирал “лесни” жертви - млади жени основно от Азия, работещи като домашни помощнички. На фона на шока от убийствата кипърската общественост бе потресена да научи, че полицията “не си е мръднала пръста” да разследва изчезването на жените, защото са имигрантки. Буря от възмущение предизвикаха изявленията на кипърските работодатели и приятели на шест от жертвите на Метаксас, както и на училищно ръководство, че са подавали сигнали, защото са се страхували за тях, но не е последвала реакция. Стандартният отговор от полицията е бил, че “има доказателства”, че обявените за изчезнали жени са заминали за страните си през северната окупирана част на острова. И досието е затваряно като “неполицейски случай”. А “доказателствата” като паспорти и пари са останали в домовете им в Кипър, които дори не са били претърсени. Граждански активисти, неправителствени организации, опозиционни партии обвиниха полицията в “институционален расизъм” заради незаинтересоваността ѝ да издирва изчезнали нископлатени мигрантки. Стресната от първото тяло, още на 15 април полицията извади за преразглеждане списъка на изчезналите, който се оказа достатъчно неточен. С него бяха обявени 40 имена, сред които на 5 българки. Пет дни по-късно списъкът бе сведен до 32 жени, 3 от които българки. И в двата варианта обаче липсваха имената на 30-годишната непалка и 36-годишната румънка и детето ѝ, жертви на Метаксас. Случаят извади на показ и много нарушения в работата и заплащането на домашните помощнички, за които те също безрезултатно са подавали жалби. Условията, в които се трудят, бяха описани като “съвременно робство”. Под силата на общественото недоволство министърът на правосъдието и обществения ред Йонас Николау подаде оставка. Искания да се оттегли са отправени и към шефа на полицията, и детския омбудсман. Президентът Никос Анастасиадис обеща, че Кипър ще реши тези убийства и ще осигури по-добра защита на чуждестранните работници. Той обяви, че телата на жертвите ще бъдат изпратени в родината им за сметка на правителството на Кипър. “Напоследък беше публикуван списък на изчезналите жени, по който работят кипърските власти. В него се съдържат около 30 или 32 имена от различни националности, сред които и на 3 българки. За тях трябва да се знае, че са изчезнали не наскоро, а през годините от 1999-а насам”, обясни посланикът на страната ни в Кипър Любомир Тодоров по Нова тв. Той допълни, че в момента в посолството няма нито официална, нито неофициална информация за изчезнала 16-годишна българка вследствие на контакт с масовия убиец. Дипломатът добави, че не са осъществявали връзка с майката на Никос Метаксас, която е от Стара Загора. ", "date": "2019.05.04", "title": "Трилърът “Убийства в Мицеро”: Колко още са убитите жени?"}
{"url": "https://www.24chasa.bg/novini/article/7434281", "text": "Министър-председателят Бойко Борисов ще подари златовезана икона, омофор и българско кисело мляко на Негово Светейшество папа Франциск, съобщиха от пресцентъра на Министерски съвет. Премиерът ще връчи даровете си на Светия отец при посрещането му на летище София на 5 май. Златовезаната икона е на светите братя Кирил и Методий, чието велико дело главата на Римокаторическата църква отбеляза и в специалното си видео обръщение към българския народ в навечерието на посещението му у нас. Лентата, символизираща епископската власт – омофорът, който премиерът Борисов ще дари на папа Франциск, впечатлява с украсата си. В краищата му са извезани златни кръстове, а в горната му част – образите на Свети Петър и Свети Павел. Премиерът е подготвил подарък и за държавния секретар на Светия престол – кардинал Пиетро Паролин, който също ще получи златовезана икона на Свети Петър и Свети Павел. И двете икони се отличават с прецизна и фина изработка, както и с вложените златни конци. Те са дело на българско ателие за богослужебни одежди. Министър-председателят Бойко Борисов ще подари на Светия отец и традиционно българско кисело мляко. Продуктът, който целият свят свързва с нашата страна, е добре познат на папа Франциск още от детството му в Аржентина.", "date": "2019.05.04", "title": "Борисов ще подари икона, омофор и българско кисело мляко на папа Франциск"}
{"url": "https://www.24chasa.bg/novini/article/7433955", "text": "Шофьор на \"Пътна помощ\" е загинал, след като е бил блъснат от кола. Трагичният инцидент е станал на Околовръстния път в София тази вечер, предаде  . Мъжът е бил ударен на пътното платно, докато качвал аварирала кола на репатрака. Колата, която е блъснала мъжа, се е движила с несъобразена скорост. Шофьорът е задържан.", "date": "2019.05.04", "title": "Шофьор на \"Пътна помощ\" загина, блъснат в София докато качва кола"}
{"url": "https://www.24chasa.bg/novini/article/7433524", "text": "Нов, неизвестен на науката вид многоножка с размер едва 8,2 мм е открит от български и германски учени в кехлибар на възраст 99 млн. години. Екипът, воден от проф. Павел Стоев от природонаучния музей на БАН, е успял да открие най-старата вкаменелост от разреда Callipodida. Новооткритото древно членестоного, живяло през кредата заедно с динозаврите, е много по-малко от всички известни представители на групата си. Морфологично видът се отличава значително от всички сега живеещи представители на разреда, в резултат на което се налага проф. Стоев и немските му колеги д-р Томас Везенер и Лайф Мориц от музея “Александър Кьониг” в Бон да преразгледат съществуващата класификация и да опишат нов подразред - нещо, което се случва рядко в наши дни. По времето на периода креда от мезозойската ера, простиращ се отпреди 145 до 70 млн. години, Земята е била населена с различни гиганти - от динозаври до стоножки с размерите на човек. Но се оказва, че и тогава е имало място за миниатюрни членестоноги, чийто размер е бил едва няколко милиметра. Кехлибарът е добит от находище в Мианмар (бивша Бирма). За да изследват фосила, учените са използвали компютърна микротомография, която показва в детайл анатомията на животното. ", "date": "2019.05.04", "title": "Стоножка в кехлибар на 99 млн. години откри екип начело с наш учен"}
{"url": "https://www.24chasa.bg/novini/article/7431931", "text": "Три параклиса са обрани в чепеларското с. Павелско. Родопското село е обградено от общо 29 параклиса на различни светци. Павелско, в което живеят 537 души, може да претендира за Сигнал за два от обраните параклиса е подала 62-годишна местна жена. Тя описала, че е била разбита вратата на параклис “Света Богородица” в гробищния парк на селото. При огледа е установено, че липсват парите от дарения и продажба на свещи. Установено е, че е разбита входната врата и на намиращ се в същия гробищен парк друг параклис “Свети Георги”, като от него също липсват парите от дарения и продажба на свещи. От храмовете не са крадени икони и друга църковна утвар. “Малко след това научихме и за обира на параклиса “Св. Възнесение” в местността Баня, от който също липсват пари. Той, както и повечето храмове около селото, въпреки че много туристи ги посещават. Най-вероятно и трите са обрани по едно и също време”, каза кметицата на Павелско Нели Дочева. Параклисите до гробището също не са се заключвали във времето, но наскоро психично болен мъж ги използвал да преспива и правел щети в тях. “Не е известно колко са изчезналите суми. Извършен е оглед и е образувано досъдебно производство”, съобщиха от полицията в Смолян. Живеещите в Павелско започват да строят параклисите още в първите години след Осбождението. До началото на ХХ век са изградили 6. Най-старият “Св. Георги Победоносец” е построен през 1881 г. и е ремонтиран около век след това. По време на комунизма строителството секва, но след 1989 г. са издигнати още шест. Според местния краевед Костадин Глушков повечето от параклисите са построени върху стари оброчища.  Храмовете са построени предимно от местни хора, а над 50 жени от селото - по две на всеки от тях, се грижат да бъдат чисти и приветливи. Освен многобройните параклиси Разрешение за строителството на църквата е дадено през 1834 г. от турския султан с ферман, написан на персийско-арабски език, който се пази до днес в архива на храма. Църквата, която привлича със своята монументалност - трикорабна базилика с по четири колони и с по пет свода във всеки кораб, е обявена за паметник на културата.", "date": "2019.05.04", "title": "Родопско село построи и поддържа 29 параклиса на различни светци"}
{"url": "https://www.24chasa.bg/novini/article/7433990", "text": "Северна Корея изстреля днес от източното си крайбрежие няколко снаряда с малък обсег, заяви южнокорейската армия, цитирана от Ройтерс. Южнокорейската армия първоначално съобщи, че КНДР е изстреляла ракети, но впоследствие заяви, че става дума за неидентифицирани снаряди. Ако тези неидентифицирани снаряди са ракети, то това ще е първото изстрелване на ракети, откакто Северна Корея тества междуконтинентална балистична ракета през ноември 2017 г. Скоро след тогавашния опит Северна Корея заяви, че ядрената й програма е изпълнена, след което Пхенян започна преговори с Южна Корея и Съединените щати. В днешното изявление на южнокорейския генерален щаб се посочва, че Северна Корея е изстреляла няколко неидентифицирани снаряда с малък обсег от град Вонсан, които са преминали разстояние между 70 и 200 км, предаде БТА. В по-ранно изявление военното командване на Южна Корея се казваше, че КНДР е изстреляла неидентифицирана ракета с малък обсег. Южнокорейската армия заяви, че провежда съвместни анализи със Съединените щати на произведеното изстрелване. Говорителката на Белия дом Сара Сандърс заяви, че Съединените щати знаят за действията на Северна Корея и ще продължат да наблюдават развитието на ситуацията. Говорител на Пентагона каза пред Ройтерс, че към настоящия момент Пентагонът не може да потвърди нищо във връзка с изстреляните снаряди. Изстреляната днес в посока Японско море севернокорейска ракета не достигна изключителната икономическа зона на Япония, заяви японското правителство. \"Не установихме ракетата да е достигнала икономическата ни зона\", заяви представител на японското правителство, цитиран от информационната агенция Киодо. Правителственият служител отхвърли предположението, че изстреляната ракета е балистична.", "date": "2019.05.04", "title": "Южнокорейската армия: Северна Корея изстреля снаряди с малък обсег"}
{"url": "https://www.24chasa.bg/novini/article/7433994", "text": "Китай планира през учебната 2019 г. – 2020 г. да наеме 4 000 пенсионирани учители да преподават в селските училища в усилията си да подобри образованието в селата. Проектът „сребърна възраст\" е отворен за бивши директори и учители на възраст под 65 години, заявиха от Министерството на образованието. Учителите доброволци ще работят най-малко една академична година, а тези които се справят добре, ще бъдат насърчавани да продължат. Като допълнение към преподаването, те могат да помагат и в работата на другите учители, да провеждат открити уроци или семинари, да дават насоки и да съдействат за по-доброто управление на училищата, предаде  Според официални статистики до края на 2018 година учителите в селските райони на Китай са били над 2,9 милиона. Образователните власти предприеха мерки, за да насърчат развитието на образованието в селата и подобриха условията за учителите там. През миналата година 1 800 пенсионирани учители в добро здраве са заявили желание да преподават в селата. Междувременно 19 региона на провинциално ниво изпратиха 4 000 учители като подкрепа за образованието в Тибет и Синдзян, съобщават от Министерството. Освен това бе предоставена и финансова помощ за селските училища. Миналата година от централния бюджет са отпуснати 4,5 милиарда юана (670 милиона щатски долара) като надбавки за 1,27 милиона учители в над 80 000 селски училища в централните и западни райони на страната.", "date": "2019.05.04", "title": "Китай ще наема пенсионирани учители за селските училища"}
{"url": "https://www.24chasa.bg/novini/article/7434001", "text": "В края на март 2019 г. парите в обращение достигнаха 16 855.9 млн. лв., като на годишна база се увеличават с 10.55 на сто или с 1608.5 млн. лв., отчита Българската народна банка. В края на първото тримесечие делът на банкнотите в структурата на парите в обращение е 97.43 на сто. Средната по стойност банкнота в обращение е 36.41 лв., което представлява увеличение с 0.96 лв. спрямо края на 2018 г. За едногодишен период стойността й се е повишила с 1.47 лв., или с 4.20 на сто, вследствие на по-високите темпове на нарастване в паричното обращение на броя на банкнотите от 50 лв. и 100 лв. в сравнение с останалите номинали и поради замяната на двулевовата банкнота с монета. Средната по стойност разменна монета в обращение в края на март 2019 г. се запазва на ниво от 0.17 лв., колкото беше и в края на 2018 г. За едногодишен период стойността й нарасна с 0.01 лв, отчита Централната банка. Делът на възпоменателните монети в общата стойност на парите в обращение е 0.05 на сто и се запазва без промяна спрямо края на 2018 г. През първото тримесечие на годината БНБ пусна в обращение сребърна възпоменателна монета \"Пловдив - Европейска столица на културата\" с номинална стойност 10 лв. БНБ предвижда да бъдат емитирани още три нови сребърни възпоменателни монети през годината. В края на март 2019 г. в обращение са 450.9 млн. броя банкноти, които са с 25.7 млн. броя или с 5.39 на сто по-малко в сравнение с края на 2018 г. За същия период общата им стойност намаля с 2.83 на сто (478.2 млн. лв.), достигайки към 31 март 16 423.4 млн. лв. С най-голям дял от 28.73 на сто в общия брой на банкнотите в обращение в края на първото тримесечие на 2019 г. е банкнотата с номинал 20 лв., като към 31 март в обращение са 129.5 млн. броя банкноти с този номинал. С най-малък дял (4.55 на сто) e броят на двулевовите банкноти в обращение. За едногодишен период (март 2018 г. - март 2019 г.) банкнотите в обращение са се увеличили с 25.6 млн. (6.02 на сто) по брой и с 1555.9 млн. лв. (10.47 на сто) по стойност. В края на март в обращение са 2465.7 млн. броя разменни монети, които са с 26.2 млн. броя или с 1.07 на сто повече в сравнение с броя им в края на 2018 г. За същия период общата им стойност се е увеличила с 8.6 млн. лв. или с 2.06 на сто, и в края на март достигна 424.7 млн. лв. Запазва се дългосрочната тенденция към устойчиво нарастване на годишна база на броя на разменните монети в обращение от всички номинали, посочват от БНБ. Най-голям дял (29.41 на сто) в общия брой на разменните монети в обращение в края на първото тримесечие на 2019 г. имат монетите от една стотинка, като към 31 март в обращение са 725.2 млн. броя монети с този номинал. С най-малък дял (2.12 на сто) е броят на монетите с номинал 2 лв. През първото тримесечие в Националния център за анализ на БНБ са задържани общо 293 броя неистински български банкноти, циркулирали в паричното обращение - най-голям е делът на тези с номинал 20 лв. (52.22 на сто). За същия период са били регистрирани и задържани общо 83 броя неистински български разменни монети. В БНБ са били задържани неистински 1254 броя евро (от които 154 броя са циркулирали в паричното обращение); 297 броя щатски долари (от които 197 броя са били в паричното обращение) и 67 броя банкноти от други чуждестранни валути.", "date": "2019.05.04", "title": "293 фалшиви банкноти е задържала БНБ за първото тримесечие на 2019 г."}
{"url": "https://www.24chasa.bg/novini/article/7434003", "text": "Американският президент Доналд Тръмп се срещна днес със словашкия премиер в Белия дом, предаде Асошиейтед прес. Двамата лидери се поздравиха взаимно за доброто състояние на икономиките на Съединените щати и Словакия, предаде БТА. Пелегрини посещава Вашингтон в момент, когато Съединените щати се опитват да засилят влиянието си в Централна Европа в противовес на Русия и Китай. Словашкият премиер отбеляза, че Тръмп много ясно е призовал европейските страни да направят повече в сферата на отбраната, и подчерта, че Словакия прави именно това. Пелегрини каза, че страната му предсрочно ще изпълни искането на Съединените щати средствата за отбрана да достигнат до два процента от брутния вътрешен продукт. \"До 2022 г. ще стигнем до този процент\", посочи Пелегрини. Това означава, че Словакия ще изпълни условието за двата процента от БВП две години по-рано от поставения краен срок, който е 2024 г. Доналд Тръмп приветства усилията на Словакия за увеличаване на средствата за отбрана и подчерта, че Словакия е последователен съюзник на Съединените щати. Тръмп припомни и за сключения през декември миналата година от Словакия договор за закупуване на 14 американски изтребители Ф-16. \"Всъщност става дума за голяма поръчка. Силно съм впечатлен\", каза Тръмп. Пелегрини отбеляза, че Съединените щати и Словакия са стратегически партньори и поздрави Тръмп за най-ниското ниво на безработица в Съединените щати в историята. Тръмп подчерта, че американската икономика е в изключително добро състояние и заяви, че ще участва на президентските избори догодина, посочва Асошиейтед прес.", "date": "2019.05.04", "title": "Словашкият премиер към Тръмп: Правим повече в сферата на отбраната"}
{"url": "https://www.24chasa.bg/novini/article/7434011", "text": "Самолет Боинг 737 със 136 пътници на борда падна вчера в река Сейнт Джеймс в щата Флорида след приземяването си, предаде Ройтерс. Агенцията се позовава на говорител на морската авиационна база в град Джаксънвил, предаде БТА. Кметът на Джаксънвил написа в Туитър, че всички пътници са невредими. \"Самолетът не е потънал. Всички на борда са живи и здрави\", написа в Туитър шерифската служба на Джаксънвил. Двадесет и един души бяха приети в болница с различни травми след инцидента. В самолета е имало 133 души пътници и екипаж, пътуващи от военната база Гуантанамо в Куба. Машината трябвало да кацне във военновъздушната база в Джаксънвил. Според някои източници машината не успяла да спре в края на пистата и се озовала в реката, след което започнала да потъва. Според други източници самолетът пропуснал пистата и се озовал в реката. На място пристигнали спасителни екипи. Телевизионни кадри показват самолета наполовина потънал в плитките води на реката. Щетите по него не са значителни. Според телевизия Си Би Ес самолетът е на компания Маями еър. Пътниците в него са били военни от базата в Гуантанамо и техните семейства. Пострадалите, откарани в болница, не са със животозастрашаващи травми. По случая е започнало разследване. Полетът идвал от Куба, заявиха от авиационната база.", "date": "2019.05.04", "title": "Самолет Боинг 737 със 136 пътници на борда\nпадна в река във Флорида (Снимки)"}
{"url": "https://www.24chasa.bg/novini/article/7434006", "text": "Циклонът Фани отне живота на най-малко осем души в Индия, предаде Франс прес. Ветровете на Фани достигнаха скорост от над 200 км/ч. Циклонът бе усетен на голяма територия, простираща се до подножието на връх Еверест. Фани изкорени дървета по пътя си и наруши водоснабдяването, преноса на електричество и комуникационните връзки, предаде БТА. Фани премина през индийския град Пури, който има население от 200 000 души. Индийските служби за гражданска защита съобщиха, че в Пури са ранени близо 160 души. В Бангладеш, където от крайбрежните села бяха евакуирани 400 000 души, властите съобщиха за смъртта на жена, убита от паднало дърво. 14 села бяха наводнени, след като вследствие на валежите се скъсаха няколко язовирни стени.", "date": "2019.05.04", "title": "Най-малко 8 са загинали заради циклона Фани в Индия (Снимки)"}
{"url": "https://www.24chasa.bg/novini/article/7434015", "text": "Австрийският канцлер Себастиан Курц предлага промяна на Лисабонския договор, предаде ДПА. \"Имаме дългова криза, криза на еврото, криза с мигрантите, криза с климата и хаос около Брекзит. Нуждаем се от нов договор за Европейския съюз. Старият вече не отговаря на сегашната действителност\", заяви Курц пред австрийския всекидневник \"Клайне цайтунг\" и други медии три седмици преди изборите за Европейски парламент. Лисабонският договор не трябва да бъде фундаментално изменян в частта за съществуващите институции на ЕС, но броят на еврокомисарите следва да бъде намален, изтъкна Курц. Освен това Европейският парламент трябва да се базира само в Брюксел, а не в Брюксел и в Страсбург, както е сега, предаде БТА. \"Европейският парламент трябва да спре да бъде пътуващ цирк. Нужен ни е нов договор с по-ясни санкции срещу държавите членки, които акумулират дългове, с наказания за страните, които позволяват на незаконните мигранти да преминават вместо да ги регистрират, и със сурови последици за нарушаването на върховенството на закона и либералната демокрация\", категоричен бе австрийският канцлер. Австрийската народна партия на Курц е член на Европейската народна партия, която през март временно замрази членството на управляващата партия в Унгария Фидес заради антиевропейските й позиции. Австрийският лидер отбеляза, че не разглежда крайнодесните популисти като съюзници на ниво Европейски съюз, въпреки че собственото му коалиционно правителство включва крайнодясната Австрийска партия на свободата. \"Целта ни е да направим ЕС по-добър, а не да го унищожим или да се занимаваме с фантазии\", изтъкна Курц. Курц отправя предложението си месец, след като френският президент Еманюел Макрон оповести детайлния си план за реформа на ЕС, отбелязва ДПА. Макрон предложи създаването на европейска агенция за защита на демокрациите, която да помогне на държавите членки на ЕС да защитават изборите си от кибератаки и манипулации. Френският президент призова също така за реформа на Шенгенското пространство и за създаването на обща гранична служба и служба за предоставянето на убежище. Според Макрон евентуален нов договор за ЕС трябва да определя задълженията на ЕС в сферата на отбраната, било то в сътрудничество с НАТО или с други съюзници на блока. Тези задължения следва да включват отделяне на повече средства за отбрана, клауза за взаимна отбрана и европейски съвет за сигурност, който да включва ЕС. Въпреки че Курц е против предоставянето на ЕС на компетентност в сферата на отбраната, той заяви, че страните членки на блока биха могли да си сътрудничат по-тясно в тази област. Австрийският канцлер е обаче против плановете на Макрон за създаване на нови агенции на ЕС. \"Всеки път, когато има проблем, възниква предложение за създаването на нова институция\", каза Курц.", "date": "2019.05.04", "title": "Себастиан Курц предлага промяна на Лисабонския договор"}
{"url": "https://www.24chasa.bg/novini/article/7434025", "text": "26 негегални мигранти бяха задържани в петък край село Янтра близо до Горна Оряховица. Селото се намира на пътя Русе - Велико Търново, предаде   По-голямата част от задържаните са непълнолетни момчета. Сред тях има и малки деца. Заловени са и трима каналджии - български граждани.Още днес мигрантите трябва да бъдат екстрадирани до бежански центрове. Те вече са качени в автобус, който ще ги транспортира до транзитния бежански център в Любимец. Медицинските прегледи установили, че са заразени с краста. Цяла нощ са продължили дейностите по документирането и установяването на самоличността им. По неофициална информация те са били свалени от микробус край землището на село Янтра, преминали са много дълго разстояние пеша. Късно през нощта те трябвало да бъдат натоварени в камион и да отпътуват по неизвестен засега маршрут. С тях са работили психолози. Пред камерата на NOVA те признаха, че са от Афганистан.", "date": "2019.05.04", "title": "Екстрадират заловените край Горна Оряховица нелегални мигранти"}
{"url": "https://www.24chasa.bg/novini/article/7434017", "text": "Новият японски император Нарухито, който се възкачи на престола на 1 май, днес за първи път приветства публично японците, предадоха световните агенции. Императорът се появи на балкон на императорския дворец, обграден от блиндирани стъкла. Той приветства събралите се край двореца хора, предаде БТА. \"Благодаря ви от все сърце за поздравленията по случай възкачването ми на престола. Моля се да бъдете здрави и щастливи. Моля се също така страната ни заедно с другите страни да продължи да се стреми към мира и да може да постигне още по-голям разцвет\", каза императорът, облечен в семпъл редингот. Редом до него беше императрица Масако, облечена в елегантна жълта рокля, съчетана с подходяща шапка и с перлено колие. В района на двореца от началото на деня са засилени мерките за сигурност. 140 000 души дойдоха да приветстват императора и другите членове на императорското семейство, посочва ТАСС. Почетният император Акихито и съпругата му Мичико не присъстваха на проявата. Император Нарухито е първият японски монарх, роден след капитулацията на Япония във Втората световна война. С идването на власт на новия император в Япония започна и година първа на новата ера, наречена Рейва (Красива хармония). Днес японското императорско семейството ще се появи общо шест пъти на балкона на императорския дворец, допълва Франс прес.", "date": "2019.05.04", "title": "Новият японски император Нарухито за първи път приветства публично японците (Обновена)"}
{"url": "https://www.24chasa.bg/novini/article/7433996", "text": "По време на първомайските празници китайските железници очакват около 150 милиона пътувания, обявиха от Министерството на културата и туризма, предаде  В сряда бяха добавени още 758 влака, за да се справят с увеличения поток пътници, който на първия от четирите почивни дни достигна 17,243 милиона, което 44,3% повече спрямо миналата година. В четвъртък 11,94 милиона избраха обширната железопътна мрежа като средство за придвижване из страната, като в експлоатация бяха пуснати 530 допълнителни влака.", "date": "2019.05.04", "title": "Китайските железници очакват около 150 млн. пътувания по първомайските празници"}
{"url": "https://www.24chasa.bg/novini/article/7434035", "text": "Председателят на Председателския предизборен щаб на партиите, подкрепили листата на ГЕРБ и СДС, Бойко Борисов присъства тази сутрин на подписването на политическо споразумение между СДС и „Движение Гергьовден“, което се проведе в Централата на ГЕРБ в София. Традиция е като наближат избори да се търсят коалиции с партии, които споделят едни и същи идеи. Смятам, че ще постигнем резултата, който гоним - да имаме най-много депутати в Европарламента и да победим основния опонент. Това заяви Румен Христов от СДС на специалната пресконференция. „Всеки един човек в ГЕРБ ясно осъзнава, че единството прави силата. Ако десните партии не се бяха обединили за европейските избори – рискувахме много гласове да се разпилеят, да отидат в нищото, дори и при БСП. Не сме единствените десни и е напълно нормално да обединим сили с други формации с оглед на общата ни цел - ЕНП да има най-сериозно представителство в следващия ЕП“, посочи председателят на ГЕРБ Бойко Борисов след подписването. Той бе категоричен, че БСП и „Да, България“ работят заедно. „Някога някой да е чул БСП или „Да, България“ да кажат лоша дума един за друг. Ако се направи анализ на потеклото на „Да, България“, ще се даде отговор на въпроса на какво се дължи тази близост с БСП“, коментира председателят на Председателския предизборен щаб на ГЕРБ и партиите, подкрепили евролистата. „Да подкрепим единствената дясна листа е естествен избор за нас. Тъмночервени облаци са надвиснали над страната и затова е изключително важно да спрем БСП да не влезе във властта“, заяви на свой ред председателят на „Движение Гергьовден“ Драгомир Стефанов. По думите на председателя на СДС Румен Христов, когато наближат избори е нормално партии със сходни виждания да потърсят обединение. Той отново изтъкна важността на това БСП/БКП да не бъдат допускани във властта и изрази увереност, че ГЕРБ и СДС ще излъчат най-много евродепутати. „ЕНП е силата на ЕП. Всяка дясна формация в България трябва да осъзнае значимостта на това колко мандата ще получи ЕНП в следващия ЕП, а доколкото знам „Да, България“ ще изпратят своя представил другаде, ако той влезе. Без подкрепата и доверието на ЕС сме заникъде. Преди няколко години бяхме в такава ситуация, спряха ни еврофондовете“, каза почетният председател на „Движение Гергьовден“ Любен Дилов – син. \"Мисля, че по-важно е присъствието на папата в страната и това, което той ще каже на света, а не аз какво ще му кажа\", добави още Борисов. \"Единството прави силата, ако гласовете с разхвърлят между много партии, отиват в нищото. Щастлив съм, че в ГЕРБ започнахме да осъзнаваме, че не сме единствени. Евроизборите ще бъдат и тест за местните избори - да намерим и подготвим най-доброто\", коментира премиерът.", "date": "2019.05.04", "title": "Борисов: Когато папата отиде в една държава, целият свят гледа в нея (Видео)"}
{"url": "https://www.24chasa.bg/novini/article/7434048", "text": "Японска стартираща компания извърши първото успешно изпитание на малка частна ракета в космоса, предаде Асошиейтед прес. Интерстелар текнолъджис, основана преди шест години от предприемача Такафуми Хорие, съобщи, че непилотираната ракета, наречена Момо-3, е достигнала 100 километра височина, преди да падне в Тихия океан. Тя е била изстреляна от тестовата площадка на компанията в град Таики на северния японски остров Хокайдо и е летяла около 10 минути, предаде БТА. Ракетата е с дължина около 10 метра и диаметър 50 сантиметра. Теглото й е около 1 тон. Тя може да носи полезен товар до 20 килограма, но все още не може да го изпраща в орбита. Компанията има намерение да разработи евтини ракети, които да извеждат сателити в космоса. Предишните два опита на компанията за изстрелване на ракети през 2017 г. и 2018 г. се провалиха.", "date": "2019.05.04", "title": "Първата частна японска ракета извърши успешен тест"}
{"url": "https://www.24chasa.bg/novini/article/7434056", "text": "Близо 5000 противоградни ракети са доставени на 199-те специално предназначени за това площадки в страната. До момента са изстреляни 301 такива. Дали наличните ракети ще са достатъчни, за да опазят земеделските култури, които вече са по полето? Отговорът на този въпрос дава Йордан Йорданов – директор на Регионална дирекция „Борба с градушките” за област Враца пред  Според него градушката с големина на лешник прави най-чести поражения върху културите. „Градушката, която прави поражения върху културите, е с големина на лешник, джанка или яйце. Ние пазим около 1,5 милион декара обработваема земя. В момента имаме средно около 20 ракети ракети на площадките, които са достатъчно да си свършим работата\", обясни той. Йорданов допълни, че към момента са в областта са изстреляни 27 ракети, а във Видин и Монтана са изтреляни много повече. А на въпрос дали сезонът ще е силен, директорът на дирекцията отговори така:„Към момента времето е динамично. И процесите доста силни. За май месец ще е доста силен сезона\". Йордан Йорданов е категоричен, че към момента площадките са доста добре заредени с ракети. А от Министерството на земеделието обещаха до дни да доставят още 8000 противоградни такива.", "date": "2019.05.04", "title": "До момента са изстреляни 301 противоградни ракети"}
{"url": "https://www.24chasa.bg/novini/article/7434058", "text": "Днес изпращаме легендата на българския футбол Динко Дерменджиев. Отиде си един голям спортист и човек. Поклон пред паметта ти, Чико! Това написа във фейсбук премиерът Бойко Борисов по повод поклонението пред футболната легенда Динко Дерменджиев. Той ще бъде изпратен с мащабно поклонение днес в пловдивската зала \"Колодрума\". Тленните му останки ще бъдат изложени в 10 часа, обявиха в сайта на \"Ботев\". В 13,30 часа в църквата \"Св. Архангел Михаил\" на централни гробища ще се състои опелото, а след него и самото погребение. Дерменджиев почина в болницата през нощта на 1 май. Той беше на изкуствено дишане, лекарите от МБАЛ „Свети Георги“ правиха всичко възможно за възстановяването на Чико. Легендарният футболист от доста време имаше здравословни оплаквания - със стеснение на гърлото, със сърцето (преди няколко години му сложиха стенд), с дробовете.", "date": "2019.05.04", "title": "Борисов: Поклон пред паметта ти, Чико!"}
{"url": "https://www.24chasa.bg/novini/article/7434062", "text": "Негово светейшество папа Франциск ще направи апостолическо пътуване в България от 5 до 7 май, за да поздрави българския народ и да даде на всеки българин своя благослов за мир и благоденствие. Той ще се срещне с представителите на държавните власти, с гражданското общество и с дипломатическия корпус, съобщиха от Католическата църква в България. Светият отец идва и за да посети Българската православна църква в лицето на Негово светейшество българския патриарх Неофит, както и Католическата църква в България, чийто върховен пастир е папата. В България папа Франциск ще се срещне също с представители на религиозните вероизповедания. По време на апостолическото си пътуване у нас папа Франциск ще посети София и Раковски. Предвижда се папа Франциск да пристигне на 5 май в 10.00 часа на правителствения ВИП терминал на летище София, където ще бъде посрещнат от министър-председателя Бойко Борисов. Деца в народни носии ще подарят цветя на Светия отец, след което българският премиер и папата ще имат среща \"на четири очи\" във ВИП залата на летището. Очаква се папа Франциск да бъде придружаван в България от държавния секретар на Светия престол кардинал Пиетро Паролин, който е вторият човек след папата, и от най-висши представители на Ватикана, заедно с многочислена официална делегация от около 75 души, съобщи за БТА монсеньор Христо Пройков - апостолически екзарх и председател на Епископската конференция на Католическата църква в България. По думите му в делегацията се очаква да са също кардинал Леонардо Сандри, който отговаря за Източната конгрегация, и кардинал Курт Кох, който отговаря за Секретариата за съединение на християнските църкви. След посрещането на правителствения ВИП от министър-председателя Бойко Борисов, Светият отец ще се отправи към президентството, където ще бъде посрещнат с официална церемония с военни почести от президента Румен Радев в присъствието на представители на властите и на дипломатическия корпус. След това в Гербовата зала папа Франциск ще се срещне с президента Румен Радев, след което са предвидени речи на двамата на площад \"Атанас Буров\". В 12.00 часа на 5 май трябва да започне срещата на папа Франциск с патриарх Неофит и със Светия синод на Българската православна църква в Синодалната палата. Светият отец ще посети и патриаршеската катедрала \"Св. Александър Невски\", където ще отправи мълчалива молитва пред иконостаса на Светите братя Кирил и Методий. В 13.00 часа папата ще произнесе от София своята традиционна молитва \"Царица небесна\" /Regina coeli/, с послание към целия свят, която се очаква да бъде проследена от милиони телевизионни зрители. Най-значимото и най-масовото събитие с участието на Папа Франциск ще бъде неделната Света литургия, която ще се състои на площад \"Княз Александър Първи Батенберг\" от 16.45 часа на 5 май. Вторият ден от визитата на Светия отец у нас, 6 май, ще започне с кратко посещение на папата в неформална обстановка в бежански център в София. След това папа Франциск ще отпътува за град Раковски, където в 11.15 часа в църквата \"Пресвето сърце Исусово\" ще отслужи Света литургия за първото причастие на католически деца от цяла България. В 15.30 часа в църквата \"Св. Архангел Михаил\" в кв. Секирово, ще се състои срещата на папата с католическата общност у нас, която ще е празник на вярата за всички католици в страната, отбелязват от Католическата църква. И информират, че посещението на папа Франциск в България ще завърши със събитие за мир - от 18.15 часа на площад \"Независимост\" в София, в присъствието на представители на българското общество и на религиозните вероизповедания, защото той желае да отправи своя призив за мир по света от София. В центъра на града, на няколко метра разстояние са православната катедрала \"Св. Неделя\", католическата конкатедрала \"Св. Йосиф\", джамията \"Баня баши\" и синагогата. Затова деца, представители на различните вероизповедания, ще запалят факли, които са символ на светлината на мира. Католическата църква в България ще подари на папа Франциск копие на иконата на Света Богородица от Несебър или Несебърската Богородица при посещението му у нас, съобщи за БТА епископ Христо Пройков. И обясни, че копие на иконата на Света Богородица от Несебър е носил винаги със себе си Анжело Джузепе Ронкали, когато е бил в България като апостолически легат през миналия век - от 1925 г. до 1934 г. Той самият по-късно става папа Йоан 23-и и като такъв винаги е бил с тази икона - до последния ден на живота си, обясни епископ Пройков. Иконата представя Богородица като Небесна закрилница и това е официалният подарък за папа Франциск от Католическата църква в България, каза епископ Христо Пройков. Попитан какъв знак е сегашното апостолическо пътуване на папа Франциск в България след апостолическото пътуване у нас преди 17 години на папа Йоан Павел Втори, епископ Пройков заяви, че посещението на папа Франциск в България е повод за наша радост и гордост, тъй като България повече от 1000 години е християнска държава, а само в рамките на по-малко от 20 години за втори път главата на Римокатолическата църква идва в България. \"Това е една привилегия за нас, защото нашата в страна е в погледа на Светия престол и на папата. И се гледа с особено внимание на общността на Католическата църква в България, която макар и малка, е част от голямата универсална църква, каквато е Католическата църква\", коментира монсеньор Пройков. Мотото на апостолическото пътуване на папа Франциск в България носи заглавието на енцикликата на Свети папа Йоан 23-и \"Мир на земята\" /Pacem in terris/, който е наричан \"българският папа\". Това е енцикликата, която Анжело Ронкали пише и тя е актуална и до днес, отбеляза монсеньор Пройков. Той подчерта, че по този начин папа Франциск \"върви по стъпките на Анджело Ронкали у нас и приема заглавието на енцикликата \"Мир на земята\", като мото на посещението си в България\". Папа Франциск иска да бъде посланик на мира, да засвидетелства уважението си към нашата родина, да се помоли за мир и благоденствие на България и да даде своя благослов на всеки българин, който го желае, каза епископ Пройков. По думите му Светият отец е избрал за мото на своето пътуване в България заглавието на енцикликата \"Мир на земята\", което показва неговото желание посещението му в страната ни да бъде под знака на мира. Онзи мир, който е толкова скъп на сърцето на монсеньор Анджело Джузепе Ронкали, прекарал десет години от мисията си в България в началото на миналия век и станал по късно папа Йоан 23-и. Това силно желание на папа Франциск да се моли за мира именно тук, в нашата страна, е категоричен знак за стойността на мира в нашия регион и по нашите земи, където от векове съществува традиционното религиозно съжителство на много различни вероизповедания. Затова в официалното лого на апостолическото пътуване на папа Франциск в България е изобразено земното кълбо, върху което нашият регион е озарен от особена благодатна светлина, а глобусът е обгърнат от надписа на енцикликата на Свети папа Йоан 23-и \"Мир на земята\" - на български и на латински език. Има и две ръце, символизиращи грижите и молитвата за опазването на мира на Земята, които зависят от всеки от нас, а нашият регион по Божията милост, съхранява мира, пази го и го разпространява. Цветовете на логото са в тоновете на българския трибагреник и на флага на Ватикана, поясни епископът. Папа Франциск беше избран за глава на Римокатолическата църква на 13 март 2013 г., а интронизацията му беше на 19 март 2013 г. Той е първият папа от Новия свят, първият папа йезуит и първият папа от 1200 години с неевропейски корени. Рожденото име на папа Франциск е Хорхе Марио Берголио. Той е роден на 17 декември 1936 г. в Буенос Айрес, Аржентина, в семейството на италиански имигранти. Завършва специалност технолог-химик, а след това избира пътя на богослужението и влиза в епархийската семинария във Виля Девото. На 11 март 1958 г. става послушник в йезуитския орден. Завършва хуманитарни науки в Чили и през 1963 г. се връща в Аржентина, където се дипломира в колежа \"Свети Йосиф\" в Сан Мигел с диплома по философия. От 1964 г. до 1965 г. преподава литература и психология в колежа \"Непорочно зачатие\" в Санта Фе, а през 1966 г. е учител по същите предмети в колежа \"Пресвети Спасител\" в Буенос Айрес. От 1967 г. до 1970 г. следва богословие и получава диплома от колежа \"Свети Йосиф\". В биографията на папа Франциск се посочва, че 82-годишният йезуит, бивш архиепископ на Буенос Айрес, е видна личност в целия континент, но винаги е бил обикновен пастир, дълбоко обичан в своята епархия, която е прекосявал надлъж и шир с метро и с автобус през петнадесетте години на своето служение като епископ. \"Моето паство са бедните хора и аз съм един от тях\", е казвал бъдещият папа Франциск неведнъж, за да обясни решението си да живее в обикновен апартамент и да приготвя сам вечерята си. Той винаги съветва своите свещеници да проявяват милосърдие и апостолска смелост, и да държат вратите си отворени за всеки. Когато папа Франциск говори за социална справедливост, призовава хората на първо място да разберат катехизиса, да преоткрият десетте Божии заповеди и блаженствата. Неговата препоръка е: ако следвате Христос, разбирате, че \"погазването на достойнството на човека е сериозен грях\". Два дни преди да дойде на апостолическото си пътуване у нас папа Франциск отправи и видеообръщение към българския народ. Във видеообръщението си Светият отец отбелязва великото дело на Светите братя Кирил и Методий, и поставя акцент и върху предстоящата среща с Негово светейшество българския патриарх Неофит. \"Заедно ще покажем желанието да следваме Господа Исуса по пътя на братското общение между всички християни\", казва папата. В приветствието си към българите папа Франциск изтъква, че неговото апостолическо пътуване в България ще мине под мотото \"Мир на земята\". Това е заглавието на енцикликата, написана през 1963 г. от папа Йоан 23-и или т.нар. Български папа - Анджело Ронкали. Светият отец споделя, че идването му в България ще бъде едно поклонничество под знака на вярата, на единството и на мира. \"Защото вашата земя е родина на свидетели на вярата, още от времето, когато Светите братя Кирил и Методий са разпространявали там Евангелието. Техният труд бе много ползотворен, който донесе много плодове и в трудните моменти на миналия век. Много пъти това бе повтаряно от Свети Йоан Павел Втори, който работи толкова много, за да може Европа да преоткрие освободителната сила на Христа и за да може да диша отново и с двата си бели дроба\", казва папа Франциск във видеообръщението си до българите.", "date": "2019.05.04", "title": "Католическата църква подарява на папата копие на иконата на Света Богородица от Несебър"}
{"url": "https://www.24chasa.bg/novini/article/7434064", "text": "Десетки фенове на \"Ботев\" и на \"Локомотив\" са пред зала \"Колодрума\" в Пловдив, където всеки момент ще започне поклонението пред Динко Дерменджиев - Чико. Легендарният треньор на \"Ботев\" издъхна в УМБАЛ \"Свети Георги\" в нощта срещу 1 май. Той си отиде на 77 години. \"Загубихме голям футболист и пловдивчанин. Беше един от емблемите\", каза просълзен президентът на България в периода от 1997 г. до 2002 г. Петър Стоянов. Президентът на \"Локомотив\" Христо Крушарски заяви, че ще запомни Чико като един добър човек и голям талант. \"Младите трябва често да се обръщат назад към тези, които са си отишли, и тези, които са живи\", каза Крушарски. Тук е и изпълнителният директор на \"Локомотив\" Атанас Узунов, който носи венец с надпис \"Последни сбогом, Чико\". Сред присъстващите са областният управител на Пловдив Здравко Димитров, изпълнителният директор на \"Ботев\" Иван Йотков, Христо Бонев - Зума, депутатът Славчо Атанасов, бивши спортисти и футболисти. ", "date": "2019.05.04", "title": "Пловдив се сбогува с Чико, фенове плачат (Снимки)"}
{"url": "https://www.24chasa.bg/novini/article/7433999", "text": "Китай предостави конструктивна помощ за продължаващия мирен процес на Корейския полуостров, заяви вчера южнокорейският външен министър Канг Кюнг Уа, цитирана от  На пресконференция с чуждестранни кореспонденти в Сеул Канг заяви, че Китай преследва същите цели като Южна Корея за пълната денуклеаризация и установяването на траен мир на полуострова. Тя отбеляза, че двете страни продължават съвместните усилия за постигането им, както и активния диалог между правителствата. Външният министър на Южна Корея посочи също, че Китай е предоставил конструктивна помощ за мира на Корейския полуостров с размяната на мнения между лидерите на Китай и КНДР, както и обмена на високо ниво между двете страни. „Мирният процес напредва макар и втората среща между лидера на КНДР и президента на САЩ Доналд Тръмп в края на февруари във виетнамската столица Ханой да приключи без споразумение\", отбеляза Канг. Тя каза също, че Тръмп е изразил желание за нова среща с Ким Чен Ун, който показа намерението си да поддържа диалога със САЩ. „Оставаме оптимисти, че в един момент те ще подновят диалога\", посочи Канг.", "date": "2019.05.04", "title": "Китай предоставя конструктивна помощ за мирния процес на Корейския полуостров"}
{"url": "https://www.24chasa.bg/novini/article/7434090", "text": "САЩ и Южна Корея анализират севернокорейските изпитания, за които южнокорейските военни казаха, че са били на ракети с малък обсег, предаде Асошиейтед прес. Двете страни обмислят \"внимателен отговор\" на изстрелванията. Това се казва след телефонен разговор на американския държавен секретар Майк Помпейо с южнокорейския външен министър Кан Кьон Уа. Преди това Помпейо разговаря и с японския външен министър Таро Коно, предаде БТА. Южнокорейската външна министърка също проведе телефонен разговор с Таро Коно, по време на който двамата също се разбраха, че Южна Корея и Япония ще \"отговорят внимателно\" на севернокорейските изстрелвания.", "date": "2019.05.04", "title": "САЩ и Южна Корея обмислят внимателен отговор на севернокорейските ракетни изстрелвания"}
{"url": "https://www.24chasa.bg/novini/article/7434093", "text": "Частната компания \"Спейс Екс\" изстреля товарния кораб \"Дракон\" към Международната космическа станция (МКС) с ракета \"Фалкон\" от Флорида, съобщи Асошиейтед прес. Първата степен на ракетата успешно се спусна на платформа в Атлантическия океан на 22 км от брега, доста по-близо от обичайното, предаде БТА. Компанията \"Спейс Екс\" не можа да се въздържи да не направят връзка с днешния Ден на \"Междузвездни войни\". \"Дракон\" вече е официално на път към космическата станция - каза коментатор на изстрелването от компанията, когато капсулата достигна орбита и слънчевите панели се разгърнаха. - До скоро, нека четвърти бъде с теб!\". Първата степен на ракетата обикновено се връща до Кейп Канаверал, но \"Спейс Екс\" разчиства след инцидента на 20 април, когато се разруши празна капсула на пилотирания кораб \"Дракон\". Капсулата \"Дракон\" превозва 2,5 т товари - провизии, оборудване, материали за научни експерименти, включително и инструмент за мониторинг на въглеродния диоксид в земната атмосфера. Капсулата е рециклирана - това е вторият й полет. Изстрелването закъсня с няколко дена заради повреда в енергооборудването първо на МКС, а след това и на платформата за кацане в Атлантическия океан, предназначена за спускане на първата степен на ракетата. Товарният кораб \"Дракон\" ще стигне до МКС в понеделник. Това е 17-и полет на товарен кораб \"Дракон\". Компанията \"Спейс Екс\" прави доставки до МКС по договор с НАСА.", "date": "2019.05.04", "title": "Компанията \"Спейс Екс\" изстреля товарния кораб \"Дракон\" към МКС (Обновена)"}
{"url": "https://www.24chasa.bg/novini/article/7434156", "text": "На българско Гергьовско хоро в Лондон ще се хване президентът на ПЕС Сергей Станишев навръх рождения си ден в неделя. Той ще се включи в най-големия фестивал на българската общност в Обединеното кралство, който ще се проведе в Енфийлд, Северен Лондон. Тази година той се организира съвместно с фестивала на Източноевропейската култура. Идеята за този фестивал е да се промотира културата на страните от Източна Европа и да развенчае внушаваната с години от крайнодесни политически партии и таблоиди във Великобритания подвеждаща представа за тези държави. Над 2 млн. граждани на ЕС от Източна Европа живеят в Обединеното кралство. Един милион от тях са в столицата. Организатори на фестивала са благотворителната организация „Български фолклор, традиции и култура”, East European Forum – платформа на 45 организации, подкрепящи гражданите на ЕС във Великобритания, БСП-Лондон, кметство Енфийлд и Forty Hall & Estate. До момента над 15 български групи за народна музика и танци са потвърдили участие, както и представители на общностите от Румъния, Полша, Сърбия, Унгария, Украйна, Македония и Кипър. Специални гости на фестивала ще бъдат Кхалид Махмуд, депутат от Лейбъристката партия и министър в сянка на външните работи и Британската общност, Сарай Каракас – кмет на Енфийлд, Несил Калискан – председател на общинския съвет в Енфийлд, Кейт Осамор - депутат, Джоан Райън - депутат, Джоан Маккартни – заместник-кмет на Лондон, представители на Home Office, the3million и New Europeans – двете най-големи организации в подкрепа на гражданите на ЕС във Великобритания, представители на Лейбъристката партия, както и на екипа на кмета на Лондон, Садик Кан. В Лондон Станишев ще се срещне с българската общност, както и с местната структура на ПЕС.", "date": "2019.05.04", "title": "Станишев се хваща на българското Гергьовско хоро в Лондон"}
{"url": "https://www.24chasa.bg/novini/article/7434129", "text": "Негово Светейшество папа Франциск ще пристигне на 5 май в София с папска свита, съставена от 35 души - най-висши представители на Светия Престол. Нивото на делегацията е още по-високо от обичайното за такива посещения и в нея са: държавният секретар на Светия престол кардинал Пиетро Паролин, кардинал Леонардо Сандри, префект на Конгрегацията за източните църкви, който отговаря за Католическа църква в България и неведнъж е посещавал страната ни, кардинал Курт Кох, председател на Папския съвет за насърчаване на единението между християните, архиепископ Едгар Пеня Пара, заместник-държавен секретар - с ранг вицепремиер, архиепископ Пол Ричард Галахър, секретар за отношенията с държавите - с ранг министър на външните работи, монсиньор Гуидо Марини, главен церемониал майстор на Папските литургични чествания, координаторът на папските пътувания монсиньор Маурицио Руеда и др., съобщиха от правителствената пресслужба. По време на апостолическото си пътуване в София папа Франциск, който ще бъде посрещнат на летище София от министър-председателя Бойко Борисов, ще проведе среща с президента Румен Радев, гражданското общество и дипломатическия корпус. Главата на Римокатолическата църква ще се срещне с Негово Светейшество Българския патриарх Неофит в Синодалната палата, след което ще проведе тиха молитва пред олтара на Светите братя Кирил и Методий в катедралния храм „Свети Александър Невски“. Точно в 13 ч българско време на 5 май папа Франциск ще произнесе на пл. „Свети Александър Невски“ неделната молитва „Царице небесна“. Това е първото основно събитие със Светия отец, на което ще могат да присъстват граждани и гости на столицата. „Царице небесна“ всяка седмица се проследява в ефир от над 100 милиона вярващи от цял свят. Този път тя ще е от столицата на България. Молитвата към Света Богородица носи името „Царице небесна“ в периода след Великден, докато в останалото време се нарича „Ангел Господен“. Докато папа Франциск я произнася, на сцената на пл. „Св. Александър Невски“ ще бъде изложена икона на Месемврийската Богородица, любима на папа Йоан XXIII или т.нар. Български папа – Анджело Ронкали. Почти 10 години - от 1924 до 1935 г. той е бил в България като апостолически легат. Папа Франциск ще се помоли пред иконата на Месемврийската Богородица и ще прочете своето размишление, посветено на неделното Евангелие, както и на посещението му в България. Накрая папа Франциск ще направи кратко обръщение към света, свързано с актуални въпроси. Второто основно събитие със Светия отец, на което ще могат да присъстват гражданите, е неделната литургия на пл. „Княз Александър Първи“. Това ще е най-масовото събитие с участието на Светия Отец като на него ще присъстват над 7600 души. Литургията представлява традиционна католическа меса, на която освен католици от цялата страна, са поканени и представители на властите, както и на другите вероизповедания. Неделната литургия ще бъде много тържествена, организирана от папския церемониал-майстор монсеньор Гуидо Марини. На 6 май папа Франциск ще посети бежанския център „Враждебна“, след което в град Раковски ще проведе света литургия с първо причастие на 250 деца в църквата „Пресвето сърце Исусово“. Първото причастие е паметен ден за децата католици, а този път те ще бъдат със самия папа. На площада пред църквата ще има около 2000 души. С част от католическата общност Светият отец ще се срещне в църквата „Св. Архангел Михаил“ в Раковски. Посещението на папа Франциск у нас ще завърши със събитието за мир на пл. „Независимост“ в София. Тогава Светият отец ще отправи своето послание за мир към целия свят заедно с представители различни вероизповедания. Шест деца - техни представители, ще държат запалени факли, символ на мира. На сцената на събитието ще има маслиново дърво и рози, символ на България. Както бе посрещнат от българския министър-председател, папа Франциск ще бъде и изпратен от премиера Бойко Борисов на 7 май сутринта", "date": "2019.05.04", "title": "Папа Франциск пристига у нас с делегация на най-високо ниво"}
{"url": "https://www.24chasa.bg/novini/article/7434158", "text": "Противопоставянето, в която и да е сфера на живота, не е градивно и не води до нищо добро. Мен ме интересува как след всяка една предизборна кампания и избори може да направим нещо по-добро за хората. Това каза кандидатът за евродепутат от ГЕРБ Николай Диков при срещата си с жители на старозагорското село Казанка. „Имаме силен екип на местно ниво и това ни дава възможност да отстояваме позициите на Стара Загора и региона, както и онова, което смятаме, че е важно в национален и европейски план“, подчерта той. Николай Диков посочи, че няма по-правилна политическа платформа от това да бъдем членове на ЕС. Той представи своите приоритети, сред които защитата на енергийния комплекс „Марица изток“. „Не става въпрос само за работни места, икономическа и социална значимост. Става въпрос за националната сигурност, защото благодарение на комплекса се произвежда 40 процента от електроенергията необходима на страната ни. Освен това тя се добива от изцяло български въглища, като в същото време се отделя голям ресурс и за екология“, обясни кандидатът за евродепутат от ГЕРБ, съобщиха от пресцентъра на ГЕРБ. Той посочи, че продължава стремежът за развитие на Стара Загора и за повече възможности за работа с европейски проекти. „Да, имаме 51 села и това е голямо предизвикателство. Фактът, че се възползваме максимално от солидарността на ЕС дава възможност на Община Стара Загора да заделя и повече средства от собствения си бюджет за селата“, подчерта Николай Диков. Той бе категоричен, че има много натрупани с десетилетия проблеми в малките населени места и за съжаление не може всичко да бъде решено за година – две. „Винаги сме били честни с хората и не обещаваме невъзможни неща, но се стремим да работим така, че промяната да се усети във всяко едно село. Не мерим времето в мандати, а в това колко проблеми можем да решим“, каза Николай Диков. Той изброи част от големите инфраструктурни проекти реализирани в общината с помощта на европейските програми – обновени паркове и булеварди, изцяло ремонтирани училища, детски градини и ясли, нов градски транспорт, подменена ВиК инфраструктура, спортни и детски площадки и др.", "date": "2019.05.04", "title": "Николай Диков: Не мерим времето в мандати, а в това колко проблеми можем да решим"}
{"url": "https://www.24chasa.bg/novini/article/7434279", "text": "Няма напрежение между Българската православна църква и Светия престол. Това заяви в предаването ападно и средноевропейският митрополит Антоний. „Въпросите около предстоящата визита на папа Франциск у нас са дискутирани както с българския патриарх, така и в работен вариант с група, която е излъчена от Светия синод, в която съм и аз. Няма как това да бъде сметнато като гаф от страна на протокола на Ватикана и българската държава”, каза митрополит Антоний. Той коментира, че посланието на папата, което той отправи към българите преди визитата у нас, е признание за делото на светите братя Кирил и Методий, което е важно за българите. Светият синод и българският патриарх приемат с радост папа Франциск. Те ще си разменят подаръци. Подаръкът на Светия синод е картина на храм-паметника „Св. Александър Невски”. „Тази визита не трябва да се идеализира, нито пък да се подценява. Това е едно много комплицирано посещение, защото трябва да бъде съчетано светското и духовното. Понякога е много трудно всичко да бъде перфектно. Важното е да остане добрият спомен в сърцата на хората”, каза митрополит Антоний.", "date": "2019.05.04", "title": "Митрополит Антоний: Няма напрежение между БПЦ и Светия престол заради визитата на папата"}
{"url": "https://www.24chasa.bg/novini/article/7434321", "text": "Не забравяйте, че към вас има високи изисквания и големи обществени очаквания за съхраняване и издигане на авторитета на Българската армия и развитие на съвременни отбранителни способности. Това каза президентът и върховен главнокомандващ на Въоръжените сили Румен Радев на церемония в Гербовата зала на \"Дондуков\" 2, където днес, в навечерието на Деня на храбростта и празник на Българската армия - 6 май, връчи пагоните на удостоени с висше офицерско звание военнослужещи, предаде БТА. Служете на България отговорно и всеотдайно, с чест и достойнство, каза държавният глава, като пожела успех на висшите офицери в дейността им. Президентът освобождава контраадмирал Митко Петев от длъжността командир на Военноморските сили, от 23 юни т.г., и го назначава от същата дата за военен представител на началника на отбраната във Военния комитет на НАТО и във Военния комитет на Европейския съюз. Президентът удостоява Петев с висше офицерско звание \"вицеадмирал\". Радев поздрави вицеадмирал Петев с поредното висше офицерско звание и назначаването му на новата длъжност, като посочи че заемането й е голяма отговорност и изисква високи компетенции в областта на колективната отбрана, всекидневно отстояване на българските национални интереси и позиции в международна среда. Убеден съм, че с личните ви качества и висок професионализъм, в които съм имал възможност да се убедя лично, вие ще съхраните и надградите постигнатото от страната ни като надежден член на НАТО и на ЕС, добави президентът. Държавният глава удостоява началника на Военномедицинската академия бригаден генерал Венцислав Мутафчийски с висше офицерско звание \"генерал-майор\", от 6 май т.г. Президентът поздрави генерал-майор Мутафчийски със званието, като посочи, че то е резултат от безспорния му професионализъм, авторитет, демонстрирани знания и лидерски умения, изтъквайки и международния опит на генерала. Румен Радев назначава полковник Деян Дешков за командир на 61-а механизирана бригада, като го удостоява с висше офицерско звание \"бригаден генерал\", от 1 юни т.г. Президентът поздрави Дешков с първото висше офицерско звание и със заемането на отговорната длъжност, която определи като закономерен и логичен етап от професионалния му път. Президентът отбеляза и опита и участието на Дешков в контингентите ни в Ирак и Афганистан. Осъзнаваме, че повишението ни е признание към нашите подчинени военнослужещи и цивилни служители, каза на церемонията вицеадмирал Петев. Осъзнаваме, че то е и ангажимент да надградим постигнатото и да отдадем сили, воля и интелект, за да можем да оправдаем доверието, каза Петев, като увери върховния главнокомандващ и присъстващото политическо и военно ръководство на МО, че ще останат верни на клетвата пред бойните знамена, ще запазят честта на пагона и ще направят всичко необходимо да защитят престижа, свободата и независимостта на България.", "date": "2019.05.04", "title": "Радев към висши офицери: Служете на България отговорно и всеотдайно"}
{"url": "https://www.24chasa.bg/novini/article/7434330", "text": "\"В тези избори може би ще изпуснем, загледани в собствените си разправии, възможността да заявим по-категорично позицията си пред Европа. Защото в тези две години България е лидер в Европа, и когато започнем да говорим небивалици и лъжи, че това не е така, мисля, че сами хвърляме кал върху себе си. Вие виждате, че още от миналата година, 2018-та, когато имахме европредседателство, и това е най-успешното европредседателство и всички още ни поздравяват за него, ние още от тогава трябваше да вървим с високо вдигнати глави. И дори опозицията трябва да подчертава това наше успешно председателство, тази наша успешна реализация в Европа. Защото за тези две години наистина България стана лидер на Балканите, тя вкара Западните Балкани. Европа също гледа нашите разправии и ако сами хвърляме кал върху себе си това няма да доведе до нищо добро\". Това заяви председателят на парламента Цвета Караянчева, която даде старта на празника на чевермето в Златоград. Според Караянчева на тези избори кандидатите трябва да говорят за българските ценности, които да занесем в Европа и да ги отстояваме, защото според нея това е задачата ни. \"За съжаление кампанията върви не в посока на политики, на плюсове, които България може да получи от европейското семейство и европейската интеграция, а вървят личностни нападки, лъжи, включително в ефир, но всяка една кампания е такава\", заяви Караянчева. Караянчева обяви, че тези 17 души, които ще бъдат избрани за евродепутати един месец след това ще бъдат заедно в европейския парламент. \"След всичко това окалване, което се прави в момента, как ще работят заедно са благото на България? Там трябва да бъдат заедно, там трябва да пазят националните интереси и се надявам в оставащите три седмици на изборите тона да се смекчи и да се говори в конкретика, а да не се използват лъжи, заплахи и всякакви способи на очерняне, омаскаряване, за да може да изкараш дивиденти от едно и друго\", каза Караянчева. \"Много е важно да пазим културното си наследство и да го обогатяваме. И аз като законодател в Народното събрание мога да кажа, че сме с отворени врати за всяко добро предложение, което дойде от специалистите. Но за какво точно трябва да се направи не трябва да отговарят хора, които нямат представа в тази област. И мисля, че проф. Овчаров може да бъде от хората, които са изключително полезни със съветите си, с идеите си, за да направим всичко възможно да запазим това културно наследство за своите деца и внуци. Разбира се, ако има конкретика, българинът мисля, че винаги е доказвал, че е благотворителен и има отношение към своето наследство. Затова си мисля, че българите могат да даряват, но това е ангажимент на държавата - да опази културното наследство и ангажимент на Народното събрание е да обезпечи тази възможност със съответното законодателство\", отбеляза Караянчева. Като съветник на министъра на културата проф. Овчаров заяви, че да съжаление историците твърде рядко могат да разчитат на спонсорски средства. \"Добре, че държавата е зад нас. Казвам го напълно откровено. Ето и тази година е поредното увеличение за средства за археологически проучвания. Вече и аз не знам колко са, но са над 4 млн.лв. Също се дават средства за консервация. Но може би най-главното е, че благодарение на добрата политика, която има през последната година, ние успяхме да спечелим много европейски проекти. Без европейски проекти, сме \"цъфнали и вързали\". За съжаление в медийното пространство излизат само лошите случаи, които не може да ги няма. Всички знаем за Перник да речем, колко грозно е направен, но Перперикон например е приказно. Софийското ларго, което изяде толкова много критики, в момента стотици хиляди туристи от цял свят го посещават и му се възхищават. Все пак имаме 43 000 паметници, не може всички да са обгрижени добре. Но върви поредният прием в ОП\" Регионално развитие\", най-голямата програма, по която ще бъдат направени още много паметници. Що се отнася до паметниците в градска среда, защото досега говорих за археологическите паметници, там нещата са много по-сложни, защото проблемите със собствеността, с човешката алчност много често ни водят до загуба на паметници. Но аз смятам, че министър Банов се справя много добре. Не само защото съм му съветник, но виждаме цялата борба, която води, независимо от всички атаки, които поема\", коментира Овчаров. Археологът отбеляза още, че България прави достатъчно разкопки, но лошото е, че след тях нищо не се съхранява.", "date": "2019.05.04", "title": "Цвета Караянчева: Европа ни гледа разправиите и това не e на добро"}
{"url": "https://www.24chasa.bg/novini/article/7434323", "text": "Американското министерство на отбраната се готви окончателно да изключи Турция от програмата за създаване на най-новите американски изтребители бомбардировачи Ф-35 заради покупката на руски зенитни ракетни системи С-400 от страна на Анкара, предаде ТАСС. Това съобщи в петък пред журналисти изпълняващият длъжността министър на отбраната на САЩ Патрик Шанахан, предаде БТА. Той каза, че се е срещал с ръководството на компаниите Локхийт Мартин и Юнайтид текнолъджис, за да обсъдят подробно последиците от евентуално изключване на Турция от програмата Ф-35. По думите на Шанахан, срещата е показала къде рисковете са най-големи и сега трябва да се вземе решение за намаляването им. \"Но в същото време ние водим разговори с Турция\", каза Шанахан, като подчерта, че Турция си остава стратегически партньор на САЩ. Той още веднъж повтори, че покупката на С-400 ще доведе до изключване на Анкара от програмата Ф-35, но не посочи конкретен срок за това. Шанахан потвърди позицията на Пентагона, че едновременното използване на руски С-400 и американски Ф-35 е технически невъзможно.", "date": "2019.05.04", "title": "Пентагонът се готви окончателно да изключи Турция от програмата Ф-35"}
{"url": "https://www.24chasa.bg/novini/article/7434338", "text": "Нужно е криминализиране отравянето на пчелите и спешна промяна на нормативната уредба в защита живота на пчелните семейства. Това заяви на протестен митинг в Плевен Михаил Михайлов - председател на Обединения български пчеларски съюз, предаде БТА. В Плевенския регион са пострадали над 100 000 пчелни семейства, посочи председателят на Областния съюз доц.Юлиян Станчев на протеста, който премина под мотото \"Да спасим пчелите и пчеларите\". Той бе организиран по повод многобройните отравяния на пчели в Плевенско и страната. Местните пчелари бяха подкрепени от съседни региони и от Южна България. На митинга бе приета протестна декларация, която ще бъде изпратена до Министерството на земеделието, храните и горите /МЗХГ/, заедно с подписка в подкрепа на исканията в документа. Силвия Василева - директор на дирекция \"Животновъдство\" в МЗХГ, заяви пред протестиращите, че ситуацията е изключително неприятна, има злоупотреби при пръсканията, не се спазва законодателството. Тя посочи, че по разпореждане на министъра на земеделието е свикан спешно Съветът по пчеларството, който е конструиран преди два месеца, за да предприеме актуализиране на Наредба номер 13, която регулира отношенията в тази сфера.", "date": "2019.05.04", "title": "В Плевен протестиращи пчелари поискаха криминализиране отравянето на пчелите"}
{"url": "https://www.24chasa.bg/novini/article/7434356", "text": "Заради предстоящия Гергьовден на Летище Доброславци се провеждат репетиции за военния парад. На площад „Княз Александър I” в София ще видим авиационна техника и техника на сухопътните войски, предаде  По традиция парадът се открива от вертолет Ми-17 на военновъздушните сили. Тази година обаче това няма да се случи, тъй като няма изправен вертолет. На площада ще преминат 48 единици сухопътна техника. Повече от 1000 са военнослужещите, които ще се включат в парада. Ще има и ретро техника, предоставена от колекционери от цялата страна, която е била на въоръжение по време на Втората световна война. Ще прелитат вертолети и самолети на ВВС. Предвидено е да участват тройка вертолети от авиобаза „Крумово” с водач Ми-24 и два „Кугъра”, както исамолет „Спартан”, три самолета „Пилатус” и тройка самолети МиГ-29. Парадът започва в 10.00 ч. на 6 май.", "date": "2019.05.04", "title": "Последна репетиция за военния парад на\nГергьовден на Летище Доброславци"}
{"url": "https://www.24chasa.bg/novini/article/7434361", "text": "В системата за водоснабдяване на Калифорния са открити замърсители, които могат да предизвикат над 15 хиляди случая на рак, съобщи сп. \"Попюлър сайънс\". Става въпрос за химични вещества, сред които арсен, шествалентен хром, и дори радиоактивни елементи - уран и радий, предаде БТА. При това най-голяма тревога сред експертите предизвиква наличието на арсен в питейната вода. По думите им, дори ниското му ниво се смята за силно канцерогенно. Специалистите от орагнизацията Environmental Working Group (Работна група по околната среда) установиха, че 47 процента от предполагаемите случаи на рак са свързани с арсен в питейната вода, около една трета от случаите - със странични ефекти от пречистването й, а за около 16 процента от случаите е виновен шествалентният хром. Експертите препоръчват на местните жители да използват специални сертифицирани филтри за пречистване на питейната вода от опасни замърсители. По-рано учени заключиха, че е невъзможно да се унищожат всички ракови клетки в човешкия организъм.", "date": "2019.05.04", "title": "Откриха замърсители, които предизвикат рак, в питейната вода в Калифорния"}
{"url": "https://www.24chasa.bg/novini/article/7434381", "text": "„През последните дни получаваме сигнали, че има нарушения на правилата за растителна защита и пръскания. Още през месец март министърът на земеделието, храните и горите изпрати писмо до 28-те областни дирекции „Земеделие“, с което изиска да се проведат срещи между пчеларите и арендаторите, за да се припомнят правилата”, това заяви Силвия Василева, директор на дирекция „Животновъдство“ пред пчелари в Плевен, съобщиха от пресцентъра на Министерство на земеделието, храните и горите. „Има наредба, по която става информирането за пръскане с препарати за растителна защита и тя трябва да се спазва. Разбира се има какво да се прецизира в нея, но основните неща по отношение на това как става уведомлението, в кои часове може да се осъществява пръскането, всичко това, ако се спазва – няма да има негативни последици за пчелите В резултат на това, което се случва в последните дни, по нареждане на министъра на земеделието правим съвет по пчеларство, който ще се проведе на 8-ми май. На тази среща, за да може да има чуваемост, и за да има по-голям резултат, сме поканили и други организации на земеделски производители, защото само по този начин – чрез разговори и общ диалог могат да се постигнат нещата. Този съвет е конструиран от два месеца, точно за да може да се решават такива актуални проблеми за пчеларите. Такъв съвет досега нямаше“, подчерта още Василева.", "date": "2019.05.04", "title": "МЗХГ: Пчеларите да бъдат своевременно информирани при пръскане"}
{"url": "https://www.24chasa.bg/novini/article/7434388", "text": "Ситуацията от 2013 г. се повтаря. И тогава, и сега атаките към мен започнаха 2 месеца преди изборите. Това заяви в интервю за   председателят на предизборния щаб на ГЕРБ и зам.-председател на партията Цветан Цветанов. „За европейски избори европейските политики трябва да бъдат водещи в предизборната кампания, но те винаги минат през призмата и на вътрешната политика. Защото ние винаги разчитаме на силна и обединена Европа и солидарността, която получава страната ни във всички тези години след влизането ни в ЕС“, каза още Цветанов. На въпрос какво влияние ще имат всички скандали през последните седмици върху изборите, той отговори: „Аз досега запазвам пълно мълчание по темата, защото все пак има институции, които трябва да си свършат работата. Защото каквото и да кажа в такава ситуация, с отсрещната негативна енергия, която създадоха нашите политически опоненти, дебатът ще остане безсмислен“, подчерта Цветанов. Той обясни, че в свое изявление е обяснил всичко и е видял, че няма съществен ефект. „Това, което предприех като политическо действие, за да не създаваме усещането, че има хора, които на всяка цена искат да останат на определени позиции в държавата, е да подам остава. Във всички тези години на преход кой и кога за съмнения са напускали дадена позиция? Аз съм отговорен човек и за мен ГЕРБ е кауза“, заяви Цветанов. Той посочи, че излизането му от парламента е политическо действие, за да може институциите в България да си свършат работата и за да няма съмнение, че някой ще окаже въздействие върху тях. Цветанов припомни, че през 2013 г. атаките към него са станали два месеца преди изброите и посочи, че сега става същото. „А през 2014 г. на местните избори имаше отново възможност да стана вътрешен министър. Аз тогава отказах, понеже не бяха приключили делата“, заяви зам.-председателят на ГЕРБ. Цветанов обясни, че ГЕРБ иска да покаже, че има политици, които могат да поемат и политическа отговорност в такава сложна ситуация. „Защото видяхме, че нашите политически опоненти при идентични случаи въобще не предприеха нищо“, заяви той.", "date": "2019.05.04", "title": "Цветанов: Атаките към мен започват винаги 2 месеца преди избори"}
{"url": "https://www.24chasa.bg/novini/article/7434390", "text": "Папа Франциск ще направи своето 29-ото посещение в чужбина от 5 до 7 май и то ще го отведе в България и в Северна Македония. Това ще бъде своеобразно поклонение по стъпките на двама светци - папа Йоан Двадесет и Трети, известен като Папата на мира, който беше апостолически легат в София през 20-те и 30-те години на миналия век, и на Майка Тереза, която е родена в Скопие, припомня италианското издание \"Авенире\". Визитата в двете страни ще е под знака на екуменическия диалог с православните, които са мнозинство и в двете държави, както и с ислямския свят (8 процента от българите и една трета от македонците са мюсюлмани), добавя изданието. Пътуването ще е под знака на мира в един район, който исторически е известен като барутния погреб на Стария континент, посочва изданието. По време на визитата папата няма да забрави и за миграционния феномен, посещавайки бежански лагер във Враждебна. Апостолическо пътуване, изцяло насочено към пътя на единството и на приемането. Така ватиканският държавен секретар, кардинал Пиетро Паролин представя визитата на папа Франциск в България и Северна Македония, пише в. \"Стампа\". Това пътуване дава възможност за преодоляване на напреженията, които продължават все още да съществуват между католици и православни, допълва изданието, позовавайки се на Паролин. Пътуването ще даде подем и на темата за срещите, на темата за културата на срещите и на многообразието, което трябва да стане повод за взаимно обогатяване по начин, по който всички да могат да се развият във всички направления самостоятелно и като общност, допълва изданието, позовавайки се на Паролин. Сайтът \"Ватикан нюз\" припомня, че посещението на папа Франциск в България става 17 години след това на папа Йоан Павел Втори. Сайтът за религиозни новини \"Сервицио информационе релиджиоза\" пък съобщава, че по време на етапа от визитата на папата в Северна Македония той ще благослови първия камък на светилището, изградено в памет на Майка Тереза. Агенция АНСА, се спират върху приветствието на Франциск към българите в навечерието на визитата му, разпространено вчера. Във видеообръщение Светият отец говори за великото дело на Светите братя Кирил и Методий и поставя акцент и върху предстоящата среща с Негово светейшество българския патриарх Неофит. \"Заедно ще покажем желанието да следваме Господа Исуса по пътя на братското общение между всички християни\", казва папата. В приветствието си към българите папа Франциск изтъква, че неговото апостолическо пътуване в България, ще мине под мотото \"Мир на земята\". Това е заглавието на енцикликата, написана през 1963 г. от папа Йоан Двадесет и Трети, известен като Български папа, прекарал почти 10 години в София като апостолически легат и установил връзки на уважение и обич с българския народ, които продължават и до днес, припомня във видеообръщението си папа Франциск. Светият отец споделя, че идването му в България ще бъде едно поклонничество под знака на вярата, на единството и на мира. \"Защото вашата земя е родина на свидетели на вярата, още от времето, когато Светите братя Кирил и Методий са разпространявали там Евангелието. Техният труд бе много ползотворен, който донесе много плодове и в трудните моменти на миналия век\", посочва папа Франциск. Края на посланието си папата казва: \"Нека Бог да даде мир и просперитет на България!\", отбелязва АНСА.", "date": "2019.05.04", "title": "\"Авенире\": Папа Франциск тръгва по стъпките на Папата на мира и Майка Тереза"}
{"url": "https://www.24chasa.bg/novini/article/7434394", "text": "В полунощ в Северна Македония започна предизборно мълчание преди втория кръг на президентските избори в неделя, на които за поста държавен глава ще се състезават Стево Пендаровски, кандидат на управляващата коалиция, и Гордана Силяновска-Давкова, кандидатка на най-голямата опозиционна партия ВМРО-ДПМНЕ, предаде агенция МИА. Днес ще гласуват гражданите от диаспората, както и 1640 затворници, 4540 болни и 7 вътрешно разселени лица, предаде БТА. Право на глас имат общо 1 808 131 избиратели. Утре избирателните секции ще бъдат отворени от 7.00 до 19.00 часа местно време /от 8.00 до 20.00 българско/. Гласуването ще се наблюдава от 3381 местни и 520 чуждестранни наблюдатели.", "date": "2019.05.04", "title": "Предизборно мълчание в Северна Македония преди втория кръг на президентските избори"}
{"url": "https://www.24chasa.bg/novini/article/7434397", "text": "Бъбривите родители могат да повишат интелигентността на детето само като говорят, съобщи в. \"Индипендънт\". Британски учени установиха, че децата, които слушат от ранна възраст как разговарят майка им и баща им, порастват с по-добри умствени умения, предаде БТА. За изследването си учените от университета на Йорк са подслушвали общуването в домашни условия между 107 деца на възраст от две до четири години и родителите им три дена. Родителите е трябвало да помагат на децата да рисуват, копират и да изпълняват други задачи за проверка на умствените им способности. \"Установихме, че има положителна връзка между количеството на думите, казани от възрастен, които децата чуват, и техните когнитивни способности. Необходими са обаче допълнителни изследвания на причините за тази връзка\". Излагането на говора може да дава повече възможности на децата да учат, но е може и по-интелигентните деца да пресъздават повече думи, чути от възрастните в средата им\". Децата, слушащи много разговори на възрастни, разсъждават по-добре, познават по-добре числата и формите. Важно е качеството на слушаната реч. Когато родителите използват богат речник, децата също знаят повече думи. Освен това \"позитивното родителство\", което насърчава любознателността и изразяването, е свързано с по-малко прояви на неспокойство, агресивност и неподчинение у децата.", "date": "2019.05.04", "title": "Бъбривите родители повишават интелигентността на детето"}
{"url": "https://www.24chasa.bg/novini/article/7434511", "text": "26-имата афганистанци, които бяха задържани вчера в покрайнините на горнооряховското село Янтра, са платили на каналджиите по 1200 евро на човек, за да бъдат преведени през България. Групата от млади мъже и непълнолетни обяснили при разпитите, че е трябвало да стигнат до София, а крайната им цел е била Франция. Влезли са в страната през турската граница, като на този етап не може точно да се установи областта на преминаване, заявиха  от Районната прокуратура в Горна Оряховица, предава  . Цялата група е говорила на пущунскси диалект, с което се потвърждава твърдението на мигрантите без документи за самоличност, че са от Афганистан. Чужденците обяснили, че били взети от района на Гурково и докарани до село Янтра, където в нивите изчаквали да бъдат претоварени на друго превозно средство. От задържаните трима каналджии, обвинение за трафик на хора, включително и деца, е повдигнато само на един от тях - 50-годишен мъж от Стражица, за който прокуратурата има данни, че за подобно престъпление е лежал в затвора преди години в Унгария. Предстои Районният съд в Горна Оряховица да реши дали да го остави за постоянно в ареста. Законът предвижда за трафик на хора лишаване от свобода от 1 до 6 години и глоба от 5000 до 20 000 лева. Мигрантите са болни от краста установили лекарските прегледи. Тази сутрин те бяха транспортирани от Горна Оряховица към бежанския център в Любимец.", "date": "2019.05.04", "title": "По 1200 евро на човек платили на каналджии заловените край Горна Оряховица мигранти"}
{"url": "https://www.24chasa.bg/novini/article/7434509", "text": "Воислав Шешел бе преизбран днес за лидер на Сръбската радикална партия на конгрес, организиран в неговата къща в село Хрътковци, мястото, където според присъдата на Международни трибунал за военни престъпления той е принудил местните хървати да се изселят, предаде Танюг. Конгресът се състоя в шатра, издигната до къщата, и започна с изслушването на сръбския и руския химн в присъствието на 449 делегати, информира БТА. Конгресът бе организиран въпреки че Либерално-демократическата партия и Демократичният съюз на хърватите във Войводина настояха държавните органи да забранят събирането в Хрътковци. Миналата година министерството на вътрешните работи забрани митинг на радикалите в Хрътковци. В реч пред делегатите Шешел каза, че тук не е било извършено престъпление и че нито един хърватин не е бил депортиран от Хрътковци. Той се оплака, че радикалите са лишени от достъп до медиите, като каза, че \"не напразно американците и британците са похарчили милиони да преобърнат общественото мнение в Сърбия и да подтиснат руското влияние\". Шешел каза, че радикалите са против управлението на Сръбската прогресивна партия и го критикуват, където е нужно, но нямат нищо против, когато властите се осланят на Русия и Китай. Той добави, че радикалите са и против прозападните опозиционни партии, но са готови за диалог с тях в парламента. Той обяви, че неговата партия ще подкрепи в парламента доживотния затвор за убийци на деца и бременни, но ще настоява доживотен затвор да се въведе и за тези, които казват, че сръбските сили са извършили геноцид в Сребреница по време на войната в Босна. \"Не потулваме престъплението, но не позволяваме то да се преувеличава и да се очерня сръбският народ\", каза Шешел.", "date": "2019.05.04", "title": "Преизбраха Воислав Шешел за лидер на Сръбската радикална партия"}
{"url": "https://www.24chasa.bg/novini/article/7434516", "text": "Мощна експлозия разруши химическо предприятие в щата Илинойс. Четирима души са ранени и трима са в неизвестност, предаде Франс прес. Заводът се намира на 65 км северно от Чикаго. Късно снощи там е станала силна експлозия и е било усетено земетресение. На място са изпратени полиция, лекари и пожарникари, които са успели да угасят пожара, съобщи в \"Туитър\" шерифът на окръг Лейк, предава БТА. Девет души са се намирали в сградата в момента на експлозията, съобщи източник от пожарната служба. Четиримата пострадали са изведени от обекта и откарани в болници. Съдбата на трима е неясна.", "date": "2019.05.04", "title": "Мощен взрив в химически завод в Илинойс, има ранени (Видео)"}
{"url": "https://www.24chasa.bg/novini/article/7434520", "text": "Много важно посещение, цял свят ще го следи. 780 камери ще снимат месата, ще я предават по цял свят. Вие помните новите църкви, които построихме. Неслучайно папа за втори път идва в Раковски, може да сравните какво е било преди и какво е сега. Това каза премиерът Бойко Борисов на посещение в Раковски преди визитата на папа Франциск там. Папата има покани в стотици държави, това е много тежка организация. Дай Боже, всичко да мине добре. 2 месеца стотици хора изпипват детайли. В света няма да има вестник, който да не пише за папата утре. Това е много добра реклама за България, каза още Борисов. Премиерът Борисов отбеляза, че се работи съвместно с президентството, за да се представи страната ни добре за визитата на Негово Светейшество. Министър-председателят акцентира върху усилената работа на стотици хора, които са ангажирани с организацията на посещението повече от два месеца. Службите, МВР, кметовете свършиха много работа, каза още министър-председателят. В Раковски премиерът Борисов посети църквата „Пресвето сърце Исусово“, където папа Франциск ще проведе света литургия с първо причастие на 250 деца. Сравнете какво е било и какво е сега в Раковски. Нямам неизпълнено обещание към Раковски, добави министър-председателят и изтъкна санираните блокове, парковете в града, както и подкрепата на държавата за църквите. Министър-председателят Бойко Борисов първи ще приветства папа Франциск с добре дошъл в България. Премиерът ще посрещне Негово Светейшество на летище София на 5 май, припомнят от правителствената пресслужба.", "date": "2019.05.04", "title": "Борисов: Неслучайно папа за втори път идва в Раковски - сравнете какво е било преди и сега (Видео)"}
{"url": "https://www.24chasa.bg/novini/article/7434540", "text": "Най-малко 15 човека загинаха в Индия и Бангладеш в резултат на циклона \"Фани\" - една от най-големите бури в Бенгалския залив през последните десетилетия, предаде Асошиейтед прес, като се позова на властите. Фани премина вчера през индийския щат Одиша, като повали дървета и електрически стълбове и разруши постройки. Днес бурята връхлетя щата Западна Бенгалия и се придвижи към Бангладеш, отслабвайки от силен до умерен циклон, предава БТА. Най-малко 12 човека загинаха в Бангладеш при преминаването на Фани. Мълнии убиха поне шестима души, съобщиха местни медии. В Индия, където 1,2 милиона жители бяха евакуирани от ниско разположени райони и настанени в стотици подслони, бурята взе три жертви, заяви директорът на националните сили за справяне с бедствия С. Н. Прадхан. Транспортът в засегнатите райони е затруднен заради прекъсванията на електричеството, нарушаването на водоснабдяването и блокирането на пътища от паднали дървета и стълбове, казаха представители на властите. Според специалиста по бурите и циклоните Мохамад Хейдарзадей от университета \"Брунел\" в Лондон скоростта на вятъра при достигането на Фани до сушата в Одиша е била 250 километра в час, което се равнява на ураган от четвърта категория.", "date": "2019.05.04", "title": "15 станаха жертвите на циклона Фани в Индия и Бангладеш"}
{"url": "https://www.24chasa.bg/novini/article/7434545", "text": "„Кандидатите на ГЕРБ можем да се справим много по-добре от опонентите ни в Европейския парламент. Доказахме през изминалите 5 години, че сме опитен и амбициозен европейски отбор и днес заставаме пред българските граждани със своите реални постижения и резултати. В листата на БСП преобладават европейските аматьори, а ние сме отлично разпознаваеми в Брюксел и пред нас затворени врати в европейската политика няма. ГЕРБ е единствената партия, която може да гарантира неотклонно пътя на България към една по-стабилна и действително обединена Европа.“ Това заяви кандидатът за евродепутат от ГЕРБ Ева Майдел при разговор с граждани от област Велико Търново на 4 май 2019 г. Това съобщиха от пресцентъра на ГЕРБ. Българският евродепутат се срещна с граждани от Велико Търново, Пчелище, Първомайци, Павликени и Поликраище. Ева Майдел има информационен офис в региона и през последните пет години осъществява редица инициативи в областта. Тя откри риболовен турнир на езеро „Света гора“, чието провеждане подкрепя от създаването му преди две години. „Населените места в област Велико Търново ще са от най-печелившите от довършването на магистрала Хемус до 2023 г., което беше гарантирано от правителството на Бойко Борисов със заделянето на над 1 милиард лева от бюджета и възлагане на поръчката. Изграждането на другите магистрали в страната доказа, че около тях се отварят много нови производства и работни места, доходите растат. Регионът няма да има проблем със задържането на младите хора, което е най-ценното.“ Това допълни Ева Майдел. „Изключително важно за всички е кой ще защитава интересите на регионите в следващия Европейски парламент, защото виждаме, че европейски средства вече са инвестирани и в най-малките населени места”, каза кметът на Велико Търново Даниел Панов. Той припомни, че в старата столица образованието е все по ориентирано към реалните потребности на бизнеса, като принос за това има и проучването по темата, което кметът Панов и Ева Майдел съвместно направиха през 2015 година. По думите на Панов, Ева Майдел е един от най-активните български евродепутати. Той подчерта, че драстичното намаляване на цените на телефонните разговори в ЕС и на таксите за парични преводи в евро са именно нейна заслуга.", "date": "2019.05.04", "title": "Ева Майдел: Можем да се справим много по-добре от опонентите ни (Снимки)"}
{"url": "https://www.24chasa.bg/novini/article/7434551", "text": "В тежко пътно-транспортно произшествие близо до Краснодар, Русия, на 3-ти май са загинали звездите на руското развлекателно шоу Stand Up - Денис Маловичко и Елена Зуева. Те пътували за концерт в Краснодар с автомобил, управляван от 60-годишен шофьор, който оцелял и е в болница, но го грози съд, пише  Денис Анатолиевич Маловичко е любимец на руската публика. Той е високобразован випускник на факултета по чужди езици към Адигейския университет и човек с уникален комедиен талант и добро сърце. От 2010-а година, паралелно с телевизионните си изяви, работел и за Центъра за дистанционно образование на деца-инвалиди към Адигейската републиканска гимназия. В последните години става популярен покрай телевизионния проект Stand Up на телевизия ТНТ. Колежката му Елена Зуева влиза в тв проекта след кастинг - била избрана сред огромен брой кандидати. Двамата с Маловичко стават любимци на публиката и започват да изнасят самостоятелни концерти. Хиляди руснаци поднасят съболезнованията си на близките на загиналите тв звезди чрез Инстаграм. По непотвърдена информация във втората кола загиналите са трима, но тяхната самоличност още не е обявена официално.", "date": "2019.05.04", "title": "Звезди от руско тв шоу загинали в тежка катастрофа, отивали на концерт (Видео)"}
{"url": "https://www.24chasa.bg/novini/article/7434610", "text": "Турският президент Реджеп Тайип Ердоган се обяви за повтаряне на кметските избори в Истанбул, които доведоха до победа на кандидата на основната опозиционна Народнорепубликанска партия, предаде Ройтерс. Управляващата Партия на справедливостта и развитието на Ердоган, която също така загуби контрол и над столицата Анкара на кметските избори на 31 март, вече внесе обжалване във Висшата избирателна комисия за анулиране на изборите в Истанбул заради нередности и поиска провеждане на нови избори, предава БТА. \"Има спорове тук, това е ясно. Има нередност тук, това също е ясно. Нека се обърнем към хората и видим какво ще кажат, и какъвто и да е резултатът, ние ще го приемем\", заяви Ердоган пред турски бизнесмени в Истанбул. Турция е готова да окаже пълна подкрепа на международните инвеститори, заяви президентът Реджеп Тайип Ердоган, като добави, че макар атаките върху икономиката чрез турската валута да продължават, правителството държи ситуацията под контрол, предаде Ройтерс. Турция премина през години на бърз икономически растеж, подхранван от строителен бум и евтини кредити. Но икономиката се забави рязко под влияние на валутната криза, която миналата година доведе до спад с 30 процента на стойността на лирата спрямо долара. Ердоган обвинява външни сили за състоянието на икономиката. \"Въпреки че усилията за сриване на нашата икономика чрез валутния курс продължават, ние имаме контрол сега\", заяви той пред турски бизнесмени в Истанбул.", "date": "2019.05.04", "title": "Ердоган призова за повтаряне на кметските избори в Истанбул"}
