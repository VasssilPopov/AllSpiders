{"url": "https://www.24chasa.bg/novini/article/7111575", "text": "57-годишен мъж е бил пребит на улица в сатовчанското с. Вълкосел. Тялото на Муйдин Дураков било намерено около 4,40 часа в събота от жена, която отивала на работа в местен цех. Трупът бил на улицата в района на фурна за хляб в селото. Пристигналите полицаи от Гоце Делчев веднага отцепили района, по-късно дошли и криминалисти от Благоевград. Текат разпити. По тялото имало видими следи от насилие. Лицето на мъжа било обезобразено. Той е бит с дървен кол, починал е от вътрешни разкъсвания. Преди да издъхне, Муйдин бил в местно заведение и се черпил с приятели. Около 4 ч тръгнал към дома си. На около 100 метра от кръчмата е бил пребит и издъхнал. Задържани са четирима души, но все още се изяснява дали са съпричастни към убийството. Работи се по различни версии. Най-вероятно в заведението е възникнал пиянски скандал, а Муйдин е бил причакан и нападнат на улицата. Проверява се и дали не е имал стара вражда, заради която е бил пребит. Хора от Вълкосел казват, че починалият сядал понякога в заведението и си пийвал, но никога не е създавал проблеми. Не бил конфликтна личност, а скромен и тих. “Цялото село сме потресени от тази жестокост. Такъв кротък човек с нищо не може да провокира някого”, казаха хора от Вълкосел. Починалият има две дъщери, които имат семейства и деца. Той и съпругата му се занимавали с отглеждане на тютюн и били много работливи хора. По случая работи oкръжната прокуратура в Благоевград.", "date": "2018.10.20", "title": "Кротък мъж пребит до смърт по пътя от кръчмата към вкъщи (Обзор)"}
{"url": "https://www.24chasa.bg/novini/article/7111526", "text": "Бившият холандски министър-председател Вим Кок, управлявал от 1994 до 2002 г., почина днес на 80-годишна възраст, заяви неговата Партия на труда, цитирана от Ройтерс. Кок е умрял от сърдечна недостатъчност. Той беше на власт през период на силен икономически растеж в Холандия и ръководеше три центристки коалиции, предава БТА.", "date": "2018.10.20", "title": "Почина бившият холандски премиер\nВим Кок"}
{"url": "https://www.24chasa.bg/novini/article/7111543", "text": "Италианското правителство изглади спора за данъчната амнистия и прие по-отстъпчив тон към институциите на ЕС, изтъквайки, че иска да обсъди с Брюксел бюджетния си план, предаде Ройтерс. Управляващата коалиция включи данъчната амнистия сред мерките за изпълнение на скъпоструващите предизборни обещания, които се очаква рязко да увеличат бюджетния дефицит до 2,4 на сто от БВП догодина, в нарушение на нормите на ЕС. Премиерът Джузепе Конте заяви пред журналисти след заседание на министерския съвет, че скоро ще посети председателя на Европейската комисия Жан-Клод Юнкер, за да обсъди с него въпроса, предава БТА. Италианското правителство обеща днес да даде разяснения по бюджет 2019 в отговор на критиките на Брюксел и отново подчерта ангажимента си да задържи страната в еврозоната, съобщи по-рано Франс прес. \"Най-важното е да се обясни бюджетът на нашите европейски партньори\", изтъкна Джузепе Конте. Европейската комисия поиска до понеделник Рим да даде разяснения за бюджета, който в много голяма степен излиза извън рамките на европейските правила. Правителството на Конте планира бюджетен дефицит от 2,4 на сто от БВП през 2019 година спрямо заложените от предишното правителство 0,8 на сто, за 2020 година - 2,1 на сто от БВП (спрямо нула) - а за 2021 година - 1,8 на сто. Италия обаче вече е натрупала дълг от 2,300 милиарда евро, което представлява около 131 процента от нейния БВП - вторият по големина показател в еврозоната. \"Ще обясним\", допълни неговият вицепремиер Луиджи Ди Майо, ръководител на антисистемното \"Движение 5 звезди\", като подчерта, че \"няма никаква воля за напускане на еврозоната и европейската валута\". Това потвърди и вицепремиерът Матео Салвини, ръководител на крайнодясната \"Лига\". \"Няма и няма да има никакво предложение за напускане на съюза и на системата на единната валута\", отбеляза той. Безпокойствата заради италианския бюджет накараха рейтинговата агенция Мудис (Moody's) вчера да понижи оценката си за Италия с една степен - от Ваа2 до Ваа3 (лат. букви) - последното равнище в инвестиционната категория.", "date": "2018.10.20", "title": "Италианското правителство обеща да обясни на Брюксел мотивите си за бюджета"}
{"url": "https://www.24chasa.bg/novini/article/7111508", "text": "Вмешателството в работата на съдии, прокурори и следователи като злонамерени атаки, заплахи и натиск да стане престъпление. Тази идея за промяна в Наказателния кодекс (НК) предлагат членовете на Висшия съдебен съвет (ВСС) Боян Магдалинчев и Цветинка Пашкунова, които ръководят работна група за реакция при кризи. Предложението ще бъде обсъдено във вторник на заседание на съдийската колегия на ВСС, която ще реши дали го предложи на вниманието на законодателната власт. “Не става дума за критика от журналисти или за излагане на мнение. Идеята е да се криминализират атаките срещу магистрати, които не почиват на факти. Неведнъж те са били наричани “корумпирани”, “паразити” и “чудовища” след постановяване на съдебен акт не само от журналисти, но и от представители на други държавни власти. Това са опити да се окаже влияние върху правосъдието”, обясни член на ВСС. Засега наказания за престъплението не са коментирани, тъй като идеята е в зародиш. Не се знае и дали ще срещне политическа подкрепа. Някои магистрати твърдят, че нямат нужда от допълнителна защита, но казват, че това е небходимо, тъй като много трудно се решават да заведат дела за обиди и клевети, което удря по независимостта на съдебната власт. До предложенията се стигнало след обстойно проучване на европейското законодателство. Промените са част от стандарти за независимост, които ВСС изработва за атаки срещу магистрати. През последните месеци имаше не един и два коментара срещу съдии от Софийския районен, Софийския градски и Апелативния специализиран наказателен съд и зам.главни прокурори, в които най-общо се казваше, че работили “по престъпен начин” по дела и разследвания, а не според доказателства и закона.", "date": "2018.10.20", "title": "Специална защита за съдии и прокурори дори при обида"}
{"url": "https://www.24chasa.bg/novini/article/7111561", "text": "Новоизбраният президент на Мексико Андрес Мануел Лопес Обрадор, който ще встъпи в длъжност на 1 декември, предложи на президента Доналд Тръмп САЩ да инвестират 30 милиарда долара в страните от Централна Америка и Мексико, за да се намали миграцията. Това съобщава в електронното си издание в. \"Екселсиор\", предава БТА. В инвестиционния план би трябвало да се включат САЩ, Канада и Мексико, каза бъдещият държавен глава в реч в северния град Монтерей. Според Лопес Обрадор средствата ще послужат за създаване на работни места и за развитие на производството, така че на хората да не се налага да емигрират. По думите му планът ще наподобява този на президента Франклин Рузвелт по време на Голямата депресия в Съединените щати през 1929 година.", "date": "2018.10.20", "title": "Новият президент на Мексико призова Тръмп да инвестира 30 млрд. долара в миграцията"}
{"url": "https://www.24chasa.bg/novini/article/7111564", "text": "Общината и регионалната инспекция по околна среда започват проверки за нерегламентирано изгаряне на отпадъци в автосервизи и пунктове за вторични суровини, съобщава  . Сред мерките срещу замърсяването на въздуха в София са засилени проверки за изгаряне на материали на открито и по-често събиране на едрогабаритни отпадъци. \"Това са например стари дограми, които гражданите имат право да оставят до контейнерите. Идеята ни е с тези повишени кратности на извозването този материал да не стига и да се използва за нерегламентирано отопление\", каза Йоана Христова - зам.-кмет по околна среда на СО: Христова даде началото на есенната кампания за залесяване на новата гора на София край Суходол. Йоана Христова -зам.-кмет по околна среда на СО: Това са дървета, които ставайки гора, ще предотвратят замърсяването и ще пречистват въздуха. Тази инициатива е изцяло на доброволчески принцип. СО осигурява фиданки, инструменти за засаждане. Най-активни в засаждането на фиданки бяха децата. През почивните дни, докато времето позволява, всеки желаещ може да се включи в залесяването на новата гора на София. До мястото е осигурен и градски транспорт.", "date": "2018.10.20", "title": "Проверки за нерегламентирано изгаряне на отпадъци в София"}
{"url": "https://www.24chasa.bg/novini/article/7111574", "text": "Председателят на комисията по външна политика в Бундестага Норберт Рьотген, който е от Християндемократическия съюз (ХДС) на канцлерката Ангела на Меркел, призовава Германия незабавно да спре продажбата на оръжие на Саудитска Арабия - дори и на вече обещаното. Освен това според него Берлин трябва да обсъди с ЕС и НАТО дипломатически мерки като експулсиране на дипломатите й, ако Рияд не предприеме всеобхватни действия за изясняване на обстоятелствата около смъртта на журналиста Джамал Хашоги, съобщи ТАСС, позовавайки се на негово интервю във в. \"Велт\". Освен това според Рьотген правителството в Берлин трябва да настоява на инвестиционния форум в Рияд идната седмица да не участват не само германски политици, но и представители на деловите среди да се откажат от участие. По думите му това се отнася за изпълнителния директор на Сименс (Siemens) Джо Кезер, който се е съгласил да участва, предава БТА. Рьотген подчертава, че това е особено важно, тъй като става въпрос за чуждестранното доверие към Германия. Той определя като \"неправдоподобна\" версията на Рияд, че Хашоги се е сбил с 15 добре въоръжени служители на силите за сигурност.", "date": "2018.10.20", "title": "Съпартиец на Меркел призовава Германия да спре продажбата на оръжие на Саудитска Арабия"}
{"url": "https://www.24chasa.bg/novini/article/7111583", "text": "Пиян шофьор се обърна по таван тази вечер при катастрофа на изхода на Русе. Инцидентът е станал на прав участък, непосредствено преди влизането в града по пътя Русе – Бяла. Лек автомобил с великотърновска регистрация е предприел рисковано изпреварване, когато видял, че срещу него в насрещното идва друга кола, предава  . По думите на шофьора Стефан Стефанов, се опитал да се върне обратно в своята лента, но бил засечен от насрещния автомобил. Ударил се в него и се преобърнал по таван, като се носил близо 30 метра, преди да спре. Казва, че другата кола е избягала. Мъжът призна, че е шофирал след употреба на алкохол, като по думите му показанията на дрегера са били малко над допустимото. По-късно стана ясно, че уредът е отчел 1,8 промила. По чудо не е пострадал при инцидента.", "date": "2018.10.20", "title": "Пиян шофьор се обърна по таван край Русе"}
{"url": "https://www.24chasa.bg/novini/article/7111487", "text": "Гръцката брегова охрана е открила днес ветроходен плавателен съд с около 70 мигранти на борда в морето югозападно от йонийския остров Кефалония, съобщава електронното издание на вестник \"Катимерини\". В момента два съда на бреговата охрана са взели на буксир ветроходния кораб и са се насочили към административния център на Кефалония Аргостоли, предава БТА. Корабът е открит след операция по издирване от съдове на бреговата охрана и самолет на Фронтекс, след като пътник на борда се е обадил по мобилен телефон и е поискал помощ, като е съобщил, че на ветрохода има техническа повреда и не знае къде се намира.", "date": "2018.10.20", "title": "Гръцката брегова охрана е открила ветроходен съд с около 70 мигранти"}
{"url": "https://www.24chasa.bg/novini/article/7110363", "text": "Българските спортисти са стигнали почти до бунт заради решението на БСФС да се бойкотира олимпиадата в Лос Анджелис през 1984 г. под натиск на СССР. Това личи от документите на бившата Държавна сигурност, които бяха разсекретени. След новината за бойкота резултатите на българските спортисти се сриват. Волейболистите падат от младежкия състав на Куба на турнир в Югославия, след като разбират, че няма да участват на игрите. А по това време са сред най-добрите в света. Борците искат от треньорите да бъдат освободени от лагерите и да отидат на море. Там начело на бунта е бил настоящият треньор на Китай Симеон Щерев. Най-тежко бойкотът е приет от по-опитните състезатели, които съзнавали, че не могат да издържат още един олимпийски цикъл и били съсипани психически и физически. Цитират се имената на Благой Благоев и д-р Виржиния Михайлова. Най-сериозно брожение има срещу апаратчиците от БСФС и федерациите. По предложение на ЦК на БКП те все пак отиват в Лос Анджелис. Причината е, че повечето международни федерации провеждат конгреси точно по време на олимпиадата и страхът е, че ще загубим позициите си в тях. А по това време имаме представител в почти всяка централа. Съдиите ни също не са засегнати от бойкота и пътуват до САЩ. В същото време някои от т.нар. социалистически страни игнорират нареждането на Москва. Дори съседките ни Румъния и Югославия отиват на олимпиада. “Още 4 г. сме на власт”, доволен е обаче един от шефовете на атлетиката в “Левски Спартак”, пише в разкритите наскоро документи на ДС. Човекът се радвал на бойкота, защото след лошо представяне на олимпиадата можело веднага да го махнат от поста. Протестите на спортистите раста и федерациите трудно удържат положението, докладвали агентите на ДС. Всичко обаче приключило, когато се взема решение да се изплащат премии като за олимпийска титла от игрите “Дружба”. Те се провеждат в България, Куба, Чехословакия, ГДР, Унгария, КНДР, Монголия, Полша и СССР от 2 юли до 16 септември 1984 г. Състезанията са в 22 олимпийски спорта (без футбол и синхронно плуване), както и неолимпийските тенис на маса, тенис и самбо. В атлетиката златни медали печелят Евгени Игнатов (5000 м), Йорданка Донкова (100 метра с препятствия), Людмила Жечева-Адонова (скок на височина) и щафетата ни на 4 по 100 м в състав Пепа Павлова, Анелия Нунева, Надежда Георгиева и Лиляна Панайотова, като бием СССР. В баскетбола женският ни състав е втори, а мъжете завършват на пето място. В бокса Михаил Таков е втори, а на трето място завършват Иван Филчев, Галин Колев, Димитър Славчев, Деян Кирилов и Петър Стоименов. Васил Етрополски завършва трети на сабя в Будапеща. Пред родна публика в София в столичния Зимен дворец Диляна Георгиева и Анелия Раленкова попиляват рускините в художествената гимнастика. Георгиева е първа в многобоя, на бухалки, на обръч и разделя титлата на топка с Анелия, а на лента е трета. На лента обаче триумфира Раленкова, която още е втора в многобоя и на обръч. Хандбалистите ни са в ГДР, като сме пети при мъжете и шести при жените. В джудото Димитър Запрянов е със сребро, а с бронз са Атанас Герчев и Емил Дамянов. Доста силно се представяме и в гребането, където сме с 6 втори места. Стрелбата е с две титли на пушка - Петър Запрянов и Нонка Матова. Разбира се, най-големият урожай е в борбата и щангите. В борбата свободният стил е в София, а класическият - в Будапеща. Пред родна публика Симеон Щерев (62) и Ефраим Камберов (82) заедно с представителя на КНДР Ким Чер Хуан са единствените, които пробиват доминацията на СССР. Руснаците си тръгват със 7 титли. Стефан Иванов (57), Камен Пенев (68), Огнян Дойнов (90) и Георги Янчев (100) вземат сребърни медали. Огнян Дойнов е великият Осман Дуралиев, който първоначално иска да се преименува на Тодор Живков, но му забраняват. Заради инициалите приема името на член на Политбюро. В Унгария само Братан Ценов (48) и Никола Динев (+100) са борците със злато извън СССР, който печели в 8 категории. Във вдигането на тежести състезанието във Варна е коронясано с 30 световни рекорда. Нено Терзийски (52), Наим Сюлейманов (56), Стефан Топуров (60), Янко Русев (67,5) и Здравко Стоичков (75) печелят първите 5 от 10-те категории, след което отстъпват останалите на СССР. В отборното класиране България е трета със 75 медала, от които 21 златни. СССР печели 282 медала, от които 126 титли. ГДР е на второ място. Така приключва одисеята с олимпийския ни бойкот.", "date": "2018.10.20", "title": "Потушават с пари бунта на спортистите след решението за бойкот на Лос Анджелис"}
{"url": "https://www.24chasa.bg/novini/article/7111492", "text": "Разкритията, направени от Рияд, който обяви, че журналистът Джамал Кашоги е починал при юмручна схватка в саудитското консулство в Истанбул, целят да защитят саудитския престолонаследник Мохамед бин Салман, чиято власт до този момент изглеждаше непоклатима, смятат анализатори, отбелязва Франс прес. След съобщението за съдбата на Кашоги саудитската монархия обяви уволнението на двама висши съветници на принца, както и на трима представители на разузнаването. Бяха арестувани и 18 заподозрени саудитци, припомня агенцията. Саудитската агенция по печата, цитирайки саудитската прокуратура, съобщи първо, че разговорите между Кашоги и онези, с които се е срещнал той в саудитското консулство в Истанбул са прераснали в ръкопашна схватка, в която е починал журналистът. Саудитският главен прокурор Сауд ал Моджеб също публикува съобщение, в което се казваше: \"Разговорът, който се проведе между него и хората, които го посрещнаха в консулството в Истанбул, прерасна в спор и юмручен бой с гражданина Джамал Кашоги, което доведе до неговата смърт. Нека неговата душа почива в мир\". В съобщението не се уточняваше къде се намира тялото на Кашоги. Турски следователи продължават разследването си и претърсват гора близо до Истанбул. Турция каза, че ще разкрие всичко относно съдбата на саудитския журналист. Али Шихаби, директор на мозъчен тръст, смятан за близък до властта в Рияд, обаче даде друга версия на събитията в консулството в Истанбул. \"Кашоги е умрял от задушаване по време на физически сблъсък, а не в юмручен бой\", каза той. По-късно саудитското министерство на информацията каза в изявление на английски език, че дискусиите в консулството са \"възприели негативен обрат\", довел до кавга, която пък е довела до смъртта на Кашоги и до \"опит\" от хората, които са го разпитвали да \"укрият онова, което се е случило\". Досега Рияд твърдеше, че Кашоги, който влязъл в консулството на 2 октомври за административни процедури, е излязъл оттам. Рияд досега определяше като неоснователни обвиненията на турски представители, че журналистът е бил убит в сградата. Потвърждавайки смъртта на Кашоги, Саудитска Арабия, обяви и уволнението на съветника по медийните въпроси в кралския двор Сауд ал Кахтани и на заместник-ръководителя на разузнаването Ахмед Асири. И двамата бяха част от приближеното обкръжение на престолонаследника принц Мохамед бин Салман. Освен криза в доверието към Саудитска Арабия, аферата Кашоги подхрани и спекулации, че престолонаследникът може да бъде отстранен от властта от членове на кралското семейство, подразнени от неговите злоупотреби. Но според анализатори тази опасност изглежда смекчена. Принцът, който е на 33 години, се радва на несравнима власт и само баща му, 82-годишният крал Салман може да го отстрани, казват специалистите. А днес монархът публикува кралски указ за съставянето на министерска комисия, ръководена от принца за реорганизация на разузнавателните служби. Това се възприе като индикация, че той иска принцът да запази мястото си. Кризата с Кашоги подтикна също така краля, който беше поверил както изглежда текущите дела на престолонаследника, да умножи дипломатическите контакти, по-специално с Турция и със САЩ. Кралят именно нареди и отстраняването на двамата висши саудитски представители. За анализатора Кристиан Улрихсен от Института Бейкър към Университета Райс в САЩ уволнението на двамата представители е \"възможно най-близкото доближаване до престолонаследника\". Според консултативната компания за оценка на рисковете Юрейжа груп решението за отстраняването на двама представители на приближения кръг на принца цели да покаже действително желание за \"даване на обяснения\", като същевременно принцът бъде отдалечен от убийството. \"Ще е интересно да се види дали тези мерки ще бъдат достатъчни. Ако разкритията на допълнителните детайли за смъртта на Кашоги продължават да идват капка по капка, то нищо повече няма да може да защити престолонаследника\", казва Улрихсен. Американският президент Доналд Тръмп както изглежда също подкрепи принца, като прие бързо саудитското обяснение за смъртта на Кашоги и го определи като много важна стъпка. В. \"Вашингтон пост\", на който Кашоги беше сътрудник, написа днес, че ЦРУ е подслушало разговори на турски представители, доказващи, че журналистът е бил зверски убит от саудитски агенти, които после са разчленили тялото му. ЦРУ отрече обаче да е слушало записи на турски представители. Според \"Ню Йорк таймс\" в случилото се бил замесен саудитски агент, идентифициран от Турция като придружаващ саудитския престолонаследник по време на пътуванията му зад граница. Замесени били и трима други агенти, свързани със саудитските служби за сигурност и високопоставен съдебен лекар, посочва изданието.", "date": "2018.10.20", "title": "Анализатори за ефекта от разкритията за съдбата на Kашоги"}
{"url": "https://www.24chasa.bg/novini/article/7111511", "text": "Властите в Москва отказаха да разрешат провеждането на традиционното бдение в памет на жертвите на сталинистките репресии на Лубянския площад пред бившата централа на КГБ, посочвайки като причина строителни дейности, предадоха Асошиейтед прес и ДПА. Организаторите от правозащитната група Мемориал отхвърлиха предложеното им алтернативно място, предава БТА. През последните 10 години Мемориал организира на 29 октомври 12-часово бдение пред централата на КГБ и затвор на съветските тайни служби, придружено с четене на имената и кратки биографии на хората, убити от сталинисткия режим по политически причини. Само в Москва преди 80 години са били убити 40 000 души, уточнява ДПА. Политическите преследвания в Съветския съюз достигат апогея си през 1937 година. Около 1,5 милиона души са обявени за врагове на народа, предатели и шпиони, и са изпратени в затвори и лагери. Други около 700 000 са били екзекутирани.", "date": "2018.10.20", "title": "Руските власти отказаха да разрешат почитане на паметта на жертвите на сталинизма"}
{"url": "https://www.24chasa.bg/novini/article/7111513", "text": "Германската канцлерка Ангела Меркел осъди убийството на журналиста Джамал Кашоги в саудитското консулство в Истанбул и каза, че досегашните обяснения за обстоятелствата около смъртта му са неадекватни, предаде Ройтерс. \"Ние осъждаме това деяние по най-категоричен начин\", казаха Меркел и външният министър Хайко Маас в съвместно изявление, предава БТА. \"Очакваме прозрачност от Саудитска Арабия за обстоятелствата около смъртта му . . . Наличната информация за събитията в консулството в Истанбул е неадекватна\", заявиха те. Меркел и Маас изразиха дълбоко съчувствие към приятелите и роднините на Кашоги и казаха, че трябва да се потърси сметка на отговорните за смъртта му.", "date": "2018.10.20", "title": "Меркел осъди убийството на Кашоги и настоя за обяснение от Саудитска Арабия"}
{"url": "https://www.24chasa.bg/novini/article/7111516", "text": "Трима души са ранени при катастрофа между автобус на градския транспорт и микробус в София, потвърдиха от МВР за \"24 часа\". Инцидентът е станал на ул. ”Бистришко шосе” 138 след 17 ч. В автобуса не са се возили пътници. Ранени са шофьорът на колата, както и двама пасажери в нея. Водачът на автомобила е на 23 години и е с травма на крака. Другите двама ранени са на 26 и 72 години и са с наранявания в областта на гръдния кош и главата. Няма опасност за живота им. Засега все още причините се изясняват. Една от версиите е, че пътният инцидент е  заради отвличане на внимание на шофьора на микробуса. За катастрофата допринесъл и мокрият път след излелия се следобед дъжд в София. Пострадалите в катастрофата са трима мъже. Това съобщиха от столичната болница \"Св.Анна\", където тримата мъже са били приети. Единият пострадал - на 44 год., е бил с рана на главата, няма пряка опасност за живота му, но е отказал хоспитализация. Вторият пострадал - на 23 год. е със счупена подбедрица, без опасност за живота. Той е хоспитализиран в Клиниката по ортопедия и травматология. Третият пострадал - на 24 г. все още продължава диагностиката му.", "date": "2018.10.20", "title": "Автобус и микробус се блъснаха в София, трима мъже са ранени (Видео, обновена)"}
{"url": "https://www.24chasa.bg/novini/article/7111520", "text": "Съединените щати приветстват решението на парламента на Република Македония да започне конституционните промени, които се изискват за прилагането на споразумението от Преспа с Гърция, съобщава агенция АНА-МПА. Според изявление на говорителя на Държавния департамент Хедър Науърт \"САЩ вярват, че споразумението от Преспа е един исторически шанс за укрепването на стабилността, сигурността и благоденствието в целия регион\", предава БТА.", "date": "2018.10.20", "title": "САЩ приветстваха промените в Македония"}
{"url": "https://www.24chasa.bg/novini/article/7110330", "text": "Всички спортисти от ГДР са били допингирани на високопланинската ни база в Белмекен. Това признава олимпийският шампион по десетобой от Сеул Кристиан Шенк в автобиографичната си книга, която излезе този август. “Тогава нищо не съзнавахме. Смятахме, че са витамини и минерали. Едва по-късно разбрах, че това е допинг. Даваха ни го с храната на Белмекен. С шепи. Наричахме ги бонбончета”, обяснява Шенк. МОК прие обясненията на Шенк с удовлетворение, но обяви, че няма как да му бъде отнет златният медал, след като са минали 30 г. от олимпиадата. “Ние имаме ограничителен период от 10 г. Заради това не можем да разследваме този или подобни случаи. Но приемаме признанията на господин Шенк, които ще ни помогнат да изясним ситуацията и да удвоим усилията си в борбата с допинга. Надяваме се тези признания да му помогнат в собствената му битка с последствията от допинга и му желаем всичко най-добро”, се казва в официално изявление на МОК. Шенк печели титлата си с 8488 точки. След него се нареди сънародникът му Торстен Фос с 8399, а бронзът остана за канадеца Дейв Стийн с 8328. Четвърти остана легендарният Дейли Томпсън от Великобритания, който в този момент има 2 олимпийски, една световна и две европейски титли плюс 4 рекорда на планетата в дисциплината. Кристиан Шенк е роден на 9 февруари 1965 г. в Росток. След сензационната си титла в Сеул взема само бронз на световното в Токио 3 г. по-късно. Пропуска олимпиадата в Барселона заради контузия и остава четвърти на първенството на планетата в Щутгарт през 1993 г., вече за обединена Германия. Личното му постижение е 8500 точки, което го поставя на 9-о място във вечната ранглиста на Германия. Все още държи рекорда в скока на височина за десетобоец с 227 см заедно с Ролф Бейлшмит. И то с коремно-претъркалящ стил. Всъщност титлата на Шенк е голяма изненада. И причината е една. Представителят на ФР Германия Юрген Хингсен, който три пъти подобрява световния рекорд на Томпсън, по неясни причини прави три фалстарта в първата дисциплина 100 м и така приключва участието си. Високопланинската база в Белмекен е построена съвместно от България и ГДР през 1968 г. Мястото на 2050 м надморска височина е избрано специално от немците заради невероятно чистия въздух над Велинград. Височината също е оптимална, като тя е съобразена с възстановяването на червените кръвни телца. Всичко това е установено от специален научен екип, който идва в България през 1966 г. Самото строителство трае 18 месеца. Подобни бази в световен мащаб по това време има само в Сиера Невада (Испания) и Колорадо Спрингс (САЩ). До идването на демокрацията базата е с двама управители - българин и немец. “Германците, които идваха тук, не се интересуваха българо-гедерейските отношения, а какво става на Белмекен. Всичките рекорди на германците са направени с белмекенска школовка. Там отношенията бяха разписани 50 на 50 между двете държави - строителството и издръжката. И 20 г. право на ползване от страна на ГДР. Тяхната част винаги бе претъпката от спортисти, нашата пет за четири. Ерих Хонекер често идваше на проверки там”, пише в спомените си легендарният ръководител на българския спорт Иван Славков-Батето. Най-засекретеното място в цялата база бил поземният етаж на германската част. Там идвали да пазят кадри на Щази, тайната полиция на ГДР и не допускали никого да припари. Дори на чистачките било забранено да влизат директно под земята, а само изхвърляли боклука, подреден от немците. Скоро нашите разбрали, че под земята всъщност е лабораторията за допинг и след това препарати за изчистване. Според някои в България е разработен легендарният туринабол, ключът на всички успехи на ГДР в спорта. Става въпрос за изкуствен стероид, приеман орално. И след изчистване не оставял следи в организма. Туринаболът е в основата на т.нар. Държавен изследователски план 14.25. Според разкритията след обединението на Германия над 10 000 спортисти са били засегнати от него. Но за сметка на това е бил доста успешен. В Мексико през 1968 г. за първи път ГДР печели 9 златни медала и изпреварва Западна Германия. След това на “вражеска територия” в Мюнхен стават 20 титли, а в Монреал достигат до 40. ГДР никога не пада под трето място на олимпиадите. И от 1956 до 1988 г. ГДР печели невероятните 203 златни, 192 сребърни и 177 бронзови медала от олимпийски игри. Всичко това се дължи на научната програма за допингиране, в чиято основа е лабораторията в Белмекен. Въпреки мерките за сигурност обаче все пак българите успяват да направят пробив в системата на източногерманците. Разбира се, с помощта на тайните служби и най-вече с тази на водката. Първите пробиви са реализирани по линия на треньорите в Белмекен. Както в целия социалистически лагер и в ГДР се търсят доста дефицитни стоки. Това помага на българските треньори да се доближат до тайните. Все пак разполагаме с “Кореком”, а заради честите излизания в чужбина спортистите ни разполагат с валута по второ направление, не само преводни рубли. Така първите проби от лекарствата са изнесени точно с помощта на малки подкупи в стока. След това идват приятелските вечери, които укрепват дружбата между двата народа. На тях се консумира огромно количество алкохол, което прави гостите доста по-словоохотливи да разкажат точно как действа системата им, както и да посочат точно препаратите, които използват. Разбира се, боклукът, който се изхвърля, също е подробно изследван и описван. Така постепенно достигаме до някои от тайните на възстановяването. В крайна сметка след обединението на двете Германии всичко от мазетата на Белмекен е изнесено. Унищожени са всякакви документи, а апаратурата тръгва обратно към Берлин.", "date": "2018.10.20", "title": "Давали с шепи допинг на атлетите от ГДР с храната на Белмекен"}
{"url": "https://www.24chasa.bg/novini/article/7111353", "text": "Рекорден джакпот се натрупа в американската лотария Мега милиони, след като никой не успя да отгатне печелившата комбинация от шест числа и да спечели 1 милиард долара в тиража вчера, предадоха световните агенции. Така във вторник онзи, който познае печелившите числа, ще има възможността да спечели още по-голяма сума - 1,6 милиарда долара. Рекордната сума кара хората да се редят на дълги опашки пред пунктовете и магазините, в които се продават билетите, предава БТА. До този момент рекордът за най-голяма индивидуална печалба от лотария се държи от Мейвис Уонцик, 53-годишна домакиня от щата Масачузетс. Миналата година през август тя спечели джакпота в друга голяма американска лотария - Пауърбол. Сумата възлезе на 758,7 милиона долара. През януари 2016 г. джакпотът в Пауърбол достигна 1,58 милиарда долара, но го спечелиха трима души и си поделиха сумата, като в крайна сметка всеки един от тях получи по 528,8 милиона долара. Лотарията Мегамилиони е създадена през 2002 г. Играчите трябва да отгатнат шест правилни числа. Победителят може да избира между това да получи цялата сума с удържани данъци или да я получи под формата на 30 вноски, които да се изплащат в продължение на 30 години.", "date": "2018.10.20", "title": "Треска за рекорден джакпот от 1,6 милиарда долара обхвана САЩ"}
{"url": "https://www.24chasa.bg/novini/article/7110317", "text": "Олимпиадата в Сеул се смята за най-успешната в историята на българския спорт. По две причини. Първо, вземаме невероятните 10 златни медала, което не се е случвало до момента. И второ - правим го в условията на тотална конкуренция срещу най-добрите на планетата. Реално на игрите в Сеул вземаме с 6 медала по-малко от тези в Москва, но тогава има бойкот от САЩ и Западна Европа, където са едни от топатлетите на планетата. През 1980 г. вземаме 8 златни, 16 сребърни и 17 бронзови, като сме на трето място в класирането. В Южна Корея към небивалите 10 титли добавяме 12 сребърни и 13 бронзови медала, или общо 35 отличия. В класирането по медали сме на седмо място след СССР (55 титли), ГДР (37), САЩ (36), домакините (12), ФРГ и Унгария - по 11. И тук идва голямото разочарование. Реално България е четвърта сила на олимпиадата, ако не бе мегаскандалът с отнетите титли на щангистите Митко Гръблев и Ангел Генчев заради употребата на фуросемид, маскиращ медикамент след вземането на стероиди. Само с тези два медала минавахме пред домакините заради повечето втори места и щяхме да се наредим след най-великите сили в спорта. Скандалът води до изваждането на отбора ни от олимпиадата и прибирането му в София. Реално така губим още четири сигурни медала, защото остават да вдигат олимпийският шампион от Москва Асен Златев, Благой Благоев, Стефан Ботев и Антонио Кръстев. Все имена от световния елит. Трябва да минат 12 г., за да се разбере, че никой не е имал право да отстранява целия отбор. След подобен скандал в Сидни международната федерация наложи същата санкция. Иван Славков-Батето се обърна към арбитражния съд, който я обяви за нищожна, и така Алан Цагаев успя да стане олимпийски вицешампион. Според документите на Държавна сигурност от този период се вижда, че е имало сериозни проблеми с допинглабораторията в София, като според някои точно грешки на апаратурата са довели до скандала. Защото пробите, които са били тествани от състезателите на Иван Абаджиев, са дали отрицателен резултат. Щангистите ни дори влизали само за броени часове в олимпийското село, за да не им направят внезапен контрол, а стояли в Япония, където били на тренировъчен лагер. И това не е всичко. След дълги преговори и изплащането на над 1 милион долара даваме и права на Наим Сюлейманоглу да вдига за Турция. И той носи първата в историята им олимпийска титла, като побеждава Стефан Топуров с 30 килограма разлика за златото. Със световни рекорди във всяко едно движение. Така реално оставаме дори без цели три златни медала, които щяха да ни изстрелят почти на върха в класирането по медали. В Сеул за първи път в историята на родния спорт един състезател става носител на пълен комплект медали от една олимпиада. Това е Ваня Гешева. Тя печели златото на едноместен каяк при жените. С Дияна Палийска са втори при двуместния каяк, като са изпреварени само с 6 десети от секундата от представителките на ГДР Биргит Фишер и Анке Нотнагел. И накрая с Дияна, Борислава Иванова и Огняна Петкова е с бронз в четворките. В леката атлетика златни медали печелят Христо Марков на троен скок (единствената титла при мъжете в този спорт и до днес) и Йорданка Донкова на 100 метра с препятствия. Ивайло Маринов или Исмаил Мустафов преодолява повече пречки в България заради смяната на името, отколкото на ринга в Корея за златото при най-леките боксьори. Любомир Герасков е над всички на кон с гривни в спортната гимнастика. Таню Киряков взема първата от двете си олимпийски титли в стрелбата. Севдалин Маринов и Борислав Гидиков запазват златните медали в щангите. Таня Богомилова взема единствената в историята на родното плуване титла на 100 метра бруст. В този спорт ГДР изпуска само 5 първи места при жените. Три са за американката Джанет Евънс и по едно - за Таня и унгарката Кристина Егерсеги. За да е пълен триумфът, след Богомилова финишира Антоанета Френкева. А покойният вече Атанас Комшев триумфира в класическата борба. Олимпиадата в Сеул остава завинаги в историята и заради най-големия скандал с допинг в историята. И той не е с българските щангисти. Канадецът Бен Джонсън печели титлата в спринта на 100 метра с невероятния световен рекорд от 9,79 секунди. Вторият Карл Луис (САЩ) е на цели 13 стотни, огромна разлика за тази дистанция. Но в пробата на Джонсън е открит анаболът станозолол. И всички негови титли и рекорди са отнети. Така Луис печели една от 8-те си олимпийски титли, което е рекорд в атлетиката до днес. Но финалът на 100 метра остава като “най-мръсното състезание в историята”. По време на американското първенство за определяне на състава за олимпиадата Луис дава положителна проба за псевдоефедрин, ефедрин и фенилпропаноламин, всичките в забранителния списък на МОК като маскиращи агенти. Но САЩ покриват пробата и го оставят да се състезава. Всъщност от всички осем финалисти единствено Калвин Смит (САЩ) никога не е хващан с допинг през кариерата си. На всичко отгоре на повторенията ясно се вижда, че Карл Луис на три пъти стъпва в съседен коридор, като това е трябвало да доведе до дисквалификацията му. ", "date": "2018.10.20", "title": "България остава седма в Сеул заради две отнети титли и бягството на Наим"}
{"url": "https://www.24chasa.bg/novini/article/7111364", "text": "Италианският министър на вътрешните работи Матео Салвини разпространи снощи видеозапис, на който се вижда как френската полиция връща мигранти на френската граница, определяйки това като потенциален \"враждебен акт\". Франция обаче твърди, че става въпрос за нормална процедура, предаде Франс прес. Видеото, заснето вчера сутринта от жител на италианското градче Клавиере, показва как кола на френската полиция оставя трима души и се връща обратно във Франция, на няколко десетки метра от там. Всичко това придружено от драматична музика, предава БТА. \"Невероятно видео! Да се разпространява възможно най-много\", коментира италианският министър в социалните мрежи. Той призова за \"бързи, изчерпателни и убедителни обяснения\", определяйки случая като провокация и враждебен акт. Снощи префектурата във френския югоизточен департамент От-Алп съобщи в комюнике, че става въпрос за \"процедура на отказан достъп на границата, напълно съответстваща на възприетата практика между френската и италианската полиция, както и на европейското право\". Трите лица са получили отказ да бъдат допуснати на френска територия на граничния пункт Монженевър, на 500 метра разстояние от Клавиере, а най-близкото италианско полицейско управление - в Бардонекия - е било информирано. Всяка година хиляди мигранти, опитващи се да преминат във Франция, са спирани и връщани на италианската граница. Миналата година много от тях бяха докарвани от френската полиция директно на гарата в Бардонекия, отбелязва АФП. Тези случаи на обратно връщане на мигранти представляват процедура, която е различна от случаите със стотиците кандидати за убежище, които Франция всяка година връща обратно в Италия, прилагайки Дъблинските споразумения, според които искането за убежище се подава в първата достигната европейска страна. В началото на седмицата Салвини също разкритикува френската жандармерия, която навлязла в италианска територия и оставила мигранти в гористата местност край Клавиере. В този случай Франция призна за \"грешка\", обяснявайки, че жандармеристите не познавали добре района. Говорител на президента Еманюел Макрон обаче обвини италианския министър, че използва случилото се като политически инструмент. Днес Салвини обяви, че изпраща италиански полицаи да патрулират на френската граница, за да попречат на връщането на мигранти. Отношенията между Рим и Париж се обтегнаха през последните месеци, припомня АФП. Италия обвинява европейските си партньори, на първо място Франция, че са я оставили сама да се справя с мигрантската криза и с пристигналите по крайбрежието й около 700 000 мигранти от 2013 година насам.", "date": "2018.10.20", "title": "Салвини: Връщането на мигранти на френската граница е враждебен акт (Видео)"}
{"url": "https://www.24chasa.bg/novini/article/7111378", "text": "Между 13 и 19 души загинаха при самоубийствен атентат, извършен пред изборна секция в афганистанската столица Кабул днес, когато в страната се произвеждат парламентарни избори, предадоха световните агенции. Сред жертвите има полицаи и цивилни. Атентатът е извършен от камикадзе, предава БТА. Преди информациите за това нападение се съобщаваше за 28 загинали и за над 100 ранени в 192 нападения и инциденти в изборния ден в Афганистан.", "date": "2018.10.20", "title": "Самоубийствен атентат пред изборна секция\nв Кабул"}
{"url": "https://www.24chasa.bg/novini/article/7111403", "text": "Едно от най-ценните притежания на бразилския Национален музей, който бе унищожен при катастрофален пожар на 2 септември, е била открита преди няколко дни сред отломките, предадоха световните агенции. Фрагменти от Лузия, фозилизираното човешко създание, живяло преди 12 000 години, са били намерени, съобщи директорът на музея Александър Келнер. Той каза, че е бил открит практически целият череп на Лузия. Келнер уточни, че 80 процента от фрагментите от Лузия са били вече идентифицирани. Намерен е и фрагмент от тазобедрената кост, предава БТА. Лузия беше най-древният човешки фосил в Бразилия. Той бе открит през 1970 г. в щата Минас Жераис при мисия, ръководена от френската антроположка Анет Ламинг-Емпрер. Въз основа на черепа на Лузия изследователи от Манчестърския университет във Великобритания успяха да реализират дигитална реконструкция на лицето на Лузия. Тя пък вдъхнови създаването на скулптура, която бе изложена в музея. Тази скулптура бе изпепелена в пожара от 2 септември, както и по-голямата част от 20-те милиона експоната. Но оригинални фрагменти от черепа на Лузия, съхранявани в метална кутия, са били открити. Те са пострадали от пожара, но експертите са все пак оптимисти, защото намирането на фрагментите е нещо важно. Музеят в Рио бе смятан за основен природонаучен музей в Латинска Америка. Той отбеляза своята 200-годишнина през юни. Музеят бе известен с богатата си колекция в областта на палеонтологията. В музея, помещаващ се в бивш имперски дворец, имаше скелет на динозавър, намерен в щата Минас Жераис, както и 26 000 фосила на други изчезнали видове, като съблезъбия тигър. Пожарът в музея потресе Бразилия и световната научна общност. Безхаберието на властите бе посочено като една от причините за тази предизвестена трагедия. Заради кризата в Бразилия властите нямат средства за поддръжката на културните обекти, отбелязва Франс прес.", "date": "2018.10.20", "title": "Откриха едно от най-ценните притежания сред отломките на музея на Бразилия"}
{"url": "https://www.24chasa.bg/novini/article/7111406", "text": "Лидерът на най-голямата гръцка опозиционна партия Нова демокрация Кириакос Мицотакис отново заяви днес на остров Кефалония, че партията му няма да подкрепи ратификацията на Преспанското споразумение, защото отстъпва \"македонския\" език и националност на съседите, съобщава агенция АНА-МПА. Мицотакис заяви, че единственият начин да бъде предотвратена ратификацията от гръцкия парламент е да бъдат проведени избори преди документът да бъде внесен в парламента. По отношение на снощния вот в македонския парламент Мицотакис каза, че \"впечатлението, което създаде съседната страна по време на подготовката на вчерашното първо гласуване, не отговаря на представата за страна, която очаква да влезе в голямото европейско семейство\", предава БТА.", "date": "2018.10.20", "title": "Лидерът на Нова демокрация иска избори преди ратификацията на Преспанското споразумение"}
{"url": "https://www.24chasa.bg/novini/article/7111418", "text": "Тунелът под Лъвов мост в посока бул. \"Христо Ботев\" е наводнен и движението е ограничено. От Дирекция \"Аварийна помощ и превенция\" към Столична община почистват шахтата от насъбрали се много листа в нея.                                                                                                                                                                                                                                                                                                                       ", "date": "2018.10.20", "title": "Тунелът под Лъвов мост в София е наводнен (Снимки)"}
{"url": "https://www.24chasa.bg/novini/article/7111410", "text": "Турският външен министър Мевлют Чавушоглу, който е на двудневно посещение в Косово, се срещна днес с косовски отговорни представители, предаде Анадолската агенция. Той имаше среща с премиера Рамуш Харадинай, външния министър Беджет Пацоли и министъра на държавната администрация Махир Ягджълар, предава БТА. Отделно Чавушоглу разговаря и с председателя на парламента Кадри Весели. По-късно днес той се срещна в Призрен с представители на турската общност в Косово. Вчера Чавушоглу се срещна с президента Хашим Тачи.", "date": "2018.10.20", "title": "Чавушоглу се срещна с косовски отговорни представители"}
{"url": "https://www.24chasa.bg/novini/article/7111437", "text": "Автовоз излезе от пътя и падна до река Глазне край Разлог. Водачът му не е пострадал, предаде  . Пътният инцидент е станал в 15.40 ч. в района на изхода на село Баня на пътя Разлог - Якоруда - Велинград. Движещият се в посока Велинград автовоз на остър ляв завой излязъл вдясно от пътя и се обърнал на едната си страна. Водачът на товарния автомобил не е пострадал, но няколко от превозваните леки автомобил са паднали в реката.", "date": "2018.10.20", "title": "Автовоз излезе от пътя и падна до река край Разлог"}
{"url": "https://www.24chasa.bg/novini/article/7111461", "text": "50-годишен мъж пострада след като с лек автомобил \"Нисан\" се наниза на мантинелата при 85 км. на автомагистрала \"Струма\" край Кочериново, съобщава  . Има ударен още един автомобил - миниван \"Фиат\". Водачът и спътницата му не са пострадали. Ударът е в задната му част. Инцидентът е станал към 16.20 ч. на изхода от автомагистралата за Благоевград, Кочериново и Рилския манастир, където се прави връзка с главен път Е-79. Водачът на \"Нисан\"-а, който е бил сам, е транспортиран за болницата Благоевград с травма на главата, правят му се изследвания. Изходът на магистралата за движещите се в посока Благоевград, Банско и ГКПП „Кулата” е затворен от полицията, за излаз се използва пътен възел „Зелен дол” западно от областния град. Причините за катастрофата се изясняват.", "date": "2018.10.20", "title": "Шофьор се наниза на мантинелата на АМ \"Струма\", в болница е"}
{"url": "https://www.24chasa.bg/novini/article/7111464", "text": "Северин Красимиров призна вината си, но това не отменя, че престъплението е брутално. Аз нито съм съдия и не искам да се произнасям. Защо общественото мнение в социалните мрежи смята, че това е нещо прикрито, можем само да гадаем, каза в предаването „Офанзива с Любо Огнянов” по  , главният редактор на „24 часа” Борислав Зюмбюлев. \"Защо има такова недоверие във властта не знаем също, може да е кампания за изборите в София.На европейските избори им се придава важност, а те не са толкова важни. Ако трябва да търся конспирация, то е в софийската власт\", каза още той. \"Фалшивата новина за убийството на Виктория беше понета из цял свят. Има предразсъдъци към България- че е кофти място, корумпирана държава, че има мафия и тя убива. Това е устойчив стереотип. Хората не искат да повярват, че нещата могат да бъдат много прости\", заяви Зюмбюлев. \"Защитниците на правата на циганите, измислиха думата „роми” като форма да се избегне обидата и всички, които казват „цигани”- обиждат. Думата идва от гръцки и значи гадател. Циганите в България са така наречените кардараши, те живеят в България и Югославия и се занимават с гадание и измами. Има и друг вид, които се занимават с метали и пак кражби. Аз не смятам, че не трябва да се използва тази думата. Думата „роми” не включва всички, а се отнася само за тези, които идват от Индия. Идеята да говориш за едно малцинство без да го обиждаш попринцип е много добра. Прието е, че „циганин” е обидна дума. В либералния консенсус е редно да не определяш етнически даден човек без нужда\", каза главният редактор на „24 часа”. „Една жена от Пловдив, след като се разчу историята с Виктория ми се обади по телефона да изрази възмущение и каза, че сега ще видим какво значи зло. Децата от махалите израснаха без контрол. Те не ходят в училище и са абсолютно оскотели и тепърва ще видим зло. Аз не мразя циганите, израснал съм сред тях и ги познавам, но те бяха сравнително доста по-социализирани от това поколение, което расте”, каза още Борислав Зюмбюлев.", "date": "2018.10.20", "title": "Борислав Зюмбюлев за случая с Виктория: Има предразсъдъци към България"}
{"url": "https://www.24chasa.bg/novini/article/7111471", "text": "Поздравявам народните представители в парламента на Македония, които вчера приеха едно историческо решение. С него се даде начало на процедурата за конституционна промяна, след която името на страната ще бъде променено на Северна Македония. Това написа във фейсбук заместник-председател на изпълнителната комисия на ГЕРБ Цветан Цветанов. \"Вчерашното събитие бе много важна стъпка на македонската страна към присъединяването й към Европейския съюз и НАТО. Членството в двата алианса означава мир и просперитет както за Македония, така и за целия регион. Европейската перспектива на страните от Западните Балкани бе основният приоритет на Българското председателство на Съвета на ЕС и се надявам този приоритет да остане ключов по време на австрийското и румънското председателство\", пише още той.", "date": "2018.10.20", "title": "Цветанов: Членството в ЕС и НАТО на Македония означава мир и просперитет  в района"}
{"url": "https://www.24chasa.bg/novini/article/7111350", "text": "Трима души са обвинени във Франция във връзка с ислямистко нападение и взимане на заложници в супермаркет, извършено по-рано тази година, предаде Асошиейтед прес. Френски регионални медии съобщиха, че тримата са заподозрени в оказване на помощ на нападателя джихадист Радуан Лакдим преди нападението през март в Каркасон и съседния град Треб. При терористичната атака бяха убити четирима души, включително полицай, който се размени с взета заложничка. Представител на съдебните власти уточни днес, че тримата са обвинени в престъпен сговор с терористи, а един е обвинен за притежаването на оръжия във връзка с терористична организация. Те бяха сред шестимата, арестувани при акция тази седмица. Останалите трима бяха освободени. Не е ясно защо арестите са направени толкова късно след нападението. Лакдим бе смъртоносно прострелян от полицията. Приятелката му бе обвинена по-рано тази година.", "date": "2018.10.20", "title": "Трима обвинени за терористичното нападение в Южна Франция"}
{"url": "https://www.24chasa.bg/novini/article/7111323", "text": "Сирийският президент Башар ал Асад се е срещнал вчера с представители на министерството на отбраната и на външните работи в Дамаск, съобщава днес руското ведомство на външните работи, цитирано от Ройтерс. На срещата са били обсъдени развитието на ситуацията в Сирия и отново са потвърдени ангажиментите на двете страни за \"унищожаване на терористичното присъствие\" и за напредък към дългосрочно политическо уреждане на конфликта в интерес на всички сирийци, предава БТА.", "date": "2018.10.20", "title": "Асад е обсъдил с руски представители ситуацията в Сирия"}
{"url": "https://www.24chasa.bg/novini/article/7111327", "text": "Патриархът на Антиохия и целия Изток Йоан Десети и сръбският патриарх Ириней призоваха Вселенския патриарх Вартоломей да възстанови братския диалог с Руската православна църква за решаване на съществуващия конфликт, предаде ТАСС, като се позовава на съвместна декларация на Сръбската православна църква и на Антиохийската православна църква, приета в рамките на посещението на патриарха на Антиохия в Сърбия, предава БТА. Опасното положение в православния свят, създало се заради положението в Украйна, не може да продължава по-нататък, без да доведе до дългосрочно разделение между всички членове на православната църква. По тази причина, отчитайки спешната необходимост да се избегне по-нататъшна ескалация на сегашната криза, сръбският и антиохийският патриарх призовават своя събрат, Негово всесветейшество Вселенския патриарх, да възстанови братския диалог с Руската православна църква, така че с братската подкрепа и участие на всички други настоятели на поместните православни автокефални църкви той да разреши конфликта между Цариградската /Константинополската/ патриаршия и Московската патриаршия, се казва в декларацията.", "date": "2018.10.20", "title": "Патриарси призоваха Вартоломей да възстанови диалога с Руската църква"}
{"url": "https://www.24chasa.bg/novini/article/7111331", "text": "Най-младият африкански милиардер, отвлечен преди седмица пред луксозен хотел в Танзания, се е завърнал у дома, информира Ройтерс. 43-годишният Мохамед Девджи, който е главен изпълнителен директор на конгломерата Ем И Ти Ел груп (METL Group), бе отвлечен, когато пристигал за сутрешна фитнес тренировка в икономическата столица на Танзания Дар ес Салам миналата седмица. Сп. \"Форбс\" определя нетното му богатство на 1,5 милиарда долара, като така той се нарежда на 17-то място по богатство в Африка и е най-младият африкански милиардер, предава БТА. Прибрах се у дома благополучно, пише той в профила на компанията си в Туитър без да дава повече подробности за това как е бил освободен. Девджи също така благодари на всички, положили усилия за освобождението му, включително полицията. Отвличането на Девджи, който бе и депутат в миналото, предизвика доста притеснения в Танзания, тъй като той е един от най-изтъкнатите бизнесмени в страната. Министърът на околната среда на Танзания и бивш колега на Девджи от парламента, Дженюъри Макамба, съобщи в Туитър, че е говорил с бизнесмена, който вече е в безопасност. Макамба разказа, че милиардерът имал рани по ръцете и краката от въжетата, с които е бил завързан от похитителите си. Бизнесменът бил освободен рано тази сутрин. Похитителите му го оставили край поле, допълни Макамба. Семейството на Девджи предложи награда от 1 милиард танзанийски шилинга (440 000 долара) за информация, която би могла да помогне за освобождаването му.", "date": "2018.10.20", "title": "Отвлеченият в Танзания милиардер вече е у дома"}
{"url": "https://www.24chasa.bg/novini/article/7111155", "text": "Над половината от населението на Албания би искало да емигрира към по-богати страни с по-добро образование, сочи изследване, цитирано от Ройтерс и БТА. Според изследването, ръководено от Ръсел Кинг от университета в Съсекс и албанския изследовател Илир Гедеши, потенциалните кандидати за миграция в страната са се увеличили от 44 процента през 2007 г. до 52 процента през 2018 г. След краха на комунизма в Албания през 1991 г. над 1,4 милиона албанци, близо половината от сегашното население на страната, са емигрирали основно в съседните Италия и Гърция и по-малко във Великобритания, Германия и САЩ. Проучването показва, че икономическите мотиви си остават основен фактор, но не в толкова силна степен, и че обмислящите да емигрират сега предпочитата Германия и САЩ. Близо 65 000 албанци са кандидатствали за убежище в Германия през 2015-2016 г., като молбите на повечето от тях са били отхвърлени, тъй като страната започна да приема сирийски бежанци, бягащи от войната в родината си. Оттогава Германия започна да приема лекари и медицински сестри, като почти всички от тях са новозавършили. След като икономическата криза засегна от 2008 г. икономиките на Италия и Гърция, където живеят близо един милион албанци, изпращаните пари към Албания, които са от ключово значение за облекчаване на бедността, намаляха с една трета и 133 544 мигранти се завърнаха в родината си, отбелязва Ройтерс. По-рано безработните, неквалифицираните и необразованите бяха потенциални мигранти. Сега квалифицираните, образованите, имащи работа и добро икономическо положение искат да емигрират, посочи Гедеши пред Ройтерс. Ние констатирахме също така, че икономическите причини имат по-малко значение, тъй като хората сега искат да емигрират заради по-дборо образование. Някои искат също така да напуснат страната, защото не виждат бъдеще в Албания, добави той. Имайки предвид нарастващият образователен профил на потенциалните емигранти, изследването препоръчва на Албания да търси споразумения за \"регулирана миграция на квалифицирани кадри, като винаги се имат предвид опасностите от изтичане на мозъци и квалифицирани хора\". Според изследването би трябвало да се направят усилия за подобряване и разширяване на структурата на заетостта и възможностите за бизнес в Албания, така че по-малко хора да бъдат песимистично насторени за бъдещето си в Албания и да виждат миграцията като единствен изход.", "date": "2018.10.20", "title": "Изследване: 52% от албанците искат да емигрират в по-богати страни"}
{"url": "https://www.24chasa.bg/novini/article/7111158", "text": "Полицейска блокада в сливенския квартал „Надежда” след вчерашните безредици. През цялата нощ дежурни екипи проверяваха всеки автомобил, който влиза в махалата. Пострадалият полицай, който беше нападнат, след като се е отзовал на сигнал за силна музика, остава в болница, предава  24 часа след нападението над полицаите полицейски патрули останаха на входа на квартала и проверяваха всички влизащи автомобили. Акцията беше посрещната с протести заради сватбите в петък вечер. Униформените често срещат агресия при проверки за силна музика, признават от полицията в Сливен. Преди година техен колега е нападнат на същата улица, където беше пребит полицаят Цветан Иванов. Той остава в болницата с мозъчно сътресение, без опасност за живота. Четирима от нападателите са в ареста за 72 часа, петима са освободени. Всички са криминално проявени.", "date": "2018.10.20", "title": "Полицаи проверяваха всяка кола в сливенския квартал \"Надежда\" след безредиците"}
{"url": "https://www.24chasa.bg/novini/article/7111164", "text": "Две високотехнологични наркооранжерии са разкрити след операция на сектор „Наркотици“ от Главната дирекция „Национална полиция“ в селища край Варна. Действията на криминалистите са под надзора на прокуратурата. При процесуално-следствени действия в имот, собственост на 45-годишен мъж в с. Езерово, община Белослав, служителите са установили високотехнологична наркооранжерия. На място са открити 78 растения от типа на конопа в различен етап на развитие. При полевия наркотест са реагирали на канабис, с високо съдържание на тетрахидроканабинол. Оранжерията е била снабдена със скъпи торове, климатична инсталация и система за капково напояване. По случая е образувано досъдебно производство за незаконно отглеждане на растения от рода на конопа в нарушение на ЗКНВП (чл. 354 в, ал. 1). 45-годишният мъж е задържан с полицейска мярка за срок до 24 часа. Случаят се наблюдава от прокурор от Районната прокуратура във Варна. На друг адрес, в с. Падина, община Девня, криминалистите са установили, че 41-годишен мъж, който отглежда наркотични растения. В дома му е открита високотехнологична наркооранжерия и 131 растения в различен етап на развитие. По случая е образувано досъдебно производство по чл. 354 в, ал. 1, а мъжът е задържан с полицейска мярка за срок до 24 часа. Случаят се наблюдава от прокурор от Районната прокуратура в Девня.", "date": "2018.10.20", "title": "Разкриха 2 наркооранжерии край Варна, двама са арестувани (Снимки, видео)"}
{"url": "https://www.24chasa.bg/novini/article/7111178", "text": "Партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави следва да предприемат конкретни стъпки за неговото реализиране. Това беше общата позиция на президента Румен Радев и на заместник-председателя на Постоянния комитет на общокитайското събрание на народните представители Цао Дзиенмин, които проведоха днес среща на „Дондуков“ 2. Това съобщиха от прессекретариата на президентството.  Цао Дзиенмин е на посещение в България за участие в Четвъртата среща на местните лидери на страните от Инициативата „16+1\", която се провежда в София и във водената от него делегация са включени представители на 15 водещи в своето развитие китайски провинции. Създаването на Глобален център за сътрудничество в София, който да проучва европейското законодателство и да оценява риска при осъществяването на инвестиционни проекти от Китай в ЕС, в сътрудничество със страните от Инициативата „16+1“, също беше обсъдено на срещата. Идеята на българския президент за създаването на този център, изразена на срещата с министър-председателя Ли Къцян у нас през юли т.г., се оценява високо от китайското държавно ръководство и ще продължат консултациите за неговото осъществяване, увери Цао Дзиенмин. По думите на президента Радев със създаването на центъра ще бъдат насърчени и сътрудничеството в сферата на науката и образованието между България и Китай. Държавният глава подчерта също така, че страната ни може да предложи най-добрите условия за инвеститорите в Югоизточна Европа и призова за увеличаване на инвестициите от Китай в страната ни в областта на науката и образованието, информационните технологии и селското стопанство. „Гражданите очакват конкретни резултати от нашето сътрудничество“, заяви държавният глава и отново открои значението, което ще има откриването на пряка въздушна линия между България и Китай за увеличаване на контактите между бизнеса и стимулиране на туризма. За България Китай е важен партньор и ние високо ценим историята, културата и традициите на вашия народ. Именно те са най-важната основа, на която се развиват нашите отношения и отличният политически диалог на всички нива, подчерта държавният глава Румен Радев. Президентът изрази и принципната и последователна позиция на страната ни в подкрепа на политиката за „единен Китай“. „Вие насочвате сериозни усилия към развитието на двустранните отношения с Китай и нашата страна високо го оценява. В областите на търговията, инвестициите и селското стопанство са постигнати много конкретни резултати, а през миналата година стокообменът ни има ръст от 30%“, отбеляза още по време на срещата заместник-председателят на Постоянния комитет на общокитайското събрание на народните представители Цао Дзиенмин.", "date": "2018.10.20", "title": "Румен Радев: Партньорството в икономиката между България и Китай има голям потенциал (Снимки)"}
{"url": "https://www.24chasa.bg/novini/article/7111194", "text": "Премиерът на Гърция Алексис Ципрас определи като исторически ден за гръцката външна политика гласуването в парламента на Република Македония снощи за започване на процедура по промяна на конституцията на страната, съобщава агенция АНА-МПА, цитирана от БТА. Ципрас направи това изявление по време на церемонията по предаване на ръководството на гръцкото министерство на външните работи от подалия оставка Никос Кодзиас на самия него. От своя страна Кодзиас каза, че въпреки оставката си той се чувства днес щастлив, защото \"направихме една крачка на надеждата за Преспанското споразумение\". Той заяви, че си тръгва удовлетворен, след като с подкрепата на премиера Ципрас е направил една голяма крачка към решаването на \"Македонския въпрос\".", "date": "2018.10.20", "title": "Ципрас за гласуваните промени в Македония: Исторически ден и за Гърция"}
{"url": "https://www.24chasa.bg/novini/article/7111205", "text": "Лидери от света и от региона изразиха задоволство и приветстваха снощното гласуване в македонския парламент, което отваря пътя към прилагането на Преспанското споразумение между Атина и Скопие, съобщава агенция МИА, цитирана от БТА. Пред \"Гласът на Америка\" посредникът на ООН в гръцко-македонския спор Матю Нимиц е изразил \"огромно удовлетворение от снощния резултат\" в македонския парламент и е определил гласуването като \"голям напредък не само за страната, но и за региона и Европа\". Председателят на Европейския съвет Доналд Туск е поздравил Република Македония в туитър, където е написал: \"Един вот, една стъпка по-близо до заемането на заслуженото ви място в нашата трансатлантическа общност\". Генералният секретар на НАТО Йенс Столтенберг е приветствал в туитър вчерашното решение и е заявил, че зависи от правителството и от политическите лидери да завършат националните процедури и да се възползват от историческия шанс да присъединят страната към НАТО. Австрийският канцлер Себастиан Курц е приветствал съгласието, постигнато в македонския парламент. \"Това осигурява силен попътен вятър на усилията за започване на присъединителни преговори със Северна Македония през следващата година\" е казал Курц и е подчертал, че приближаването на Западните Балкани до ЕС е важен приоритет на австрийското председателство. Албанският президент Илир Мета и премиерът на страната Еди Рама също са приветствали решението на македонския парламент и са поздравили македонския премиер Зоран Заев, като са подчертали значението на това гласуване за бъдещето и на двата народа. Поздравления към парламента е отправил и американският посланик в Скопие Джес Бейли. \"Депутати от различни партии демонстрираха смелост и водачество, като обединиха силите си да осигурят мястото на Македония в Запада, НАТО и ЕС\", е написал Бейли на страницата на американското посолство в интернет.", "date": "2018.10.20", "title": "Туск за вота в Македония: Една стъпка по-близо сте до заслуженото ви място"}
{"url": "https://www.24chasa.bg/novini/article/7111210", "text": "Италия няма да променя плановете си за разходите въпреки критиките на ЕС и понижаването на кредитния рейтинг на страната, заяви днес лидерът на движение \"Пет звезди\" и италиански вицепремиер Луиджи ди Майо, цитиран от ДПА и БТА. От името на правителството отричам да обмисляме намаляване на целевия дефицит, който остава 2,4 процента (от брутния вътрешен продукт), заяви ди Майо. Изявлението му, цитирано от агенция АНСА, опровергава информации в медиите, според които може да има някои промени в бюджетните планове на правителството за догодина. Европейската комисия вече предупреди Италия, че по-високият й от очакваното бюджетен дефицит представлява безпрецедентно отклонение от европейските бюджетни правила. Правителството трябва да отговори на притесненията на ЕС най-късно в понеделник. Международната рейтингова агенция Мудис (Moody's) понижи снощи кредитния рейтинг на Италия само до една степен над спекулативната зона - от Baa3 до Baa2 (с латински букви), със стабилна перспектива.", "date": "2018.10.20", "title": "Италия: Няма да променяме плановете за разходите си въпреки критиките на ЕС"}
{"url": "https://www.24chasa.bg/novini/article/7111219", "text": "Турция ще извади наяве всичко във връзка с убийството на саудитския журналист Джамал Кашоги, заяви днес говорителят на управляващата Партия на справедливостта и развитието Йомер Челик, цитиран от Анадолската агенция и БТА. Нека никой не се съмнява в това. Ние провеждаме нашето независимо разследване, каза Челик и добави, че нещата ще бъдат осветлени, като се използват всички възможности. Такава е и волята на нашия президент, добави Челик. Ние не обвиняваме никого предварително, но и не сме съгласни нищо да остане покрито, изтъкна Челик. Саудитска Арабия призна днес, че журналистът Джамал Кашоги е починал в нейното консулство в Истанбул, след като се сбил с хора, които срещнал там.", "date": "2018.10.20", "title": "Турция за убийството на Кашоги: Не виним никого предварително, но ще извадим всичко наяве"}
{"url": "https://www.24chasa.bg/novini/article/7111246", "text": "Евродепутатът Николай Бареков, председател на ПП „Презареди България”, презентира партия „Атака” и председателя й Волен Сидеров пред европейските консерватори. Официалното представяне на новата коалиция се състоя в Кишинев, Молдова по време на среща на най-високо ниво на Алианса на консерваторите и реформистите в Европа /АКРЕ/ с участието на стотици консерватори от цял свят, съобщават от пресцентъра на ПП \"Презареди България\". В молдовската столица ПП „Атака” официално подаде писмо за намерение за членство в АКРЕ. Пред ръководството и членовете на АКРЕ Николай Бареков анонсира голямата консервативна коалиция за предстоящите избори за европейски парламент и обяви, че е поканил партия „Атака” в качеството й на автентична консервативна сила с история и силни позиции в България. Пред европейските консерватори евродепутатът обясни целите пред бъдещото обединение на българските патриоти и консерватори. „Стремим се към спечелването на четири мандата”, категоричен бе Николай Бареков. „Очаквам ВМРО и много други формации да се присъединят към разговорите за голямото патриотично обединение”, заяви Бареков. Председателят на партия „Презареди България” обясни, че в разговорите с бъдещите партньори ще бъдат поставени три условия: първото е защита на консервативните ценности, семействата и свободата, второто – защита на социалните права на гражданите, най-вече на майките и на децата и третото условие – подписването на меморандум срещу расизма, ксенофобията и всички прояви на антисемизъм. Президентът на АКРЕ Ян Захрадил заяви пред консервативната общност, че е уверен в успеха на бъдещия съюз, особено след като лично се е уверил в потенциала за успех на Бареков и Сидеров в София миналата седмица. Тогава консерваторът се срещна с премиера Бойко Борисов, където беше обсъдена евентуалното общо управление между ЕКР и ЕНП в следващия Европейски парламент. „В името на традиционните ценности, в името на повече суверенитет за държавите в Европа, в името на бъдещата Европа на отечествата и един реформиран Европейски съюз!” – с тези думи лидерът на „Атака” Волен Сидеров връчи заявлението си за членство в Алианса на европейските консерватори и реформисти в Европа. Пред ръководството на АКРЕ в лицето на президента Ян Захрадил и главният изпълнителен директор Ричард Милсъм Сидеров презентира партия „Атака” и резултатите по време на избори през годините. „Основател и лидер съм на партия, която през 2005 г. се обяви против либерализма и глобализацията в България. През 2007 г. аз имах трима евродепутати с резултат от 14%, на следващите евроизбори имах 12% резултат, а през 2006 г. бях опонент на социалистическия кандидат за президент в България с близо 25% резултат на балотаж. До 1989 г. бях член на антикомунистически формации, след падането на берлинската стена оглавих първия демократичен вестник „Демокрация” като главен редактор. Имам хиляди статии като журналист, публицист преди да основа партията”, обясни лидерът на „Атака”. „На идващите европейски избори със съдействието и помощта на Николай Бареков, на който благодаря, че ме покани, аз мисля, че постижимото число депутати, които можем да вкараме, е четири човека. По този начин ние ще увеличим семейството на консерваторите, защото аз съм сигурен, че утре Европа ще се управлява от консерватори и десни центристи така, както сега България се управлява от патриотичната формация, чиято парламентарна група оглавявам и партия ГЕРБ, която е член на ЕНП. Смятам, че това е бъдещето на Европа – либералите и социалистите ще отиват надолу, ние ще бъдем нагоре”, категоричен беше Сидеров. Изказванията на двамата български партийни лидери предизвикаха бурни овации в залата, в която се проведе традиционният форум на консерваторите", "date": "2018.10.20", "title": "Бареков и Сидеров презентираха новата коалиция пред Алианса на европейските консерватори и реформисти"}
{"url": "https://www.24chasa.bg/novini/article/7111243", "text": "Европейската комсия е одобрила първия проектобюджет на Гърция след излизането от спасителната програма, без да изисква прилагане на съкращения на пенсиите, заяви днес гръцкият премиер Алексис Ципрас, цитиран от Ройтерс и БТА. През август завърши третата международна спасителна програма за Гърция и премиерът Ципрас полага усилия за отмяна на съкращения на пенсиите, планирани за януари в рамките на мерки за икономии, като твърди, че има широки фискални възможности това да се направи. Ципрас, който според проучванията изостава от консервативната опозиция в избирателните нагласи, се надява на бюджет с по-малко строги мерки за икономии, за да спечели подкрепата на избирателите следващата година, когато изтича неговият мандат, отбелязва Ройтерс. Европейската комисия одобри гръцкия бюджет без съкращения на пенсиите след осем години на икономии, посочи Ципрас, като определи това развитие като \"успех\". За момента няма коментар от Европейската комисия, отбелязва Ройтерс. Правителството изтъква, че няма нужда да прилага съкращенията на пенсиите, договорени с кредиторите, тъй като възнамерява да преизпълни целите за първичен бюджетен излишък. В проектобюджета е планиран икономически растеж от 2,5 процента за 2019 г. на фона на очакван растеж от 2,1 процента за тази година. Правителството предвижда да внесе в парламента окончателния вариант на проектобюджета следващия месец и той да бъде гласуван през декември. Гръцкият министър председател Алексис Ципрас, който днес пое и поста на външен министър на страната, обвини опозиционния печат, че с публикациите си за секретните фондове на министерството на външните работи се стреми да върне предишния режим на непрозрачното им управление, пише \"Ефимерида тон синдактон\". Темата стана актуална в гръцките медии, след като при разгорещен спор между вече бившия министър на външните работи Никос Кодзиас и министъра на отбраната Панос Каменос на заседание на правителството във вторник, последният обвини Кодзиас в нередности при използването на секретните фондове на външното министерство. На следващия ден Кодзиас подаде оставка, като заяви, че не е получил достатъчна подкрепа от премиера в спора му с Каменос, с когото отдавна е в обтегнати отношения, особено по въпроса за Преспанското споразумение със Скопие и заради многократната намеса на военния министър във въпроси от външната политика. В четвъртък информационният портал iefimerida.gr публикува данни от предполагаем отчет на министерството на външните работи до парламента, от който е видно, че секретни фондове на министерството са били използвани за подкрепа на медии в Албания и Република Македония и на православни църкви в други страни. След публикацията към опозицията бяха отправени критики, че разпространява поверителна информация, чувствителна за националните интереси, за да постигне тяснопартийни цели. Днес при поемането на поста външен министър премиерът Ципрас покани лидера на най-голямата опозиционна партия Кириакос Мицотакис да го информира \"евро по евро\" за изразходването на специалните фондове на външното министерство. Ципрас също напомни, че по инициатива именно на Кодзиас е бил приет закон, с който не само е бил намален размерът на секретните фондове, но и е бил сложен край на напълно безконтролното им разходване при предишните правителства. Премиерът обвини опозиционния печат, че с недостойни заглавия и явно фалшиви информации се опитва да уязви политически правителството и външната му политика, но всъщност причинява вреда на страната.", "date": "2018.10.20", "title": "Ципрас: ЕК е одобрила проектобюджета на Гърция без съкращения на пенсиите"}
{"url": "https://www.24chasa.bg/novini/article/7111256", "text": "Великобритания заяви днес, че обмисля \"следващи стъпки\", след като Саудитска Арабия за първи път призна, че изчезналият журналист Джамал Кашоги е бил убит в нейно консулство в Турция, предаде Ройтерс, цитирана от БТА. \"Изразяваме нашите съболезнования на семейството на Джамал Кашоги след това потвърждение на смъртта му. Разглеждаме саудитското съобщение и нашите следващи стъпки\", каза външното министерство. \"Както заяви външният министър, това е ужасно деяние и трябва да се потърси сметка на отговорните\", беше посочено в изявлението. Холандският министър-председател Марк Рюте каза, че е необходимо по-нататъшно разследване на смъртта на Кашоги. \"Много неща все още остават неясни. Какво се е случило? Как е умрял той? Кой е отговорен? Очаквам и се надявам, че всички съответни факти ще бъдат ясни колкото се може по-скоро\", заяви Рюте. \"Необходимо е обстойно разследване\", каза той. Неправителствената организация Репортери без граници пък призова да не се прави никакъв компромис с Рияд във връзка със случая Кашоги, предаде Франс прес. \"Всеки компромис със Саудитска Арабия относно убийството на Джамал Кашоги ще означава да се даде \"разрешение за убиване\" на едно кралство, което \"отвлича\" и \"убива\" журналисти, каза генералният секретар на Репортери без граници Кристоф Дьолоар. \"Всеки опит да се намали натиска над Саудитска Арабия и да се приеме политика на компромис ще има като последствие това да се даде \"разрешение за убиване\" на една монархия, която хвърля в затвора, бичува, отвлича и дори убива журналисти, които дръзват да правят разследвания и да подемат дебати\", допълва Дельор в Туитър. Той посочва, че след \"признаването на смъртта\" на Кашоги Репортери без граници \"очаква върху Саудитска Арабия да бъде упражнен един решителен, постоянен и мощен натиск, за да се изясни цялата истина по случая и да се постигне освобождаването на саудитски журналисти, които са били осъдени на ужасяващи и безумни присъди\".", "date": "2018.10.20", "title": "Марк Рюте: Много неща около смъртта на Кашоги остават неясни"}
{"url": "https://www.24chasa.bg/novini/article/7111268", "text": "Няколко хиляди привърженици на независимостта на Тайван се събраха в Тайпе днес да протестират срещу \"тормоза\" от Пекин и призоваха за референдум за официално обявяване на независимост на самоуправляващия се остров от Китай, предаде Ройтерс, цитирана от БТА. Днешният протест е един от най-големите тази година в Тайван. Организиран е от група, наречена Формоза Алианс, основана преди шест месеца. Протестиращите са се събрали пред централата на партията на президента Цай Ингвен Демократична прогресивна партия. Отношенията с Пекин се влошиха, откакто президент стана Цай Ингвен през 2016 година. Китай подозира, че тя иска да постигне официална независимост на острова. Китай смята Тайван за своя провинция и никога не се е отказвал от употребата на сила за връщането на демократичен Тайван под контрола си, отбелязва Ройтерс. Тази година Китай засили военния и дипломатически натиск, извършвайки въздушни и морски военни учения около острова и убеждавайки три от правителствата, които все още подкрепят Тайван, да оттеглят поддръжката си. Протестиращите настояват правителството да окаже отпор на Пекин и защитават идеята за референдум за независимост, за да не бъде \"погълната\" държавата им. Някои от демонстрантите днес носеха плакати, на които се четеше:\"Без повече тормоз, без повече анексирания\".", "date": "2018.10.20", "title": "Хиляди призоваха за референдум за независимост на Тайван от Китай (Снимки)"}
{"url": "https://www.24chasa.bg/novini/article/7111258", "text": "От сърце благодаря за хилядите животи, които спасявате, за вашите грижи към българските пациенти. Бъдете сигурни, че имате предвидим партньор в наше лице и сме готови да работим заедно, за да променим много неща. Това каза министърът на здравеопазването Кирил Ананиев в приветствието си при обявяването на отличените от Българския лекарски съюз медици. На церемонията бяха отличени специалисти в общо 6 категории, след които и петима млади лекари. За постиженията си те бяха поздравени също и от зам.-председателя на Народното събрание д-р Нигяр Джафер, председателя на парламентарната здравна комисия д-р Даниела Дариткова, зам.-министрите Жени Начева и Бойко Пенков, управителя на здравната каса д-р Дечо Дечев, от кмета на София Йорданка Фандъкова, от омбудсмана Мая Манолова. Ценя високо признанието на лекарската гилдия, защото то се получава най-трудно, каза акад. проф. Дамян Дамянов на тържествената церемония, на която получи наградата на Българския лекарски съюз „Лекар на годината“ за 2018 г. Той има над 40 г. клиничен и преподавателски опит, редактор на многотомно ръководство по хирургия, чийто 19-и том беше представен преди дни. Като признание за свършената работа прие отличието си и проф. Асен Балтов, отличен от лекарския съюз с приза „Мениджър на годината“ за умелото ръководене на университетската болница за спешна медицина „Пирогов“. Искам да благодаря за тази награда, която приемам като признание за свършената работа за утвърждаване на нова визия на болницата, но и задължение за още повече работа в бъдеще! Винаги съм вярвал, че успехът идва, когато има ясна цел и мотивиран екип, който не щади усилия да я постигне. Ето защо искам да благодаря на всички колеги, на моя екип, за усилията и подкрепата“, каза директорът на спешната болница. \"Пирогов\", ВМА, \"Света Анна\", ИСУЛ и спешните лекари получиха грамоти за бърза реакция при кризисни ситуации. Председателят на организацията д-р Иван Маджаров поздрави колегите си с думите, че в залата са се събрали български лекари, които правят медицина на световно ниво. Лекарският съюз ще продължи да защитава авторитета на лекарите и ще положи всички усилия намалялото доверие към тях да се възстанови, Като поздрав не само към д-р Иван Маджаров лекари, а към цялото съсловие Хайгашот Агасян изпя Химна на българския лекар.", "date": "2018.10.20", "title": "Министър Ананиев поздрави лекарите на годината (Снимки)"}
{"url": "https://www.24chasa.bg/novini/article/7111287", "text": "Най-висшият религиозен орган в Саудитска Арабия определи като \"справедливи\" решенията на саудитския крал във връзка със смъртта на журналиста Джамал Кашоги, предадоха Ройтерс и ТАСС. \"Разпорежданията и решенията, взети от пазителя на двете светини крал Салман бин Абдул Азиз Ал Сауд във връзка с нещастния случай, отнел живота на Джамал Кашоги, са насочени към постигане на справедливост и равенство в съответствие с шериата (ислямското право)\", каза Съветът на висшите учени в изявление, разпространено от Саудитската агенция по печата, предава БТА. Саудитска Арабия призна, че Кашоги е умрял при бой в нейното консулство в Истанбул, след като две седмици отричаше да има нещо общо с изчезването му. Тя освободи от длъжност петима служители заради случая и арестува 18 души. Египет похвали \"смелите\" и \"решителни\" действия на крал Салман при разследването на смъртта на Кашоги. \"Египет вижда, че смелите и решителни решения и действия на саудитския крал по този въпрос съответстват на подхода на Негово величество, който уважава принципите на правото и прилагането на ефективно правосъдие\", заяви външното министерство. То поднесе своите съболезнования на семейството на Кашоги и изрази увереност, че разследването ще разкрие истината. Бахрейн също похвали решенията на саудитския крал, взети с цел да се постигне справедливост, съобщава саудитската телевизия Ал Арабия, очевидно визирайки случая с Джамал Кашоги, предаде Ройтерс. \"Саудитска Арабия ще остане една страна на справедливостта, ценностите и принципите\", се казва в официално изявление на Бахрейн, цитирано от телевизията. Абу Даби каза, че подкрепя Рияд във връзка с \"достойната за съжаление\" афера Кашоги, предаде Франс прес. \"Обединените арабски емирства приветстват решенията и ръководните указания на крал Салман относно \"тъжната и достойна за съжаление\" афера Кашоги\", посочва Информационната агенция на ОАЕ, като уточнява, че това е изявление на външния министър на ОАЕ Абдул бин Заид ал Нахаян. Йемен също похвали решенията, взети от саудитския крал във връзка със смъртта на журналиста Кашоги, предаде Ройтерс, като се позова на правителствената йеменска агенция.", "date": "2018.10.20", "title": "Съветът на старейшините на Арабия похвали решенията на крал Салман по случая с Кашоги"}
{"url": "https://www.24chasa.bg/novini/article/7111294", "text": "Няколко хиляди души протестираха в хърватската столица Загреб в събота срещу плановете на правителството да повиши пенсионната възраст на 67 години и да намали пенсиите на тези, които се пенсионират по-рано, съобщава Ройтерс. Тази седмица правителството поиска от парламента да гласува законодателство, с което досегашната пенсионна възраст от 65 години ще бъде увеличена след 2033 година, като аргументира реформата с необходимостта пенсионната система да бъде направена устойчива, предава БТА. Законопроектът предвижда също пенсиите на хората, които се пенсионират преди навършване на определената възраст, да получават намалени пенсии с около 4 процента за всяка година. Работещи в металургичната промишленост, медицински сестри и представители на други професии протестират, като заявяват, че не са в състояние да работят до 67-годишна възраст. Лидери на синдикатите, които организират протеста, казват, че новият закон би засегнал особено силно по-възрастните работници, които често са под натиск да се пенсионират по-рано по здравословни причини или поради желанието на работодателите да се освободят от по-възрастния персонал. Те също посочват, че хърватите имат по-ниска средна продължителност на живота, отколкото в много други страни от ЕС. Синдикатите имат намерение да започнат кампания за национален референдум по пенсионната реформа, ако правителството отхвърли исканията им да се откаже от намеренията си. За да бъде свикан референдум, инициаторите му трябва да съберат подписи от 10 процента от избирателите, тоест от около 375 хиляди души. Икономически анализатори твърдят, че Хърватия не може да постигне дългосрочна устойчивост на пенсионната си система, без да увеличи пенсионната възраст.", "date": "2018.10.20", "title": "Протести в Хърватия срещу плановете да се увеличи пенсионната възраст"}
{"url": "https://www.24chasa.bg/novini/article/7111302", "text": "Министърката на отбраната на Германия Урсула фон дер Лайен започна днес обиколката си в Азия и Австралия с еднодневно посещение в Монголия, предаде ДПА. Тя се срещна с колегата си Нямаа Енхболд и вицепремиера Улзийсайхан Енхтувшин. Днес министърката се срещна и с около 40 германски войници, които са в страната, за да помагат в обучението на монголски войници за мисии в Афганистан. Германските и монголските военни служат заедно в Афганистан, както и в мисии на ООН и тренировъчни мисии и на други места, предава БТА. Урсула фон дер Лайен лети утре за Китай за разговори с високопоставени представители на китайската отбрана. Разговорите й по време на регионалната обиколка целят засилване на военното сътрудничество особено в области като кибертероризма и антитерористичните операции.", "date": "2018.10.20", "title": "Германската министърка на отбраната започна азиатската си обиколка с Монголия"}
{"url": "https://www.24chasa.bg/novini/article/7110989", "text": "„Политическата реалност в Европа наподбява силно 89-а година. Тогава имаше криза в източна Европа, падна Берлинската стена. Сега има криза в Западна Европа. Макрон се опитва да използва ХДС на Меркел срещу националистите, но в самата Франция той има много проблеми“, така депутатът от ГЕРБ Георги Марков коментира в ефира на Нова тв политическата ситуация в Западна Европа. \"В рамките на 10 месеца Меркел трябваше да се справи с тежко убийство от афранистанец, убито малолетно момиче, отново от афганистанец, убийство на млад германец в Кемниц. Германците излязоха да протестират за първи път след 1989 г. След това последва отново убийство на момче и накрая стигаме до последния случай в Кьолн\", заяви още Марков. Според него бъдещето на стария континент не е в националистическите партии, нито в тези, граничещи с идеологията на фашизма. Това обаче не означава, че предпочита прекаления либерализъм. \"Не ща Бойко да се жени за мъж. Слава Бог, не се и опитва. Не ща такъв прогресизъм. Не ща тези лудости.“, казва оше Марков. Според него България ясно е показала на Европа, че не приема джендърската идеология. Марков се разпали в ефира на телевизията относно сравняването на случая с убийството на журналистката Виктория Маринова с убийствата на разследващи журналисти в Европа, заради работата им. Той смята, че има двоен стандарт в коментарите за подобни случаи. Посочи, че убиецът Абдула е осъден на 8 години затвор. \"Той за 8 години не може да се превъзпита\", казва той. Според него Меркел и Манфред Вебер трябва да се съсредоточат върху проблемите в собствената си страна. \"Защо крият какаво се случва в Кьолн. В Брюксел да си гледат техните работи. Манфред Вебер се върти като палачинка. Г-жо, Меркел, вие кого попитахте да каните тези хора с ножове и брадви\", казва Марков и допълва, че не може да говори безразлично за такива неща. Марков твърдо заяви позицията си, че е грешка смъртното наказание да бъде отменен, но му е ясно, че то не може да бъде върнато, защото ще имаме проблеми в Брюксел. Депутатът не знае дали ще има нов вицепремиер на мястото на Валери Симеонов. Той каза, че това е решение на Бойко Борисов, който има глава на раменете си и може да го вземе. „Не ми е работа аз да коментирам тези неща“, казва Марков.", "date": "2018.10.20", "title": "Георги Марков: Политическата реалност наподобява 89-а година, но сега кризата е в Западна Европа"}
{"url": "https://www.24chasa.bg/novini/article/7110992", "text": "Най-малко четирима души са загинали по последни данни при взрива в завод за пиротехника в руския град Гатчина, Ленинградска област, вчера, предаде ТАСС, като се позова на спасителните служби. Предполага се, че сред жертвите е гражданин на Беларус. Пострадали са седем души, двама от които са настанени в болница, предава БТА. Под отломките на завод \"Авангард\" вероятно има още двама човека. Следственият комитет на Руската федерация заведе наказателно дело по член \"Нарушаване на правилата за безопасност на взривоопасни обекти, причинило по непредпазливост човешка смърт\", впоследствие променено по член \"Нарушаване на правилата за безопасност на взривоопасни обекти, причинило по непредпазливост смъртта на двама или повече души\". Главният инженер на завода бе задържан по подозрения, че е наемал работници на черно, съобщи Следственият комитет на Руската федерация. Въпросните хора, които не са имали право да извършват такива дейности, са изготвяли смеси за пиротехнически изделия.", "date": "2018.10.20", "title": "Поне четирима са загиналите при взрива в завод за пиротехника в Русия (Видео)"}
{"url": "https://www.24chasa.bg/novini/article/7110997", "text": "Хирурзите няма да изчезнат от България, но е факт, че стават по-възрастни. Това каза по bTV хирургът акад. Дамян Дамянов, който получи отличието „Лекар на годината”. От 2200 хирурзи у нас през 2003 г. сега те са около 1200, отбеляза той. „Има хирургически отделения, в които работят по 2-4 хирурзи, които са на възраст 59 – 60 години. „Преди 2-3 г., когато направих последната статистика, засякох 34 новопостъпили млади хирурзи в хирургическите отделения и 85 хирурзи над 75 г., да не говорим, че имаше и 90-годишен хирург, който продължаваше да работи”, посочи още акад. Дамянов. Младият лекар започва средно с около до 600 – 620 лв. заплата, каза Дамянов. Има и болници, в които финансовото състояние е по-добро и заплатите са малко по-високи. Акад. Дамянов определи като недопустима, особено в устата на политик, репликата на вицепремиера Валери Симеонов за протестиращите майки на деца с увреждания.", "date": "2018.10.20", "title": "Акад. Дамянов: От 2200 хирурзи у нас през 2003 г. сега са около 1200"}
{"url": "https://www.24chasa.bg/novini/article/7111010", "text": "От космодрума Куру във френска Гвиана успрешно стартира ракета Ариана-5 (Ariane 5), която изведе в седемгодишен полет до Меркурий космическия апарат \"БепиКоломбо\" (BepiColombo), съобщи Асошиейтед прес, цитирана от БТА. Мисията на стойност 1,85 млрд долара е съвместен проект на Европейската космическа агенция и японската Агенция за аерокосмически изследвания. Когато апаратът, наречен в чест на италианския математик и инженер Джузепе Коломбо, достигне планетата в края на 2025 г., от него ще се отделят в отделни орбити две сонди Ц европейската Mercury Planetary Orbiter и японската Mercury Magnetospheric Orbiter, които самостоятелно ще изследват повърхността и магнитното поле на Меркурий.", "date": "2018.10.20", "title": "Европа и Япония изпращат космически апарат на седемгодишна мисия до Меркурий"}
{"url": "https://www.24chasa.bg/novini/article/7110881", "text": "Доклад на американската медия „Блумбърг\" твърди, че няколко китайски стартъп компании за космическите полети се оформят като все по-сериозна конкуренция в сектора и имат амбиции да седят на равна нога със сегашните лидери SpaceX на Елън Мъск, Blue Origin на Джеф Безос и Virgin Galactic на Ричард Брансън. В доклада са посочени имената на три пекински компании – Landspace Technology, Interstellar Glory Space Technology и One Space Technology, основани през 2015 и 2016 г., като всяка от тях събра между 500 и 800 милиона юана (72-115 милиона долара) от инвеститори, предава  Според „Блумбърг\" откритата тази година от Landspace база може да произвежда годишно по 15 ракети с течно гориво и 200 двигателя, Interstellar Glory Space изстреля в орбита три тестови сателита с ракети на твърдо гориво, а One Space планира да достигне земната орбита до края на годината, след като вече изстреля две суборбитални ракети в предходните месеци. Докладът отдава успеха на тези компании на по-отворения пазар на космическите полети с търговски цели в Китай, както и на това, че те могат да се ползват от опита на учени от държавната програма за пилотирани космически полети. Според пекинския инвестиционен фонд Future Aerospace, в момента в китайския сектор на търговските космически полети работят над 60 частни компании, след като в 2015 г. правителството публикува мерки, насърчаващи навлизането на частни капитали в него. През 2016 г. директорът на Националната космическа асоциация Сю Даджъ заяви, че Китай има амбиции да се превърне в световна сила в космическите пътувания и изследвания до 2030 г.", "date": "2018.10.20", "title": "„Блумбърг\": Китайски стартъп компании в космическите полети са по петите на западните"}
{"url": "https://www.24chasa.bg/novini/article/7111015", "text": "„Трябва да възстановим българското училище „Христо Ботев“. Това е наша мисия заради децата ни и паметта на онези, които го запазиха цели 100 години.“ Това заяви вицепрезидентът Илияна Йотова в приветствието си на галаконцерта на Оркестъра за народна музика на Българското национално радио, който се проведе в Будапеща по случай 19 октомври – Деня на българо-унгарското приятелство, предават от прессекретариата на президентството. Представители на унгарската и българската държава, унгарци и наши сънародници в Унгария, както и гости от България, отбелязаха празника в националната концертна зала „Бела Барток“. „Българската държава е готова да съхрани това наследство – с конкретни проекти, с обучени специалисти, готови веднага да поемат своята работа. Остава малка крачка – да се съчетаят двете образователни програми, за да дадем този шанс на децата“, отбеляза вицепрезидентът. „Няма как да говорим за идентичност, без да запазим българския език“, категорична е Илияна Йотова. Създадено през 1918 г., „Христо Ботев“ е най-старото българско училище в чужбина. Закрито е през 2011 г. Днес функционира основаното през 2004 г. от Българското републиканско самоуправление Българско училище за роден език. Вицепрезидентът, отбеляза активната политика на унгарската държава за запазването на езика, националната идентичност и историческата памет на българската общност. „Това е правилният отговор на глобализиращия се свят – общите перспективи и бъдещето не означават отказ от идентичност и суверенитет. Умните политици са тези, които знаят цената на различните култури и потенциала на различните народи и общности и могат да ги обединяват в обща енергия за просперитет“, изтъкна Илияна Йотова. Българската общност в Унгария се слави като най-сплотената. Вицепрезидентът завърши приветствието си с думите на д-р Данчо Мусев, председател на Българското републиканско самоуправление: „Тайната е в нашето минало, в наследената от дедите ни обич към родината и свободата, тайната е в съвестния и почтен труд, тайната е в толерантността на приемащата страна“. По-рано Илияна Йотова посети Българското републиканско самоуправление, където се помещават Българската двуезична малцинствена детска градина, която тази година отбелязва своята 10-годишнина, и Българското училище за роден език. „Тази градина е като малко ООН – тук има деца от толкова различни националности“, отбеляза вицепрезидентът. Представителите на Българското републиканско самоуправление споделиха идеята в тяхната сграда да се помести училище „Христо Ботев“, щом бъде възстановено. Обща е амбицията то да се превърне в модерно учебно заведение и да си върне старата слава. „Чувстваме ангажимента на президентската институция към българите в чужбина, усещаме новия тип политика“, заявиха пред вицепрезидента представителите на Българското републиканско самоуправление. В Унгария проявяват голям интерес към изучаването на български език, стана ясно на срещите на Илияна Йотова. Българският език е включен в учебната програма на училище в град Залавар, Югозападна Унгария. Залавар е свързан с Великоморавската мисия на Св. Св. Кирил и Методий и там е издигнат паметник в чест на славянските първоучители. Въпреки че в града не живеят семейства от български произход, постоянно се увеличава броят на желаещите децата им да изучават български език. Поради тази причина унгарската държава обмисля да поиска учители от България.", "date": "2018.10.20", "title": "Йотова в Будапеща: Мисията ни е да възстановим българското училище „Христо Ботев“ (Снимки)"}
{"url": "https://www.24chasa.bg/novini/article/7111021", "text": "Обвиненият за убийството на Виктория Маринова – Северин Красимиров, няма друга алтернатива, освен да съжалява. Очевидно цели по-малко наказание. Това каза в предаването „Тази събота” по   Николай Кокинов, адвокат и бивш софийски градски прокурор. Той прогнозира, че ако Северин продължи със самопризнанията, ще получи най-вероятно присъда от 30 години затвор. „Ако той действително съжаляваше, първо, нямаше да се стигне до този резултат, и второ – щеше да се предаде, а не да бяга в Германия”, смята Кокинов. Според него Северин е бил привлечен или от предмет, който е искал да отнеме от Виктория Маринова, или чисто полово. Делото няма да е лесно, защото фокусът на обществото е върху този случай, отбеляза бившият градски прокурор. Кокинов защитава Цвета Таскова, която участва в катастрофата на магистрала „Тракия”, при която загинаха 6 души, а над 20 бяха ранени. Другата седмица предстои предяване на прецизирано обвинение. „Съдебно-техническата експертиза, която посочва причините за катастрофата, явно е готова, след като ги викат, но аз нямам достъп до нея на този етап от процеса. Когато се запозная с нея, ще имам някакво становище”, отбеляза адвокатът.", "date": "2018.10.20", "title": "Адвокат Кокинов: Ако продължи със самопризнанията, Северин ще получи 30 г. затвор"}
{"url": "https://www.24chasa.bg/novini/article/7111025", "text": "Химичният елемент антимон вече ще се свързва с българката Мария Спасова, защото името й беше вписано под същия номер – 51, в периодичната система за млади химици. Това е почетeн списък, въведен по инициатива на Международния съюз по чиста и приложна химия (IUPAC), предава  . Общо сто и осемнайсет учени на бъдещето от цял свят ще намерят място в този списък по случай обявяването на 2019-а за международна година на Менделеевата таблица и един век от създаването на IUPAC. Мария Спасова заслужи признанието на Международния съюз по чиста и приложна химия за постиженията си в областта на дизайна и получаването на биосъвместими и биоразградими полимери и материали на тяхна основа, използвани в биомедицината, селското стопанство и защитните суперхидрофобни облекла.  Българката работи в Института по полимери към БАН, където успя да конструира апарат за нановлакна с приложение в медицината, включително и при лечението на рак. Освен че се занимаваме със синтез, охарактеризиране и дизайн на биосъвместими полимери, ние използваме различни съвременни техники, за да ги формоваме – разказва за работата си в института доц. д-р Мария Спасова. – Една от тези техники е електроовлакняването – авангардна нанотехнология, която позволява да се получават микро- и нановлакнести материали с потенциално приложение в области като медицината, фармацията, тъканното и клетъчното инженерство, за направата на сензори, филтри, защитни военни облекла. Именно чрез тази техника в лабораторията на Мария Спасова създават нов материал на основата на хитозан, който се използва като превързочен материал. Поставен върху раната, материалът спира кървенето ѝ, ако е от отворен тип, не позволява да се развиват бактерии и така тя може и да диша – разказва още Мария Спасова. – Също така в много от полимерните материали, формовани чрез електроовлакняване, могат да се включват различни лекарства от синтетичен или от природен тип, както и противоракови лекарства. По този начин се подобрява терапевтичното им действие и се намаляват страничните ефекти. Друго нейно постижение помага в селското стопанство, където с помощта на авангардната технология растенията биват предпазвани както от вредители, така и от неблагоприятното влияние на околната среда. Имитация на структурата на лотосовото листо пък стои в основата на тъкан за военни облекла. Тъканта не се мокри, тъй като капките върху нея се изтъркулват при наклон, освен това се самопочиства. Това откритие има приложение и във всекидневието и вече се предлагат спрейове на основата на суперхидрофобни материали и наночастици. Попадането в периодичната система за млади химици е пореден успех за Мария Спасова. През 2008 г. дисертацията й е отличена като една от шестте най-добри в света за последните няколко години от Швейцарския технически университет. Там тя е поканена лично да представи научния си труд, а впоследствие на негова основа са публикувани пет изследователски работи в най-авторитетни научни издания. И въпреки че скоро след това печели стипендия за специализация от белгийското правителство и има възможност да остане за постоянно в Белгия, Мария Спасова решава там да надгради знанията си, а после да се завърне в България и да прави наука. У нас условията са различни от финансова гледна точка, апаратурно оформление и материална база – казва Мария Спасова, уточнявайки, че не се смята за щастливо изключение сред колегите си. – Но като цяло българските химици много добре стоят в международната класация, тъй като един учен се оценява по неговите наукометрични показатели. Така че публикуваме, патентоваме, имаме много цитати, поставени сме добре и сме разпознаваеми.", "date": "2018.10.20", "title": "Българка в почетен списък, свързан с Менделеевата таблица"}
{"url": "https://www.24chasa.bg/novini/article/7111026", "text": "Полицейски служители на ОДМВР-Благоевград работят по установяване на причините за смъртта на мъж на 57 години от с. Вълкосел Около 04:40 часа на 20.10.2018г. в РУ-Гоце Делчев е получен сигнал за това, че в района на фурна за хляб в с.Вълкосел, община Сатовча е намерен починал 57-годишен мъж от селото. За случая е уведомена ОП-Благоевград. Причините за смъртта на лицето са в процес на установяване. По непотвърдена информация, вероятно мъжът е убит.", "date": "2018.10.20", "title": "Мъж открит мъртъв във Вълкосел, вероятно е убит"}
{"url": "https://www.24chasa.bg/novini/article/7111036", "text": "Вандалската проява на мемориала в Хирошима не е очернила България в очите на японците. Това коментира в предаването „Тази събота” диригентът на Софийската опера Григор Поликаров. „Не мисля, че това постави клеймо върху България. Япония е една от страните, в която България има прекрасно име. Те са една много добре информирана нация. Софийската опера гостува за седми пореден път, изнасяйки този продукт, който те купуват. Те представиха новината изключително деликатно. Без никакви намеци. Аз смятам, че те разбират, че това е изолиран акт, който по никакъв начин не може да се свърже със Софийската опера и с нашата страна”, посочи Поликаров. Той разказа, че когато е видял новината в социалните мрежи и надписа „Локо София”, се е надявал деянието да не е извършено от някой от екипа на операта и добави, че не познава сътрудниците от техническия отдел, оставили надписа: „Аз за втори път съм в този мемориален парк. Трябва да ви кажа, че на човек му засяда буца в гърлото. То е много страшно, то е много тежко да се преживее и всички колеги споделяхме това чувство. В тази среда да се случи - това е което на нас не ни стана ясно и нямаше как да приемем. Защото нека си признаем – не само българи, много хора драскат на много места по света. Може би това не беше мястото”.", "date": "2018.10.20", "title": "Диригентът на операта: Вандалската проява в Хирошима не ни е очернила пред японците"}
{"url": "https://www.24chasa.bg/novini/article/7111039", "text": "Китайските туристи в София са се увеличили с 29% и са на 13-о място по посещаемост, съобщи кметът на София Йорданка Фандъкова на срещата на местните лидери \"16 + 1\", предава Би Ти Ви. От 3 на 10 млрд. щатски долара растат инвестициите на Китай в Централна и Източна Европа. Европейските държави са инвестирали 1,4 млрд. долара в Китай. От 200 хиляди до 1 милион са се увеличили посещенията на туристи. Цао Дзиенмин, заместник председателят на Китайското народно събрание, поиска визови и митнически облекчения за китайските туристи и обяви, че практическото сътрудничество продължава да се развива. Стратегическото ни партньорство вече се обогатява. Китай подкрепя европейската интеграция, ние смятаме, че един проспериращ ЕС ще бъде много важен компонент за глобалното сътрудничество. Това каза зам.-председателят на Постоянния комитет на общокитайското събрание на народните представители Цао Дзиенмин пред участниците в Четвъртата среща на местните лидери на страните от Централна и Източна Европа /ЦИЕ/ и Китай \"16+1\", предава БТА. Дзиенмин посочи, че Китай се опитва да помогне на страните в ЦИЕ да разработят местните си индустрии, да намерят мястото си в ЕС по-добре, защото по този начин те ще могат да преодолеят разликите в развитието си от останалите страни в ЕС. Според него трябва да подсилим местното сътрудничество, да подкрепяме връзките между хората. Надяваме се повече продукти от вашите страни да дойдат на нашите пазари, каза той и допълни, че трябва да се активизира обменът в туризма, в културните връзки, в отношенията между младежите, в спорта. Дзиенмин прочете поздравителен адрес от премиера на Китай Ли Къцян. В поздравлението на председателя на Държавния съвет на Китай е отбелязано, че механизмът за сътрудничество е една трансгранична платформа за обмен между страни, които търсят общо развитие. Това е нов канал за сътрудничество, който е бил разработен, и през годините нашите страни винаги са следвали принципите на откритост, включване и полза за всички, е отбелязал той. Според Ли Къцян местните власти и бизнесът също допринасят за жизнеспособността на това сътрудничество. Те са много здрав компонент за сътрудничеството в рамките на \"16+1\", е отбелязал китайският премиер. Ние поощряваме търсенето на по-добро сътрудничество и постижения в туризма, технологиите, финансите, селското стопанство, така че сътрудничеството \"16+1\" да продължава да се развива все по-добре и да допринася за партньорството между нашите страни, заключва той. \"Отдаваме голямо значение на свързаността с Китай, не само транспорт и инфраструктура, а и туризъм, информационни технологии, малки и средни предприятия, индустриални зони и селско стопанство\", обяви министърът на българското председателство на ЕС Лиляна Павлова.", "date": "2018.10.20", "title": "29% ръст на китайските туристи в София, искат визови облекчения"}
{"url": "https://www.24chasa.bg/novini/article/7111046", "text": "Днес, 20 октомври, започва есенният залесителен сезон на Новата гора на София. Заедно със стотици доброволци в три залесителни сезона засадихме 20 000 нови дървета край Суходол. През тази есен всяка събота и неделя между 10 и 16 ч засаждането продължава, докато времето позволява. Това написа столичният кмет Йорданка Фандъкова в личния си профил във фейсбук. За удобство на всички, които искат да се включат в засаждането, осигуряваме специална автобусна линия с номер 56A. Началната спирка е метростанция „Вардар“, а последната - Новата гора на София. Автобусът се движи между 9 и 16 ч с интервал от час и половина, написа още Фандъкова.", "date": "2018.10.20", "title": "Започва есенният залесителен сезон на Новата гора на София"}
{"url": "https://www.24chasa.bg/novini/article/7111059", "text": "Групировката \"Ислямска държава\" е освободила шестима от 27-те заложници от провинция Суейда - две, отвлечени на 25 юли, в размяна със сирийския режим срещу освобождаването на пленници от ИД и откуп, съобщи Сирийският център за наблюдение на човешките права, цитиран от БТА. \"Две жени и четири деца от провинция Суейда бяха освободени тази нощ\", заяви пред Франс прес директорът на центъра Рами Абдел Рахман. По думите му това е само първата група, а останалите 21 заложници ще бъдат освободени \"през следващите часове или дни\". Той уточни, че размяната е била уредена със споразумение, \"сключено под директния надзор на Русия\", което предвижда ИД да освободи всички заложници, а в замяна Дамаск да освободи 60 пленници от ИД и да плати откуп от 27 милиона долара. Сирийските опозиционни активисти от групата \"Суейда 24\" публикуваха в мрежата снимка на освободени заложници - жена и четири деца, и съобщиха, че властите в Дамаск са освободили 17 съпруги на бойци от ИД и осем техни деца, предаде Асошиейтед прес.", "date": "2018.10.20", "title": "\"Ислямска държава\" освободи шестима \nзаложници от Суейда в размяна на пленници"}
{"url": "https://www.24chasa.bg/novini/article/7110867", "text": "Президентът на САЩ Доналд Тръмп определи като \"добра първа стъпка\" извършените от Саудитска Арабия арести във връзка със смъртта на Джамал Кашоги и добави, че ще работи съвместно с Конгреса относно американския отговор, предаде Асошиейтед прес, цитирана от БТА. Президентът говори пред медиите по време на \"кръгла маса\" в Аризона, броени часове след като Саудитска Арабия заяви чрез официалната си агенция СПА, че журналистът Джамал Кашоги е бил убит при \"юмручен бой\" в саудитското консулство в Истанбул. Кралството съобщи също, че 18 души са арестувани, а служители от разузнаването са уволнени. Запитан от репортер дали смята обяснението на Саудитска Арабия за достоверно, Тръмп отговори утвърдително: \"Да, да!\" Президентът обаче добави, че преди да реши какво да предприеме по-нататък, иска да разговоря с престолонаследника принц Мохамед бин Салман. \"Саудитска Арабия винаги е била страхотен съюзник, но случилото се е неприемливо\", заяви Тръмп. Що се отнася до саудитските арести, по думите му \"Това е голяма първа стъпка. Само първа стъпка, но голяма първа стъпка\". Членове на Конгреса, включително съюзникът на Тръмп сенатор Линдзи Греъм, изразиха скептицизъм относно саудитската версия, отбелязва АП. \"Първо ни казаха, че Кашоги предполагаемо е излязъл от консулството, и напълно се отричаше саудитско участие. Сега имало сбиване и той бил убит в консулството, все без знанието на принца\", написа в Туитър сенаторът републиканец. \"Саудитското обяснение за убийството на журналиста и жител на Вирджиния Джамал Кашоги при случайно сбиване в консулството е обидно\", заяви в туит сенаторът демократ Тим Кейн. След като администрацията Тръмп няма да се изправи срещу зверството, Конгресът е длъжен да го направи\", добави той. Според конгресмена Адам Шиф твърдението, че Кашоги е бил убит неволно при сбиване, не е достоверно. \"Ако Кашоги се е бил вътре в консулството, той се е бил за живота си с хора, изпратени да го заловят или да го убият\", написа в Туитър старшият демократ в Комисията по разузнаването в Камарата на представителите. \"Кралството и всички замесени в това брутално убийство трябва да бъдат подведени под отговорност, и ако администрацията на Тръмп не пожелае да поеме водеща роля в това, Конгресът трябва да го направи\", заяви той. В изявление късно вчера прессекретарят на Белия дом Сара Хъкаби Сандърс обеща, че САЩ внимателно ще следят международните разследвания на смъртат на Кашоги и ще пледират за правосъдие, което е навременно, прозрачно и в съответствие с всички процедури. И демократи, и републиканци настояха Вашингтон да проведе собствено разследване, отбелязва ДПА. \"Саудитската версия продължава да се мени с всеки изминал ден. Не бива да приемаме на доверие, че последната ще издържи\", написа в Туитър сенаторът републиканец Боб Коркър. \"Саудитците може да си правят своето разследване, но американската администрация трябва да направи собствена, достоверна оценка за отговорността за убийството с разследване, изисквано според закона Магнитски\", добави председателят на Комисията по външни отношения на Сената. Старшият демократ в комисията Боб Менендес още преди него призова за задействането на закона. \"Глобалният акт Магнитски не прави изключение за случайни инциденти. Дори ако Кашоги е умрял в резултат от спречкване, няма извинение за убийството му. Ние трябва да поддържаме международния натиск. Конгресът свърши своя дял, сега е ред на президента Тръмп да спази закона\", написа Менендес в Туитър. Конгресменът републиканец Майк Кофман призова президента незабавно да отзове временно изпълняващия длъжността посланик на Вашингтон в Саудитска Арабия. \"Не съм воювал, за да си затварям очите\", написа военният ветеран. Неговият туит беше повторен от сенатора републиканец Ранд Пол. \"Не бих могъл да съм по-съгласен. Ние би трябвало да прекратим всички оръжейни сделки и военна помощ и сътрудничество незабавно. Трябва да има тежка цена за тези действия на Саудитска Арабия\", написа той.", "date": "2018.10.20", "title": "Тръмп: Обясненията на Рияд за смъртта на Кашоги са достоверни (Обновена)"}
{"url": "https://www.24chasa.bg/novini/article/7111077", "text": "Министър-председателят Бойко Борисов ще бъде на официално посещение в Обединените арабски емирства (ОАЕ) и в Арабска Република Египет в периода 20-23 октомври, информират от правителствената пресслужба. В рамките на визитата премиерът Борисов ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В Кайро премиерът Бойко Борисов ще разговаря с президента на Република Египет Абдел Фатах Ас Сиси. В продължение на разговорите им по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.", "date": "2018.10.20", "title": "Борисов ще бъде на посещение в Обединените арабски емирства и в Египет"}
{"url": "https://www.24chasa.bg/novini/article/7111080", "text": "След дълги преговори успяхме, когато бях министър, да направим поне да бъде ремонтирана къщата на Яворов, както и на Вазов. Това заяви в \"Денят започва с Георги Любенов\" по   председателят на комисията по култура и медии в НС Вежди Рашидов. Той заяви, че е правилна крачка Столична община да придобие къщата на Яворов. Ако има тежести към сградата и държавата се окаже, че трябва да плати повече от обявеното, заради евентуално натрупани задължения, то пак ще се окаже сделка кон за кокошка, коментира Рашидов. По думите му държавата трябва да заделя поне по 1% от БВП за култура.", "date": "2018.10.20", "title": "Рашидов: Правилно е Столичната община да придобие къщата на Яворов"}
{"url": "https://www.24chasa.bg/novini/article/7104184", "text": "Грозни подробности от живота на беглеца в Южна Африка разкрива в 17-страничен доклад укриващият се и задържан там чешки мафиот Радован Крейчир. Чехът разказва, че бил подложен на мъчения от полицаите, които го арестували, и как същите бивши старши полицейски служители подправяли улики, които да вкарат него и другите обвинени зад решетките. Независимата полицейска дирекция за разследване проверява твърденията на Крейчир. Бизнесменът бяга от родината си, където е осъден задочно на 11 години затвор за пране на пари. Чехия иска екстрадирането му, но той твърди, че съдебните му проблеми се дължат на опит за разчистване на политически сметки. Крейчир беше арестуван през 2007 г. при посещението си в Южна Африка с фалшив паспорт. Оттогава той започна дълга съдебна процедура, за да избегне екстрадирането си, а съдебните заседания по случая непрекъснато се отлагат по различни причини. Друго обвинение срещу бизнесмена е опитът му да се представи за онкоболен, за да получи убежище в Южна Африка. С Крейчир бе свързан и българинът Иван Савов, който през 2013 г. бе арестуван и разследван от властите за укриване на милионите на чешкия беглец, съобщава местният в. “Стар\". Българинът оцелял при бомбен атентат преди време, който очевидно бил свързан с аферите на чеха. Пушки, задействани от разстояние, бяха инсталирани зад табелата на кола, паркирана пред магазина му за диаманти в Бедфордвю. Чехът описа покушението като заето от филм за Джеймс Бонд. Крейчир заедно с още двама бе осъден през 2015 г. по обвинения в опит за убийство и отвличане. Към обвиненията му се добавя и намерение за продажба на наркотици. Сега Крейчир твърди, че проблемите му с правосъдието дошли в резултат на сделка за $ 350 000 със старши политик и негов роднина, която сключил да получи документи за убежище и защита от чешките власти. Мафиотът се жалва, че през 2011 г. платил на роднината на политика над $ 170 000, но до 2013 г. те не изпълнили своята част от сделката. Според Крейчир скоро след като започнал да търси парите си обратно, срещу него започнало разследване, разказва News24. Докато южноафриканските власти проверяват твърденията на мафиота, имената на замесените не могат да бъдат съобщени. От години Южна Африка е рай за бегълците. Те се чувстват в безопасност в държава, в която престъпността и корупцията на високо равнище вървят ръка за ръка, подпомагани от много незаконни отрасли, които плащат по-добре от всякога. Секторът на недвижимите имоти също е особено привлекателен за чуждестранни фондове със съмнителен произход. Южна Африка далеч не е единствената страна с подобна слава, но няма съмнение, че организираната престъпност има условия да процъфтява в Южна Африка. Страната може да се похвали с идеална комбинация от география, корупция и престъпност, които заедно оказват незаменима помощ за онези, които искат да изчезнат. Според местни медии балканските престъпници са развили едни от най-широките мрежи в Южна Африка. Много от високопоставените бегълци живеят с години извън радара на властите и обикновено биват разкривани от медии.", "date": "2018.10.20", "title": "Чешки мафиот разкрива изтезания и подправяне на улики в Южна Африка"}
{"url": "https://www.24chasa.bg/novini/article/7110862", "text": "Саудитска Арабия призна, че журналистът Джамал Кашоги е починал в нейното консулство в Истанбул, след като се сбил с хора, които срещнал там, предадоха световните агенции. Те се позоваха на официалната Саудитска агенция по печата, която разпространи предварителните резултати от разследването на мистериозното изчезване на базирания в Съединените щати саудитски журналист дисидент. Разследванията на случая продължават, като до момента са били задържани 18 саудитски граждани. Имената им не бяха разкрити, предава БТА. Съветникът в кралския двор Сауд ал Кахтани и заместник-ръководителят на разузнаването Ахмед Асири са били уволнени, наред с още трима високопоставени разузнавачи. Крал Салман е разпоредил преструктуриране на ръководството и преразглеждане на правомощията и методите на националното разузнаване под надзора на министерски комитет начело с престолонаследника принц Мохамед бин Салман. Комитетът ще трябва да докладва лично на монарха в срок от един месец. Саудитска Арабия изрази съжаление за смъртта на Кашоги и похвали Турция за сътрудничеството по случая. Кралството обещава да накаже с цялата строгост на закона всички онези, които са замесени в убийството на журналиста, се казва в изявление на саудитското министерство на външните работи в Туитър. Саудитският престолонаследник не е знаел за конкретната операция, довела до смъртта на Кашоги, увери представител на властите, запознат с разследването, предаде Ройтерс. Според цитирания източник, пожелал да запази анонимност, не е имало заповед журналистът да бъде убит или дори отвлечен. Той обаче отбеляза, че има принципна инструкция за връщане на критици обратно в страната. Местонахождението на тялото на Кашоги не е известно, откакто то е било предадено на \"местен сътрудник\", каза представителят на саудитските власти. Той посочи, че шофьорът на консулството е участвал в операцията по прехвърлянето на тленните останки. Турският президент Реджеп Тайип Ердоган и саудитският крал Салман са се разбрали в телефонен разговор снощи двустранното сътрудничество при разследването на случая Кашоги да продължи, предаде по-рано Франс прес, като се позова на турското президентство. Двамата лидери вече обсъдиха въпроса по телефона в неделя. Джамал Кашоги - базиран в САЩ саудитски журналист дисидент, критичен към външната политика на кралството и конкретно към престолонаследника - изчезна, след като на 2 октомври отишъл в генералното консулство на Саудитска Арабия в Истанбул за оформяне на документи във връзка с планираната си женитба. Редица медии предположиха, че той е бил убит в сградата на мисията. На 6 октомври Ройтерс съобщи, че това е една от основните версии според турската полиция. Телевизия Си Ен Ен пък каза, че саудитските власти се подготвят да признаят, че Кашоги е починал при разпит, който не е преминал по план.", "date": "2018.10.20", "title": "Саудитска Арабия: Кашоги е починал при сбиване в консулството ни в Истанбул"}
{"url": "https://www.24chasa.bg/novini/article/7110864", "text": "Македонският парламент прие снощи промени в конституцията, за да може страната да промени името си на Република Северна Македония, предадоха световните агенции. Поправките бяха одобрени на хаотично, дълго забавено заседание, като необходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати. 39 техни колеги гласуваха против, предава БТА. Промяната на името на бившата югославска република бе договорена с Гърция в Преспанския договор от юни. Тя може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс. Конституционните поправки получиха необходимото мнозинство от две трети, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването. Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори. Игор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП. Заев отхвърли тези обвинения и заплаши да заведе дело за клевета. Одобрените поправки в конституцията на бившата югославска република са общо четири, отбелязва ТАСС. Първата е за добавяне на \"Северна\" към името на страната Република Македония. Втората вписва държавните правни традиции в преамбюла на конституцията. Третата предвижда \"уважаване на суверенитета, териториалната цялост и политическата независимост на съседните страни\". Четвъртата поправка се отнася за грижите за културните, икономическите и социалните права на македонския народ и всички граждани на страната без граница без намеса в суверенните права на други държави и в техните вътрешни работи под каквато и да било форма. Със силната подкрепа на западните лидери, Заев води кампания за преименуване на бившата югославска република с цел уреждане на продължаващия 27 години спор за нейното име със съседна Гърция, отбелязва АП. Това ще позволи на Р Македония да се присъедини на първо време към НАТО, а евентуално на по-късен етап - и към Европейския съюз. Националистическата опозиция е твърдо против промяната на името и бойкотира произведения миналия месец референдум по въпроса. Огромното мнозинство от участниците в допитването подкрепиха инициативата на Заев, но не бе достигната необходимата избирателна активност от над 50 процента. Въпреки това македонският премиер пристъпи към гласуване на конституционните поправки в парламента. Сега процесът на промяна на името на страната на Република Северна Македония трябва да започне официално в срок от две седмици, посочва АП. Процесът обаче е дълъг и пред него остават препятствия, отбелязва Ройтерс. Ще са необходими още няколко гласувания в македонския парламент, като процедурата трябва да приключи най-късно до януари. След като Република Македония промени официално името си, гръцкият парламент също ще трябва да одобри Преспанския договор. Министърът на отбраната Панос Каменос, лидер на националистическата партия \"Независими гърци\", заплаши, че по-малкият партньор в управляващата коалиция ще напусне правителството, ако споразумението бъде одобрено.", "date": "2018.10.20", "title": "Македония прие промени в конституцията си, за да може да приеме името Северна Македония"}
{"url": "https://www.24chasa.bg/novini/article/7110870", "text": "Генералният секретар на ООН Антониу Гутериш е \"дълбоко обезпокоен от потвърждаването на смъртта на Джамал Кашоги\", предаде Франс прес, цитирана от БТА. Гутериш \"подчертава необходимостта от бързо, задълбочено и прозрачно разследване на обстоятелствата около\" гибелта на саудитския журналист дисидент, който изчезна на 2 октомври, след като отишъл в консулството на страната си в Истанбул. Той настоява \"отговорните да понесат пълна отговорност\" за своите действия. Бързата реакция на Гутериш, след като Саудитска Арабия призна тази нощ, че Кашоги е починал в консулството, според нея, след спречкване, влиза в разрез с предпазливата позиция на ООН по случая досега. До днес генералният секретар на организацията се ограничаваше да призовава за установяване на истината, въпреки многобройните информации, сочещи, че кралството е отговорно за изчезването на журналиста, отбелязва Франс прес.", "date": "2018.10.20", "title": "Гутериш: Виновните за смъртта на Кашоги да понесат пълна отговорност"}
{"url": "https://www.24chasa.bg/novini/article/7110873", "text": "Екип от китайски и американски учени предложи ефективен контрол на нов замърсител, за да се намали тежкото замърсяване на въздуха в Китай. Изследването им е публикувано от последния брой на списание Geophysical Research Letters и показва, че ключ за намаляване на обичайното през зимните месеци замърсяване на въздуха в страната е да бъдат намалени емисиите от формалдехид, предава  „Опитахме се да докажем, че мерките, насочени към намаляване на емисиите от формалдехид може да се окажат по-ефективни при намаляване на зимното замърсяване, вместо досегашните, които целяха снижаване нивата на серен диоксид\", казва Джонатан Мох от Харвардския университет и един от авторите на изследването. Според изследователския екип, инструментите, използвани за анализиране на частиците състава на замърсителите интерпретират погрешно серните съединения като сулфат, докато те са молекули, наречени хидроксиметансулфонати (HMS). Тези молекули се формират при реакцията на серния диоксид с формалдехида в облаците или капките в мъглата. Учените демонстрират, че хидроксиметансулфонатните молекули могат да бъдат голяма част от серните съединения, наблюдавани във фините прахови частици РМ2.5, които са основен замърсител приз зимата. Основният източник на формалдехидни емисии в Източен и Северен Китай са автомобилите и големите индустриални заводи, основно от фимическата промишленост и петролни рафинерии. Изследването е общ проект на учени от Харвардския университет, университета „Цинхуа\" и Харбинския технологичен институт.", "date": "2018.10.20", "title": "Китайски и американски учени предложиха нов начин за справяне със замърсяването на въздуха"}
{"url": "https://www.24chasa.bg/novini/article/7110886", "text": "Македонският премиер Зоран Заев, гръцкият му колега Алексис Ципрас и Европейският съюз приветстваха одобряването на промяната на името на Република Македония от нейния парламент. \"Днес е исторически ден за страната\", каза след гласуването снощи Заев, цитиран от Ройтерс и БТА. \"Македония ще бъде част от европейското семейство, нашите мечти и визии за по-добър живот в по-добра страна ще се осъществят\", добави той. Резултатът от гласуването, който може да доведе до уреждане на продължаващия вече 27 години спор между Атина и Скопие, бе приветстван и от гръцкия премиер Алексис Ципрас, предаде Асошиейтед прес. \"Поздравления на моя приятел Зоран Заев! Вотът тази вечер е голяма крачка към нашия общ успех. Много важна крачка към мирно и проспериращо бъдеще за нашите народи!\", написа Ципрас на английски в Туитър. В туит на македонски председателят на Европейския съвет Доналд Туск също приветства резултата от гласуването като \"огромна крачка към заемането на полагащото ви се място в евроатлантическата общност\", предаде ДПА. \"Голям ден за демокрацията в Скопие\", реагира европейският комисар за разширяването Йоханес Хан, цитиран от Ройтерс. Хан написа в Туитър, че поздравява \"всички онези, които решиха да поемат по пътя към ЕС\". Снощи парламентът в Скопие одобри с необходимото квалифицирано мнозинство от две трети поправки в конституцията, които предвиждат името на страната да бъде променено на Република Северна Македония.", "date": "2018.10.20", "title": "Заев за промените: Исторически ден за нас, ще бъдем част от европейското семейство"}
{"url": "https://www.24chasa.bg/novini/article/7110889", "text": "Основната македонска опозиционна сила, ВМРО-ДПМНЕ, изключи от редиците си онези свои депутати, които гласуваха за промяна на името на страната на Република Северна Македония, съобщи партийният лидер Християн Мицкоски, цитиран от ТАСС и БТА. Мицкоски съобщи на пресконференция за решението, взето на извънредно заседание на партийното ръководство. Той изрази разочарование от онези, които са подкрепили промяната на името на бившата югославска република, въпреки волята на гражданите и позицията на партията. Изминалият ден бе \"най-черният за демокрацията в Македония\", каза Мицкоски снощи. \"Днес станахме свидетели на акт на насилие от страна на държавата\", подчерта опозиционният лидер и обвини премиера Зоран Заев, че \"със сила е пристъпил към преименуване на страната и изпълнение на договора (от Преспа), който изтрива името \"Македония\" и изтрива идентичност\". Снощи парламентът прие промени в конституцията, за да може страната да промени името си на Република Северна Македония, предадоха по-рано световните агенции. Поправките бяха одобрени на хаотично, дълго забавено заседание, като необходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати. Това стана възможно, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването. Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори. Игор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП. Заев отхвърли тези обвинения и заплаши да заведе дело за клевета. Промяната на името на бившата югославска република бе договорена с Гърция в Преспанския договор от юни. Това може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс. ЕС приветства изхода от гласуването. Геополитическият залог - западната ориентация на Р Македония - предизвика напрежение между САЩ и Русия, отбелязва Франс прес. Миналия месец Вашингтон обвини Москва, че води дезинформационна кампания, за да отхвърлят македонците промяната на името на произведения миналия месец референдум. В отговор Русия, която е против амбициите на Р Македония да се присъедини към НАТО, обвини в четвъртък САЩ и ЕС в груба намеса във вътрешните работи на бившата югославска република. Руското министерство на външните работи спомена писмо от тази седмица на американския помощник-държавен секретар Уес Мичъл до лидера на ВМРО-ДПМНЕ Християн Мицкоски, в което се изразява разочарование от позицията на партията, припомня Франс прес.", "date": "2018.10.20", "title": "Опозиционната партия ВМРО-ДПМНЕ изключи депутати, гласували за промяна на името"}
{"url": "https://www.24chasa.bg/novini/article/7110907", "text": "Д-р Георги Михайлов, представител на БСП, коментира третия вот на недоверие към кабинетна на Борисов, който бе провокиран от проблемите в здравеопазването. „Още от самото начало на 44-ото Народно събрание нашата политическа сила поставя въпросите един по един“, казва той в ефира на Нова тв. Според него, няма модел за управление на здравеопазването и това е основният проблем. Д-р Даниела Дариткова, представител на ГЕРБ казва, че в здравеопазването има проблеми, но има и прогрес. „Факт е, че с годините системата се развива, имаме нови технологии“, казва тя и допълва, че финансите за здравеопазване растат всяка година. Смъртността, според нея, зависи от демографската ситуация в България, защото застаряващото население се нуждае от повече грижи за здравето си. \"Факт е, че детската смъртност намалява прогресивно“, казва Дариткова. Тя не отрича, че има нужда от спешни мерки в здравеопазването и такива ще бъдат предприети. „В сектора имаме най-големи затруднения, но не може да се каже, че нищо не се прави“, допълва тя. „Отново се връщаме в миналото, търсейки вина и чужди грешки\", каза Михайлов. Според него проблемите на здравеопазването вече не чукат на вратата, а са я счупили и се изливат като потоп. Като представител на БСП той предлага да се премахнат болниците като търговски дружества, а да станат социални предприятия.", "date": "2018.10.20", "title": "Д-р Даниела Дариткова: В здравеопазването имаме най-големи затруднения, но вземаме мерки"}
{"url": "https://www.24chasa.bg/novini/article/7110913", "text": "Американските власти повдигнаха обвинения на рускиня в намеса в изборите в Съединените щати, включително в междинните избори за Конгрес идния месец, предадоха световните агенции, като се позоваха на министерството на правосъдието. Асошиейтед прес отбелязва, че това е първото федерално дело във връзка с предполагаема руска намеса в тазгодишните избори. Според обвинението Елена Алексеевна Хусяйнова била главният счетоводител на \"Проект Лахта\", който е финансиран от руския олигарх Евгений Пригожин и две контролирани от него компании - \"Конкорд Менидждмънт енд Кънсълтинг\" и \"Конкорд Кетъринг\", предава БТА. Като използвали социални мрежи и други платформи участниците в проекта водили \"информационна война срещу Съединените щати\", опитвайки се да всеят недоверие към кандидати за политически постове и американската политическа система като цяло, пише в обвинителния акт. По-рано прокуратурата в САЩ повдигна задочни обвинения срещу редица руски граждани по случая. Американският президент Доналд Тръмп заяви, че обвинената рускиня не е свързана към неговата предизборна кампания през 2016 г. Съединените щати междувременно обвиниха Русия, Китай, Иран и други страни в непрекъснати усилия да повлияят на американската политика и гласоподаватели на предстоящите междинни избори за Конгрес и по-нататък, предадоха световните агенции, като се позоваха на съвместно изявление на американски правоохранителни и разузнавателни служби. В текста се отбелязва използването на социалните мрежи с цел раздухване на въпроси, които разделят американското общество. Дава се пример и с пропагандни продукти на англоезични медии като руските държавни Ар Ти и \"Спутник\". Изявлението не съдържа конкретни примери за чуждестранна намеса в изборния процес в САЩ.", "date": "2018.10.20", "title": "САЩ обвиниха руска счетоводителка за намеса в изборите им"}
{"url": "https://www.24chasa.bg/novini/article/7110915", "text": "Американският президент Доналд Тръмп изрази надежда Мексико да продължи да блокира на южната си граница мигранти, запътили се към Съединените щати, предаде Ройтерс, цитирана от БТА. \"(Колоната с хиляди хондурасци) е спряна към този момент от Мексико. Така че ние оценяваме много какво прави Мексико\", каза Тръмп пред репортери. Той благодари на южния съсед на САЩ за полаганите усилия и изрази надежда Мексико да продължи да блокира мигрантите. Вчера част от групата от над 3000 мигранти от Хондурас успя да нахлуе в Мексико, пробивайки оградата по границата с Гватемала. Хората обаче бяха изтласкани обратно от мексиканската гранична полиция на гватемалска територия. В четвъртък Тръмп заплаши да затвори границата на САЩ с Мексико, ако хондураските мигранти не бъдат спрени.", "date": "2018.10.20", "title": "Тръмп: Оценяваме усилията на Мексико да блокира мигранти на южната си граница"}
{"url": "https://www.24chasa.bg/novini/article/7110920", "text": "Най-малко 61 души са загинали и 72 са били ранени при инцидента в северозопадния индийски щат Пенджаб, където влак се вряза вчера в множество, събрало се за религиозен празник, предаде ТАСС, като се позова на агенция Синхуа. Сред жертвите има жени и деца, съобщиха властите. Между 300 и 700 души се били събрали на железопътната линия край град Амратсар снощи, когато влак се врязал в множеството, предава БТА. Според очевидци влакът се движел с висока скорост в тъмното, а хората не го чули заради фойерверки. Днес е ден на траур в индийския щат Пенджаб.", "date": "2018.10.20", "title": "Поне 61 са загиналите при инцидента с влак в Индия"}
{"url": "https://www.24chasa.bg/novini/article/7110923", "text": "Приветстваме днешното решение на Парламента в Скопие, с което се отваря процеса на европейска и евроатлантическа интеграция на страната. Това заяви вицепремиерът и министър на външните работи Екатерина Захариева, съобщиха от Дирекция \"Пресцентър\" на Министерството на външните работи. Вярваме, че това е най-правилното и единствено отговорно решение, което дава шанс за благоденствие на всички граждани в региона. Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъдем най-искрен и близък приятел в този процес.", "date": "2018.10.20", "title": "Захариева: Приветстваме решението на парламента в Скопие"}
{"url": "https://www.24chasa.bg/novini/article/7110928", "text": "Русия очаква официални извинения от Норвегия заради фалшивите обвинения срещу свой гражданин в шпионаж. Това заяви руското министерство на външните работи в изявление, цитирано от ТАСС и БТА. В текста се посочва, че Михаил Бочкарьов, сътрудник на апарата на Съвета на Федерацията, горната камара на руския парламент, е бил освободен вчера. Той се намира на територията на посолството на Русия в Норвегия, където получава необходимото му съдействие, и планира да замине за Москва днес. Бочкарьов бе задържан на 21 септември на летището на норвежката столица Осло. Той бе заподозрян, че по време на международен семинар в парламента на Норвегия е събирал данни от безжичната мрежа в сградата. В четвъртък норвежки съд реши да освободи Бочкарьов, тъй като срещу него не са били открити допълнителни доказателства. Разузнаването обжалва това решение, но след това оттегли жалбата си, без да посочи причини. По-рано се обсъждаше възможността Бочкарьов да бъде разменен за норвежец, задържан в Русия от април по обвинения в шпионаж.", "date": "2018.10.20", "title": "Москва очаква извинения от Норвегия заради обвиненията в шпионаж срещу руснак"}
{"url": "https://www.24chasa.bg/novini/article/7110934", "text": "Принуждават българи да просят в чужбина. Един от тях е Димитър. Това не е истинското му име, той се страхува се да застане с лицето си пред камерите на Нова тв. Историята му започва в родния град Плевен, когато се среща се с двама роми. Те му предлагат работа в земеделския сектор. Тогава Димитър няма работа и приема предложението. Тръгват с кола и стигат в Тулуза. Когато пристигат, му казват,  че трябва да проси всекидневно и когато колите спрат на светофар, той да ходи до тях с чашка за кафе, в която му оставят пари. Карали го да работи по 12 часа на ден. „Никакви пари не получавахме. Всичко ни взимаха“, казва Димитър и допълва, че който не изпълнява инструкциите бива наранен физически. Димитър успява да избяга, благодарение на помощ от българи, живеещи в чужбина. От посолството на България във Франция потвърждават, че са запознати със случая на Димитър. Казаха, че в срок от 2 седмици може да се върне в България.", "date": "2018.10.20", "title": "Принуждават българи да просят в чужбина (Видео)"}
{"url": "https://www.24chasa.bg/novini/article/7110932", "text": "Малко вероятно е следващата среща между президента на САЩ Доналд Тръмп и севернокорейския лидер Ким Чен Ун да се проведе до края на годината, заяви високопоставен представител на американското правителство, цитиран от Ройтерс и БТА. Той допусна, че Тръмп и Ким може да се срещнат в началото на следващата година. Историческата първа среща между американски президент и севернокорейски лидер се състоя през Сингапур на 12 юни. Държавният секретар на САЩ Майк Помпейо междувременно изрази надежда да приеме до 10 дни във Вашингтон севернокорейския министър на външните работи И Йон Хо, за да продължат подготовката на следващата двустранна среща на върха, предаде Франс прес. В същото време Помпейо уточни, че не може да посочи точна дата за посещението, тъй като такава все още не е насрочена.", "date": "2018.10.20", "title": "САЩ: Следващата среща на Тръмп и Ким Чен Ун едва ли ще се случи тази година"}
{"url": "https://www.24chasa.bg/novini/article/7110935", "text": "„Националният фронт за спасение на България остро осъжда манипулацията на думи на вицепремиера Валери Симеонов и използването на децата с увреждания за политически цели, а именно дестабилизация на правителството“. Това се казва в позиция на партията, изпратена до медиите. В интервю Симеонов коментира за майките на деца с увреждания, че са „…една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство и грижа за тях...\". „НФСБ не поставя под въпрос болката на всички майки на деца със специални потребности или съдбата на всички хора с увреждания в България. Лидерът на НФСБ също не е поставял под съмнение здравния статус на безспорно болните деца, но с израза „уж“ се е възмутил от недопустимия стремеж на някои майки-лидери на протеста и председатели на опозиционни партии да използват нещастието на тези деца за комерсиални и политически цели”, се изтъква в позицията. От партията са категорични, че злоупотребата с нещастието на децата с увреждания е недопустима. НФСБ настоява тези най-уязвими членове на нашето общество да не бъдат използвани за политически цели под никаква форма, се посочва още в съобщението. „Проведената лъжлива медийна кампания, ваденето на думи от контекста, безсрамното яхване на проблема с тежки случаи на деца с увреждания от опозицията начело с БСП е позор за парламентаризма и политическия живот в България“, изтъкват също от НФСБ.", "date": "2018.10.20", "title": "НФСБ: Валери Симеонов не е поставял под съмнение здравния статус на болните деца"}
{"url": "https://www.24chasa.bg/novini/article/7110954", "text": "Без лекарства остана баща на четири деца, който е болен от рак на гърлото, предава Нова тв. Причината е, че частен съдебен изпълнител е запорирал единствената сметка на семейството, която се оказва дарителска.  Правният парадокс е, че законът е такъв – първо запор, а след това порверка откъде, на кого и за какво са средствата.  Преди четири години социалните отнемат Сиси, Михаела и Ивайла от родителите им. За месец бащата Ивайло успява да си върне децата. Стресът от раздялата му с тях отключва го разболява се. Диагнозата – болест на Ходжкин. След новината за болестта идва и друга – семейната къща, купена с ипотека, е продадена от съдебен изпълнител заради просрочени дългове. Дълговете се натрупват, докато Ивайло търси лечение. Семейството се мести под наем в Перник. Историята на 10-годишната Сиси, която рисува, за да спаси болния си баща, трогва целия град. Добри хора помагат с дарения на семейството да оцелее. Събират около 2000 лв. Преди дни Ивайло отива до банката и разбира, че дарителската сметка е под запор.", "date": "2018.10.20", "title": "ЧСИ блокира даренията за болен баща"}
{"url": "https://www.24chasa.bg/novini/article/7110946", "text": "Международната рейтингова агенция Мудис (Moody's) понижи кредитния рейтинг на Италия само до една степен над спекулативната зона - от Baa3 до Baa2 (с латински букви), предадоха Франс прес и ДПА, като се позоваха на нейно изявление. Перспективата за рейтинга обаче е стабилна. Решението на Мудис бе очаквано от мнозина, на фона на плановете на популисткото италианско правителство реши да увеличи бюджетния дефицит въпреки големия държавен дълг, предава БТА. Понижението на кредитния рейтинг по всяка вероятност ще засили допълнително пазарния натиск върху Италия, третата икономика в еврозоната. В изявлението Мудис изразява безпокойство от \"значителното отслабване на фискалната сила на Италия\" и от \"спирането на плановете за структурни икономически и фискални реформи\". Агенцията вече очаква през следващите години държавният дълг на страната да се стабилизира около сегашното си равнище от 130 процента от брутния вътрешен продукт, а не да започне да намалява, както прогнозираше досега.", "date": "2018.10.20", "title": "Агенция Мудис понижи кредитния рейтинг \nна Италия до една степен над \nспекулативната зона"}
{"url": "https://www.24chasa.bg/novini/article/7110950", "text": "Премиерът Бойко Борисов ще открие Четвъртата среща на местните лидери на страните от Инициативата \"16+1\", която започва в 9.00 ч. в НДК, информират от правителствената пресслужба. Форумът е под мотото \"Глобално мислене, действия на местно ниво\" и се организира от Министерството на Българското председателство на Съвета на ЕС 2018 и областния управител на област София в партньорство със Столичната община, Националното сдружение на общините в Република България, Националния дворец на културата, както и Секретариата за сътрудничество между Китай и страните от ЦИЕ, Асоциацията на областните управители на страните от ЦИЕ и Китай и Китайската народна асоциация за приятелство с чужбина. В рамките на форума министър-председателят Бойко Борисов ще има и двустранна среща със заместник-председателя на Постоянния комитет на общокитайското събрание на народните представители Цао Дзиенмин.", "date": "2018.10.20", "title": "Борисов ще открие четвъртата среща на местните лидери на страните от \"16+1\" днес"}
{"url": "https://www.24chasa.bg/novini/article/7110955", "text": "Международната рейтингова агенция Фич (Fitch) повиши кредитния рейтинг на Кипър с една степен до инвестиционно равнище - BBB- (с латински букви), предаде Асошиейтед прес, цитирана от БТА. Така страната се върна в инвестиционната зона повече от пет години след като финансовата криза почти я докара до изпадане в неплатежоспособност. Фич посочи като основни причини за решението си големия бюджетен излишък до 2020 г. (по над 2 процента от брутния вътрешен продукт годишно) в съчетание със солиден икономически растеж (съответно 4 и 3,9 процента през тази и следващата година). Миналия месец Стандард енд Пуърс (Standard & Poor's) първа от големите рейтингови агенции повиши кредитния рейтинг на Кипър до инвестиционно равнище, припомня АП.", "date": "2018.10.20", "title": "Агенция Фич повиши кредитния рейтинг на Кипър до инвестиционно равнище"}
{"url": "https://www.24chasa.bg/novini/article/7110959", "text": "Премиерът Бойко Борисов проведе среща със заместник-председателя на Постоянния комитет на общокитайското събрание на народните представители Цао Дзиенмин в рамките на Четвъртата среща на местните лидери на страните от Инициативата „16+1“. Двамата обсъдиха дневния ред на форума, който се провежда под мотото „Глобално мислене, действия на местно ниво“. Това съобщиха от правителствената пресслужба. Министър-председателят Бойко Борисов изрази увереност, че срещата на местните лидери ще допринесе за задълбочаването на двустранните отношения между България и Китай. „Във форума ще участват представители на всички български области, както и голям брой общини. Надявам се те да установят контакти и да реализират сътрудничество по конкретни проекти“, каза премиерът Борисов. Той акцентира върху желанието на България за разширяване на всестранното приятелско партньорство с Китай, чрез задълбочаване на политическите и икономически контакти и подчерта, че през 2019 г. България и Китай ще отбележат 70-ата годишнина от установяването на дипломатически отношения. „България подкрепя Инициативата за сътрудничество между Китай и страните от ЦИЕ „16+1” и участва в различните й формати. Оценяваме като успешна проведената в София Седма среща на върха „16+1“ на 7 юли“, каза премиерът Борисов. Той посочи общото желание на всички участници, сътрудничеството във формата „16+1“ да се развива в съответствие с нормите и регулациите на ЕС, като един от най-значимите резултати на форума в София. „Важен инструмент за това ще бъде Глобалния център за партньорство на държавите от Централна и Източна Европа и Китай (Global Partnership Centre of CEECs and China), за чието създаване се взе решение при провеждането на Инициативата през юли“, допълни още българският министър-председател.", "date": "2018.10.20", "title": "Борисов: Срещата на местните лидери \"16+1\" ще помогне за връзките ни с Китай (Видео)"}
{"url": "https://www.24chasa.bg/novini/article/7110877", "text": "Китай никога не се е стремял умишлено към излишък в търговията със стоки, заяви премиерът Ли Къцян по време на среща със своя италиански колега Джузепе Конте в Брюксел. Дамата са в белгийската столица за участие в 12-та срещата на върха „Азия – Европа\", предава  Китай се надява да работи заедно с Италия за постигането на балансиран ръст в търговията помежду им, разширяване на общите проекти в енергетиката и високотехнологичното производство, както и на сътрудничеството между малкия и среден бизнес от двете страни. Китай е готов да обвърже инициативата „Един пояс, един път\" със стратегията за развитие на Италия, да обсъжда възможности за сътрудничество на трети пазари и да насърчава прагматичните връзки във всички области, каза още Ли Къцян. Джузепе Конте заяви, че Италия придава голямо значение на връзките си с Китай. Той изрази подкрепата на своето правителство за инициативата „Един пояс, един път\" и подчерта, че Рим ще работи активно за реализиране на мерките, залегнали в четиригодишния план за действие между двете страни, за увеличаване на търговията, инвестициите, сътрудничеството в иновациите, технологиите, енергетиката и персоналния обмен.", "date": "2018.10.20", "title": "Ли Къцян: Китай никога не се е стремял умишлено към търговски излишък"}
{"url": "https://www.24chasa.bg/novini/article/7110972", "text": "Текущата и капиталова сметка на държавата за август е положителна и възлиза на 1197.2 млн. евро при излишък от 908.1 млн. евро за август 2017 г., съобщава БНБ. За януари - август 2018 г. текущата и капиталовата сметка е положителна и възлиза на 2364.7 млн. евро (4.5 на сто от прогнозния БВП) при излишък от 3349.8 млн. евро (6.5 на сто от БВП) за януари - август 2017 г. За август 2018 г. салдото по текущата сметка е положително и възлиза на 1062.4 млн. евро при излишък от 861.4 млн. евро за август 2017 г. За януари - август 2018 г. текущата сметка е положителна и възлиза на 1972.7млн. евро (3.7 на сто от БВП) при излишък от 3028.5 млн. евро (5.9 на сто от БВП) за същия период на миналата година. Търговското салдо за август 2018 г. е отрицателно в размер на 52.6 млн. евро при дефицит от 73 млн. евро за август 2017 г. За първите осем месеца на годината търговското салдо е отрицателно в размер на 1938.2 млн. евро (3.7 на сто от очаквания БВП) при дефицит от 337.6 млн. евро (0.7 на сто от БВП) за същия период на 2017 г. За август износът на стоки е 2367.1 млн. евро, като се повишава на годишна база 4.4 на сто. За януари - август 2018 г. износът е 17 405 млн. евро (33 на сто от БВП), като намалява на годишна база с 0.9 процента. Вносът на стоки за август 2018 г. е 2419.7 млн. евро и нараства със 78.8 млн. евро (3.4 на сто спрямо същия месец на 2017 г.). За януари - август 2018 г. вносът е 19 343.2 млн. евро (36.6 на сто от БВП), като се увеличава с 8.1 на сто спрямо същия период на 2017 г. Салдото по услугите е положително в размер на 816.6 млн. евро при положително салдо от 771.8 млн. евро за август 2017 г. За януари - август 2018 г. салдото е положително в размер на 2568.6 млн. евро (4.9 на сто от БВП) при положително салдо от 2223.3 млн. евро (4.3 на сто от БВП) за януари - август 2017 г. Капиталовата сметка е положителна в размер на 134.8 млн. евро при положителна стойност от 46.7 млн. евро за август 2017 г. За януари - август 2018 г. капиталовата сметка е положителна - 392 млн. евро (0.7 на сто от БВП), при положителна стойност от 321.2 млн. евро за първите осем месеца на миналата година. Финансовата сметка за август 2018 г. е положителна в размер на 671.1 млн. евро при положителна стойност от 761.7 млн. евро за август 2017 г. За първите осем месеца на 2018 г. финансовата сметка е положителна - 2348.2 млн. евро (4.4 на сто от БВП), при положителна стойност от 1806.8 млн. евро (3.5 на сто от БВП) за същия период на 2017 г. По предварителни данни преките инвестиции в страната за януари - август 2018 г., отчетени съгласно принципа на първоначалната посока на инвестицията, възлизат на 230.5 млн. евро (0.4 на сто от очаквания БВП), като са по-ниски с 581.5 млн. евро (71.6 на сто) спрямо януари - август 2017 г. (812 млн. евро, 1.6 на сто от БВП), отчитат от БНБ. Дяловият капитал (преведени или изтеглени парични и апортни вноски на нерезиденти в капитала и резервите на български дружества, както и постъпления или плащания по сделки с недвижими имоти в страната) е отрицателен и възлиза на 27.1 млн. евро за януари - август 2018 г. Той е по-нисък с 201.5 млн. евро от дяловия капитал за януари - август 2017 г., който е положителен в размер на 174.4 млн. евро, посочват от Централната банка.", "date": "2018.10.20", "title": "Текущата и капиталова сметка на държавата за август е 1197,2 милиона евро"}
{"url": "https://www.24chasa.bg/novini/article/7110982", "text": "Санкциите срещу държавите са прътът в колелата, който спира и променя конкурентоспособността на бизнеса и страните, където има такива, каза премиерът Бойко Борисов на откриването на срещата на местните лидери „16+1“ в София. \"Благодаря на китайската страна, ще имаме още много поводи за срещи и разговори. Пожелавам успех на форума днес. Отношенията между Китай и България никога не са били толкова добри\", каза министър - председателят ни. „В Брюксел на срещата на върха ЕС – Азия бяха очертани възможностите, които има нашият пазар. В същото време сме в условията на санкции от САЩ към Китай, към Русия, от ЕС към Русия. На срещата в Брюксел освен оптимизъм, имаше и песимизъм, каза още Борисов. Ако приемем, че свободният пазар е движеща сила за един успешен бизнес и сътрудничество санкциите са точно пръта в колелата, който спира и променя конкурентоспособността на бизнеса и страните където има такива“, каза Борисов. „Така ни бяха поставили, че с Меркел и с Ли Къцян бяхме в една група. Имахме възможност по всички тези теми да си спомним и това, което в София на срещата правихме. Той остана на среща с краля на Белгия и от негово име помоли да ви поздравя на днешния форум на местните власти“, каза още премиерът. Според премиера Борисов излизането на САЩ от споразумението за климатичните промени също не е еднозначен акт и природата всеки ден напомня, че промените в климата са факт. Това, което е днес - наводнения, суши, земетресения, цунамита, и това е също една причина за миграционната вълна, която върви в света, допълни Бойко Борисов. Затова той е категоричен, че целият свят трябва да положи огромни усилия, предава БТА. Бойко Борисов посочи, че 30 града от български и китайски общини са побратимени. Според него това е похвално, защото когато междуправителствените отношения са добри, инвестиционните намерения се реализират по-лесно, тъй като те пряко зависят от местната власт. \"Живеем в много тревожен свят. Напрежението витаеше в Брюксел\", добави Борисов и информира, че всички участници от Европа и Азия желаят да постигнат добри резултати в бъдеще. Затова обаче, според Борисов, предстои много работа. Той изтъкна, че трябва да се спазват върховенството на закона и свободата на медиите. Накрая Борисов пожела успех на форума и подчерта, че догодина се честват 70 години от началото на дипломатическите отношения между България и Китай.", "date": "2018.10.20", "title": "Борисов: Санкциите срещу държавите са прът в колелата на бизнеса (Снимки, видео)"}
{"url": "https://www.24chasa.bg/novini/article/7110988", "text": "Редакторката на Джамал Кашоги във в. \"Вашингтон пост\" определи саудитските обяснения за смъртта на журналиста като \"пълна лъжа\", предаде ДПА, цитирана от БТА. \"Отново съм бясна\" след изявлението, разпространено от саудитската държавна информационна агенция, каза Карен Атия. Според версията на саудитската прокуратура журналистът дисидент е починал, след като влязъл в конфликт и се сбил с други хора в консулството на страната в Истанбул на 2 октомври. В реакция в Туитър Атия изрази гнева си от, според нея, опитите на Саудитска Арабия да внуши смъртта на Кашоги като злополука. \"Джамал не просто е починал по време на сбиване. (Той) е бил убит. От саудитски мъже. В консулство\", коментира редакторката на Кашоги в авторитетния американския ежедневник, където той имаше рубрика. Атия припомни, че журналистът е бил на 60 години, и изрази учудване що за равностоен бой е имало между него и 15 други мъже. \"И кой носи трион на \"дискусия\"?, попита тя, определяйки саудитското обяснение като обидно, а тъпотата му - като потресаваща. Атия попита още какво се е случило с тялото на Кашоги и защо първо саудитските власти са излъгали, че той си е тръгнал от консулството. \"Журналисти и разобличители: Време е да се захванем за работа и да установим истината какво се е случило с Кашоги\", призова тя в заключение.", "date": "2018.10.20", "title": "Редакторката на Кашоги във \"Вашингтон пост\": Обясненията на Рияд са пълна лъжа"}
{"url": "https://www.24chasa.bg/novini/article/7111082", "text": "Повече държава – това е основната идея на „Визия за България“. Нашата цел е да предоставим на българското общество своята позиция за това, как трябва да се развива България през следващото десетилетие. Това каза лидерът на БСП – София Калоян Паргов в Казанлък по време на среща със социалистите от дискусионен клуб за лява политика „Георги Кирков” и Движението на ветераните от БСП в града, съобщават от пресентъра на БСП-София. „Самият документ „Визия за България“ представлява вижданията ни по различни въпроси в областта на демографията, икономиката, образованието, здравеопазването, културата и други. Нашето желание е да стартираме диалога с обществото, тъй като България е изправена пред тежко предизвикателство, което изисква национален консенсус“, каза Паргов и обясни, че става въпрос за едно предупреждение на учените, че около средата на века българският етнос ще бъде в малцинство. „Това се случва за първи път в 1 300-годишната история на България“, заяви той. „Ето защо е важен този документ. Важен е, защото предлага решения. Те се нуждаят от конкретизация, за да се превърнат в реални политики“, уточни Калоян Паргов.", "date": "2018.10.20", "title": "Паргов: Повече държава – това е основната идея на „Визия за България“"}
{"url": "https://www.24chasa.bg/novini/article/7111092", "text": "Кметът на Загреб Милан Бандич бе оправдан вчера в процес по обвинение за злоупотреба с власт, предаде АФП, цитирана от БТА. 62-годишният Бандич управлява почти без прекъсване Загреб от 2000-та година насам. Той обаче за кратко бе принуден да се оттегли от поста през 2002 г. след скандал за шофиране в нетрезво състояние и бягство от полицията. Прокуратурата го обвиняваше, че е разрешили на организация \"В името на семейството\", подкрепяна от влиятелната хърватска католическа църква, да използва безплатно щандове на пазара за събиране на подписи. Според обвинението щандовете са били предоставени с непрозрачна процедура, а безплатното им ползване е ощетило градския бюджет с около 40 000 евро. Съдия Здравко Майерович изтъкна обаче, че Милан Бандич е действал \"в съответствие с кметските пълномощия\". \"Всичко е било напълно прозрачно\", изтъкна той. Прокуратурата обяви, че ще обжалва съдебното решение за кмета и двама негови бивши сътрудници, които също са оправдани. Бандич бе обвинен също през 2015 г. за корупция. Процесът по случая започна на 11 октомври.", "date": "2018.10.20", "title": "Оправдаха кмета на Загреб по дело за злоупотреба с власт"}
{"url": "https://www.24chasa.bg/novini/article/7111095", "text": "За тригодишния период, в който омбудсман на страната ни е Мая Манолова, 99 584 граждани са потърсили съдействието й. Това обяви Манолова пред журналисти. Постъпилите жалби за този период са били 35 282, като ръстът от 20 октомври 2015 г. до 20 октомври 2018 г. в сравнение с тези за периода 2014-2015 г. е 549 процента. За тригодишния период приключените жалби са 32 893, посочи Манолова, цитирана от БТА. Във връзка с хората с увреждания тя отказа да коментира исканата оставка на вицепремиера Валери Симеонов, но изрази мнението за изказването му за \"кресливите жени\" с \"уж болни деца\", предава  \"Не са моя работа кадровите решения. Те са си изцяло отговорност на премиера Борисов. Смятам, че това е едно жестоко и безчовечно изказване и отношение. То е недопустимо, абсолютно неприемливо и много жестоко. Оставям тези, които се занимават с политика и управление да го коментират в политически план. Заявявала съм го многократно, аз не коментирам оставки. Аз се занимавам с политики, с каузи, с преследване на цели в интерес на българските граждани. За мен няма значение кои са лицата в институциите, в правителството и парламента, важно е те да работят в интерес на българските граждани. Моята работа е да ги карам, да ги натискам да работят в интерес на хората. Това правя, независимо от това кои са персонажите. Това е едно срамно изказване“, подчерта омбудсманът. Убедихме всички, че институцията на омбудсмана е надпартийна, че е видима и ефективна институция, подчерта Манолова. Изкушението пред мен беше голямо да представим успехите, но си дадохме и сметка, че нерешените проблеми са много и че има много работа, която хората очакват да свършим, каза още Манолова. Вместо календар на успехите, представяме Бяла книга, в която са включени всички теми, които сме определили за първостепенно важни за гражданите и техните права. В началото на отоплителния сезон, предвид предстоящото увеличение на цената и \"високомерното, надменно и неуважително отношение от страна на монополиста\", първото място в Бялата книга е определено за \"Топлофикация\", заяви Манолова. По думите й не се работи бързо и ефективно по честна методика за определяне на сградната инсталация и вероятно ще се окаже, че на хората е събирана неправомерно сума за тази услуга. Арбитражните съдилища също намират място в Бялата книга. Благодарение на промените, \"над 120 хиляди българи вече са свободни от рекета на арбитражните съдилища\", допълни тя. Колекторските фирми все още продължават да тероризират гражданите по всяко време на денонощието и проблемът с това все още не е решен, обясни омбудсманът. Манолова каза още, че ще насочи усилията си и към високите банкови такси, към ДДС върху дарените храни, екотаксите при първа регистрация на автомобил, детското правосъдие, медицинската експертиза и др. Най-много жалби за трите години са били получени заради нарушени права на потребителите, следвани от нарушени социални права и нарушения в изпълнителното производство.", "date": "2018.10.20", "title": "Мая Манолова: Изказването на Валери Симеонов е жестоко и безчовечно (Снимки, видео)"}
{"url": "https://www.24chasa.bg/novini/article/7111100", "text": " най-вероятно е бит с дъска, съобщиха информирани. Мъжът бе открит около 4,40 тази сутрин на улица в селото. Намерила го жена, която тръгнала сутринта за работа в местен цех. Муйдин е бил обезобразен с много видими следи от побой. Преди това той е бил в местно заведение и се е черпел със свои приятели. Към 4 часа е тръгнал да се прибира вкъщи. Не е ясно какво се е случило, но е паднал мъртъв на около 100 метра от заведението.  В селото е пълно с криминалисти, които разпитват всички хора, които са били в местната кръчма. По неофициална информация има 4-ма задържани, но не е ясно дали те са виновни за смъртта на мъжа. Муйдин и съпругата му отглеждат тютюн, имат 2 дъщери и внуци. Човекът бил много скромен, влизал понякога в кръчмата и си пийвал, но не бил заядлив нито пък никога се е замесвал в скандали. Цялото село е потресено от жестоко убийство, казаха хора от Вълкосел.", "date": "2018.10.20", "title": "Откритият мъртъв във Вълкосел Муйдин бит с дъска и обезобразен"}
{"url": "https://www.24chasa.bg/novini/article/7111099", "text": "„Безспорна е ключовата роля на усилията и отдадеността на местните лидери и представителите на местните власти за това нашите градове и села да бъдат модерни центрове, чиято визия, решения, възможности и инфраструктура променят ежедневно живота на нашите граждани и създават условия за успешен бизнес и по-добър стандарт на живот“. С тези думи министърът за Българското председателство на Съвета на ЕС Лиляна Павлова откри Четвъртата среща на местните лидери и Четвъртата работна среща на Асоциацията на областните управители от страните от Централна и Източна Европа (ЦИЕ) и Китай. Форумите се провеждат в рамките на формата „16+1“ в Националния дворец на културата в София днес, 20 октомври 2018 г. под мотото „Глобално мислене, действия на местно ниво“, съобщават от пресцентъра на Българското председателство на Съвета на ЕС.  Събитието се организира от Министерството на Българското председателство на Съвета на ЕС, съвместно с Областния управител на София в сътрудничество с Министерството на икономиката, Столична община, Националното сдружение на общините на Република България. Партньори от китайската страна са Секретариатът на сътрудничеството „16+1“, Асоциацията на управителите на провинциите на страните от Централна и Източна Европа и Китайската народна асоциация за приятелство с чуждестранни държави. Министър Павлова припомни, че инициативата за сътрудничество между Китай и страните от ЦИЕ има за цел да насърчи стабилността и сътрудничеството между страните, което обаче следва да съответства на законодателството и принципите на Европейския съюз. „Отдаваме голямо значение на разширяването на свързаността с Китай, като считаме, че тя трябва да бъде развита не само по отношение на транспорт и инфраструктура, а и в редица други сфери като индустрия, селско стопанство, енергетика, образование и култура, туризъм, информационни технологии“, допълни министърът на Българското председателство. Тя посочи темите на днешните срещи между бизнеспартньорите и местната власт в София: селското стопанство, туризма, малките и средните предприятия, индустриалните зони и демонстрационните паркове. Министърът припомни че срещата на местните лидери е продължение на решенията, взети от лидерите на страните през юли в София на провелата се у нас Срещата на правителствените ръководители от формата „16 + 1“. Приветствие към участниците в Четвъртата среща на местните лидери и Четвъртата работна среща на Асоциацията на областните управители от страните от Централна и Източна Европа (ЦИЕ) и Китай поднесе министър-председателят на Република България Бойко Борисов. Премиерът отбеляза, че отношенията между двете страни никога не са били по-добри, както и че инициативата ще допринесе за тяхното задълбочаване. Ръководителят на официалната китайска делегация и заместник-председател на Постоянния комитет на Общокитайското събрание на народните представители г-н Цао Дзиенмин поднесе приветствие към участниците във форума от името на китайския премиер г-н Ли Къцян. Той посочи, че сътрудничеството във формата представлява „златен мост“ за нови резултати и постигане на очакваното увеличение на търговията и инвестициите, сътрудничеството в инфраструктурата, селското стопанство, туристите, културния обмен на пазарни механизми и проекти. Той посочи, че отношенията между двете страни биха се подобрили значително, ако се осъществят облекчения за туризма и културния обмен – улеснена процедура за издаване на визи, митнически облекчения, активен обмен по линията на образованието и младежта, разработване на инициативи в областта на спорта и по-добро бъдеще за нашите деца. В приветствието си към форума министърът на икономиката Емил Караниколов съобщи и данните за двустранна търговия , нараснала до над 2 милиарда щатски долара по данни към края на миналата година. Износът от България се е увеличил десетократно, а интересът е към селскостопански стоки, етерични масла и козметика, вино и минерална вода, съобщи той и посочи, че тези и други стоки страната ще участва на Китайския международен панаир в Шанхай. Приветствие към участниците във форума поднесе г-н Танг Юджин, губернатор на провинция Ляонин. Той изтъкна предимствата на неговия регион и готовността за сътрудничество с българските общини и със страните от сътрудничеството „16+1“ . От името на града-домакин на форума приветствие поднесе кметът на София Йорданка Фандъкова. Тя изтъкна предимствата на столицата и фактите, че е в 10 на световните градове в развитие на новосъздадените компании, регион с богата култура и история, благоприятен за публично инвестиране и развитие. Кметът посочи, че градовете у нас имат установени партньорства с 22 китайски градове-партньори и че ръстът на китайските туристи значително се е увеличил през последните години, като те вече заемат 13-о място в класацията на столицата. Представител на Чешка република и президент на Асоциацията на областните управители ,,16+1‘‘ г-н Мирослав Новак също се обърна към участниците във форума с проектите, които Прага е осъществила като обмен на студенти и информация, инвестиции в младите хора, в областта на медицината и инфраструктурата, а само преди дни чешката столица беше домакин на Китайският инвестиционен форум. Рекорден брой китайски провинции вземат участие в днешните срещи на местно ниво в София. У нас са представителите на 15 от най-развитите провинции, с население от 40 до над 100 милиона граждани. Данни на китайската Асоциацията на областните управители сочат, че взаимоотношения на добро сътрудничество са установени между повече от 50 български региони на различно ниво. Според данните на българското Национално сдружение на общините ценни партньорства са установени от в областта на мобилните услуги, доставката на модерни транспортни средства, производството на фуражни изделия от няколко български региона в регионите на София, Бургас, Добрич, Хасково и Ямбол, както и чрез създаването на съвместния център в тази област в Пловдив – Икономическа зона Тракия. Ползотворни сътрудничества са установени в популяризирането на традиционни продукти като българско кисело мляко с община Смолян, в износа на козметични продукти с Карлово и Казанлък, в износа на вино – с районите на Асеновград, Благоевград, Пазарджик и др. 300 представители на китайския и българския бизнес и делегации от страните от Централна и Източна Европа участват в провеждащата се среща на местните лидери. Представителите на китайските предприятия ще се срещнат с български компании по време на форума „B2B“, планиран следобед в рамките на формата. Сред заявилите участие китайски и български фирми се отличават големи компании, които оперират в различни сфери на дейност – едни от най-големите фирми на енергийния пазар, в търговия със селскостопански стоки, в изграждането на туристическа инфраструктура и инвестиции, в сферата на културно творчество и организация на световни изложби и изложения, търговски представители на местни и задгранични продукти и партньори на чужди компании на китайския пазар. България вече два пъти е била домакин на форуми на местните лидери в рамките на формата „16+1“ - Третата работна среща на Асоциацията на областните управители на страните от ЦИЕ и Китай, провела се в Пловдив на 19 октомври 2017 г., и на Първата среща на кметовете на столиците на страните от ЦИЕ и Китай в София на 27 септември 2016 година.", "date": "2018.10.20", "title": "Лиляна Павлова: Отдаваме голямо значение на разширяването на връзките ни с Китай"}
{"url": "https://www.24chasa.bg/novini/article/7111113", "text": "Европейската комисия предупреди Франция, Испания, Белгия, Португалия и Словения, че проектобюджетите им за 2019 година не отговарят не препоръките за намаляване на дългосрочните дефицити, Париж обаче омаловажи критиките, предаде Ройтерс, цитирана от БТА. В рамките на правомощията си да следи бюджетната дисциплина в еврозоната и да предотвратява кризи, застрашаващи единната европейска валута, Европейската комисия изпрати писма до петте страни, в които посочва, че те не намаляват структурните си дефицити, колкото е било договорено. В писмо до френското финансово министерство Комисията пише: \"Предварителната оценка на Комисията сочи, че пътят на развитие на Франция не отговаря на темпото на намаляване на дълга през 2019 година,\" като се имат предвид правилата в еврозоната. Европейската комисия призова Париж да даде разяснения по бюджета си до 22 октомври. Като цяло Комисията не е доволна, че петте страни не намаляват структурните си дефицити с до 0,6 процента от брутния вътрешен продукт (БВП), а си определят по-ниски цели за намаляване с около 0,2 процента от БВП. Френското финансово министерство посочи обаче в изявление, че има само малко разминаване с оценката на Комисията за френския структурен дефицит за 2019 година. Отправените снощи забележки към петте страни са меки на фона на подобно писмо до Италия по-рано тази седмица, в което Брюксел отправи предупреждение към Рим за значителното увеличение на структурния дефицит. Тази първа процедурна стъпка може да бъде последвана от това Брюксел да отхвърли бюджета и да глоби Италия.", "date": "2018.10.20", "title": "ЕС предупреди Франция, Испания и Белгия за дефицит, заложен в бюджетите им за 2019 г."}
{"url": "https://www.24chasa.bg/novini/article/7111118", "text": "Приоритет в работата на Министерството на икономиката е засилването на сътрудничеството с Китай като наш стратегически и икономически партньор. Това каза министърът на икономиката Емил Караниколов пред участниците в Четвъртата среща на местните лидери на страните от Централна и Източна Европа /ЦИЕ/ и Китай \"16+1\", предава БТА. Форумът е организиран от Министерството за Българското председателство на Съвета на ЕС 2018 г. и областния управител на област София, в партньорство със Столичната община, Националното сдружение на общините в България, под мотото \"Глобално мислене, действия на местно ниво\". Той се провежда днес в НДК в столицата. Министър Караниколов посочи, че за последните десет години българският износ за Китай се е увеличил десетократно, а през първите шест месеца на тази година нашият износ нараства с 10 процента и възлиза на 366,7 млн. долара. Според него възможност за по-нататъшно нарастване може да донесе износът на традиционни наши стоки за азиатските пазари - селскостопански и хранителни стоки, етерични масла и козметика, вино и минерална вода. Страната ни може да предложи отлични условия за китайските инвестиции в редица сектори като автомобилостроене и производство на части за автомобили, електроника и електротехника, информационни и комуникационни технологии и др., отбеляза той и допълни, че са готови да окажат пълна подкрепа на бъдещите китайски проекти в България. Усилията ни са насочени към развитие на взаимоотношенията не само на централно ниво, но и с отделни китайски провинции, каза още министър Караниколов.", "date": "2018.10.20", "title": "Емил Караниколов: За 10 г. износът ни за Китай се е увеличил десетократно"}
{"url": "https://www.24chasa.bg/novini/article/7111130", "text": "Кораб на русенска компания заседна край Свищов, а екипажът е закотвен там от 24 септември. Причината за бедствената ситуация е критично ниското ниво на река Дунав и неправилна маневра на румънски плавателен съд, предава Нова телевизия. Технически е възможно да се стигне до кораба само с рибарска лодка. Само така могат да се доставят храна, вода и лекарства на екипажа. Приближаването на какъвто и да е плавателен съд до този кораб обаче е незаконно, тъй като все още не е преминал митническа проверка. Трета седмица „Рубишипс 8” не може да бъде изтеглен от района на Свищов. Корабът, който превозва селскостопанска техника, може да престои на това място дори още месец. Доброто в случая е, че екипажът не бедства и че корабът не пречи на придвижването на останалите плавателни съдове. Няколко са критичните участъци в българската част на Дунав - край Попина, Вардим и Свищов. Нивото там пада до 13 см под условната кота нула. От „Морска администрация” препоръчват на капитаните да не надценяват възможностите си. За разлика от Горен Дунав, където почти всички кораби са спрели, в българо-румънския участък има корабоплаване, въпреки че някои от собствениците на кораби предпочитат да изчакат на стоянка покачването нивото на реката.", "date": "2018.10.20", "title": "Български кораб блокиран от 3 седмици край Свищов заради ниското ниво на Дунав (Видео)"}
{"url": "https://www.24chasa.bg/novini/article/7111135", "text": "Тежко остава състоянието на 25-годишния мъж, който снощи падна върху релсите на столична метростанция. След инцидента той е с фрактура на ръката и загуба на долен крайник, предава  . От „Пирогов” съобщиха, че мъжът е настанен в централната реанимация. Цялостното му състояние е тежко и се намира под постоянни лекарски грижи. Неясни остават причините за падането му върху релсите. Инцидентът стана вчера на станция „Васил Левски”. Малко, след като мъжът се озовава на релсите, влакът, който в този момент се движи в посока „Младост” не успява да спре навреме. Вследствие на инцидента движението по линия 1 беше временно спряно.", "date": "2018.10.20", "title": "Мъжът, паднал в метрото в София, остава в тежко състояние, в реанимация е (Видео)"}
{"url": "https://www.24chasa.bg/novini/article/7111126", "text": "Трима души са убити и около 30 са ранени при няколко експлозии днес близо до избирателни секции в афганистанската столица, съобщиха местните власти, цитирани от Франс прес, цитирана от БТА. Министерството на вътрешните работи съобщи за общо около 15 експлозии в страната в близост до пунктовете за гласуване. В повечето случаи са избухнали заложени самоделни взривни устройства.", "date": "2018.10.20", "title": "Трима убити и около 30 ранени в Кабул при експлозии близо до избирателни секции (Обновена)"}
{"url": "https://www.24chasa.bg/novini/article/7111146", "text": "За периода януари-август 2018 г. приходите от международния туризъм в България възлизат на над 2,8 млрд. евро, като ръстът спрямо същия интервал на миналата година е 7,2 на сто, сочи последната информация на БНБ, съобщават от Министерството на туризма /МТ/. Новите данни потвърждават, че българският туризъм се развива с устойчив възходящ тренд и рекордните резултати през последните три години не са случайни. Те доказват ефективността на нашата политика съвместно с бизнеса и общините да предлагаме конкурентни услуги с високо качество, е коментирала министърът на туризма Николина Ангелкова, цитирана от МТ. Високи са показателите и за лятото. През периода юни-август 2018 г. приходите от международен туризъм са били малко над 2 млрд. евро, като увеличението спрямо същите месеци на 2017 г. е 5,8 процента, показват още данните. Само за август 2018 г. постъпленията надхвърлят 780 млн. евро, като ръстът спрямо август 2017 г. е 5 на сто, се посочва в съобщението.", "date": "2018.10.20", "title": "Приходите от международен туризъм за януари-август у нас със 7,2% по-високи от миналата година"}
{"url": "https://www.24chasa.bg/novini/article/7111151", "text": "Италианският вицепремиер Матео Салвини омаловажи понижаването на кредитния рейтинг на Италия и обеща запазване на проектобюджета, който не спазва ангажиментите към еврозоната, поети от страната, предаде Асошиейтед прес, цитирана от БТА. Международната рейтингова агенция Мудис (Moody's) понижи снощи кредитния рейтинг на Италия само до една степен над спекулативната зона - от Baa3 до Baa2 (с латински букви), със стабилна перспектива. Сред посочените причини е \"значителното отслабване на фискалната сила на Италия\" заради променения целеви бюджетен дефицит. Европейската комисия вече предупреди Италия, че по-високият й от очакваното бюджетен дефицит представлява безпрецедентно отклонение от европейските бюджетни правила. Правителството трябва да отговори на притесненията на ЕС най-късно в понеделник. Салвини днес каза, че той не е притеснен, а правителството просто прави най-доброто за италианците. Правителството ще продължи напред въпреки рейтинговите агенции, еврокомисарите и някои вътрешни прояви на неразбиране, посочи той. По думите му рейтинговите агенции и преди са грешали за Италия и отново ще се провалят. Популисткото правителство, съставено от движение \"Пет звезди\" и партия \"Лига\" на Салвини, планираше извънредно заседание на кабинета по-късно днес за обсъждане на бюджета и твърдения на лидера \"Пет звезди\" Луиджи Ди Майо, че в проектобюджета са внесени несъгласувани промени. Луиджи Ди Майо обяви снощи, че проектобюджетът представен на италианския президент включва предложение за данъчна амнистия върху пари, държани в чужбина, и върнати в Италия. Движение \"Пет звезди\" не подкрепя такава мярка. Салвини коментира, че обвиненията на Ди Майо са \"сюрреалистични\", но спорът разкрива пукнатите в управляващата коалиция, която е само на четири месеца. Правителството е заложило във финансовата рамка за бюджета дефицит за следващата година от 2,4 процента от брутния вътрешен продукт. Това е под целевия дефицит от 3 процента, който се изисква от страните от еврозоната според европейските разпоредби, но е доста над обещания от предишното правителство дефицит от 0,8 на сто. За тази година заложеният бюджетен дефицит е 1,8 процента.", "date": "2018.10.20", "title": "Салвини за понижения кредитен рейтинг на Италия: Не съм притеснен, правим най-доброто"}
{"url": "https://www.24chasa.bg/novini/article/7111309", "text": "Резултатът от проведеното на 19 октомври 2018 г. гласуване в парламента е важна стъпка за Република Македония по един дълъг исторически път. Той трябва да доведе до още по-голяма близост между нашите две страни на принципите на приятелството, добросъседството и сътрудничеството. Такава позиция бе разпространена от прессекретариата на президента Румен Радев за резултатите от проведеното гласуване в парламента на Република Македония. \"Перспективите за развитие на двустранните ни отношения и изчистването им от идеологическите наслоения от близкото минало са от изключително значение за затвърждаване на подкрепата на Република България за интеграцията на Република Македония в Европейския съюз и НАТО. Приветствам всички прояви на политическа смелост, лидерство и държавническа отговорност, които водят към сближаване между нашите две държави\", се казва още в позицията на Радев.", "date": "2018.10.20", "title": "Радев: Резултатът от гласуването в Македония ще сближи нашите две страни"}
{"url": "https://www.24chasa.bg/novini/article/7111311", "text": "Турските следователи вероятно \"скоро\" ще открият какво се е случило с тялото на убития саудитски журналист Джамал Кашоги, заяви днес за Ройтерс турски високопоставен представител, пожелал анонимност. Той посочи пред агенцията, че ДНК проби на Кашоги са взети в Турция, което означава, че следователите няма да имат нужда за момента да се обърщат с искане към Саудитска Арабия за това, предава БТА. Саудитска Арабия призна днес, че журналистът Джамал Кашоги е починал при сбиване в сградата на нейното консулство в Истанбул. Възможно е убийците да са изхвърлили трупа на Кашоги в Белградската гора край Истанбул или в безлюден район в околностите на град Ялова, на 90 км южно от Истанбул, посочиха вчера пред Ройтерс турски отговорни представители. Следователите все още са съсредоточени върху районите на Ялова и Белградската гора и преглежда записи от охранителни камери от район близо до Белградската гора, посочи турският високопоставен представител. Той добави, че следователите все още проучват маршрутите на всяка кола, която е влязла и излязла от саудитското консулство на 2 октомври, когато саудитският журналист е влязъл в сградата на дипломатическата мисия. Саудитска Арабия уволни днес двама основни сътрудници на престолонаследника принц Мохамед бин Салман, след като Рияд призна, че журналистът Джамал Кашоги е бил убит в саудитското консулство в Истанбул, предаде Франс прес. Уволнените са съветникът по медийните въпроси в кралския двор Сауд ал Кахтани и заместник-ръководителят на разузнаването Ахмед Асири. И двамата бяха част от приближеното обкръжение на принц Мохамед бин Салман. Тяхното отстраняване бе придружено и от арестуването на 18 заподозрени саудитци. Кои са в действителност двамата уволнени? Франс прес дава отговор на този въпрос. Асири е на около 60 години, той е генерал и беше високопоставен съветник на кралския двор. Често пъти присъстваше на заседанията при закрити врата на престолонаследника с чужди високопоставени лица, посещаващи кралството. Преди да бъде назначен за заместник-ръководител на разузнаването през 2017 г., Асири беше говорител на военната коалиция, която води операция срещу бунтовниците хуси в Йемен, подкрепяни от Иран. Асири говори свободно френски, английски и арабски. Той си спечели международна репутация, че тормози журналистите, чиито статии критикуват саудитските \"подвизи\" в Йемен. През пролетта на миналата година генерал Асири бе атакуван с яйца по време на конференция в Лондон и британското правителство после се извини за тази агресия. Генерал Асири е учил в престижната френска военна академия Сен Сир. Според саудитски медии Асири е \"най-известният в света саудитски пилот\". Преди отстраняването му днес, в. \"Ню Йорк таймс\" съобщи, че Саудитска Арабия ще припише отговорността за изчезването на Кашоги именно на Асири, за да не се стоварва вината върху престолонаследника. Ал Кахтани пък беше ключова фигура от антуража на престолонаследника и беше съветник по медийните въпроси в кралския двор. Той организираше интервютата на чужди журналисти с престолонаследника и ръководеше Център за медийни изследвания и въпроси - звено, което действа в кралския двор. Според саудитски източници Кахтани, който е на 40 години, е разпалвал пропагандни кампании онлайн срещу такива противници на кралството, като Катар и Иран. Ал Кахтани има 1,3 милиона последователи в Туитър и е известен с враждебните си послания към дисидентите и съперниците си. В началото на годината в статия във в. \"Вашингтон пост\" Джамал Кашоги твърдеше, че Ал Кахтани има \"черен списък\" на журналистите, които критикуват монархията и че е бил известен с това, че ги е сплашвал. В интервю, публикувано посмъртно в петък от сп. \"Нюзуик\", Кашоги казва, че хората се страхуват от Ал Кахтани и ако човек реши да му се противопостави, той свършва в затвора. Кашоги определи в това интервю Ал Кахтани като \"най-влиятелният човек в медиите\" и каза, че той контролирал дейностите по връзките с обществеността на правителството. Миналата година в Туитър Ал Кахтани написа, че не прави нищо сам, а винаги действа съгласно заповеди и че е изпълнител и служител на краля и на престолонаследника. Турция ще извади наяве всичко във връзка с убийството на саудитския журналист Джамал Хашоги, заяви днес говорителят на управляващата Партия на справедливостта и развитието Йомер Челик, цитиран от Анадолската агенция. Нека никой не се съмнява в това. Ние провеждаме нашето независимо разследване, каза Челик и добави, че нещата ще бъдат осветлени, като се използват всички възможности. Такава е и волята на нашия президент, добави Челик. Ние не обвиняваме никого предварително, но и не сме съгласни нищо да остане покрито, изтъкна Челик. \"Саудитската администрация не може да се измъкне от отговорността за това престъпление, ако тя бъде доказана\", заяви заместник председателят на управляващата Партия на справедливостта и развитието Нуман Кутлумуш, цитиран от агенция ДПА. Той каза, че \"убедителните доказателства и заключения\" ще бъдат споделени с обществото след края на разследването. Саудитска Арабия призна днес, че журналистът Джамал Хашоги е починал в нейното консулство в Истанбул, след като се сбил с хора, които срещнал там.", "date": "2018.10.20", "title": "Турция: Следователите скоро ще открият какво се е случило с тялото на Кашоги"}
{"url": "https://www.24chasa.bg/novini/article/7111316", "text": "Вашингтон изфабрикува причина за поредните санкции срещу Русия, обвинявайки руската гражданка Елена Хусяйнова в намеса в американските избори, включително междинните избори за Конгрес идния месец, посочи в изявление днес заместник-министърът на външните работи на Русия Сергей Рябков, предадоха световните агенции. Вашингтон изфабрикува причина за пореден път да наложи прословутите си санкции срещу страната ни, заяви Рябков.Той отбеляза, че американските власти продължават да плашат собствената си и световна общественост с руски хакери и блогъри, като обвиняват още една руска гражданка в опит да въздейства върху американските избиратели, предава БТА. Американските власти повдигнаха обвинения снощи срещу 44-годишната Елена Хусяйнова за опити да влияе върху политическите процеси в САЩ, включително предстоящите избори, като част от организирана група лица. Тя е обвинена, че е работила с руския олигарх и съюзник на руския президент Владимир Путин Евгений Пригожин по намесата в различни избори, допълва ДПА. Обвинена е, че е работила по финансирането на кампании в социалните медии, целящи да се насажда недоверие към кандидатите и да се пречи на работата на федералните агенции в САЩ. Рябков каза, че няма доказателства за обвиненията. Разузнавателната общност в САЩ до голяма степен е на мнение, че Русия е водила кампания, която да окаже влияние върху резултатите от изборите през 2016 година. Води се разследване за намесата в изборите от 2016 година, което поляризира допълнително партиите в САЩ.", "date": "2018.10.20", "title": "Русия за обвинената от САЩ в пропаганда: Това е предлог за поредни санкции"}
{"url": "https://www.24chasa.bg/novini/article/7111318", "text": "На церемонията по предаване на поста министър на външните работи, досегашният министър Никос Кодзиас обяви предварително, че Гърция е решила да разшири териториалните си води по част от крайбрежието си от 6 на 12 морски мили, съобщава \"Катимерини\". Кодзиас заяви, че става въпрос за \"съществено политическо разширение на суверенитета на страната за първи път, откакто взехме Додеканезите\" (през 1947 г. от Италия - б.ред.). Той уточни, че съответните президентски укази вече са готови. Кодзиас обяви разширяването на териториалните води от Диапонтийските острови (в северната част на Йонийски море) до остров Антикитира (южно от Пелопонес), т.е. по западното крайбрежие на Гърция. На следващ етап ще продължи разширението на териториалните води и от Антикитира към Крит, предава БТА. В коментар \"Катимерини\" посочва, че това решение е промяна в политиката на Гърция през последните 80 години. Шестте морски мили са определени през 1936 г. и от тогава тече непрекъсната дискусия дали Гърция би трябвало да разшири териториалните си води до 12 морски мили, както е определено от обичайното право и от конвенцията на ООН по въпросите на морското право. От 1996 г. въпросът е един от проблемите в гръцко-турските отношения, след като турският парламент упълномощи правителството да обяви война на Гърция в случай на разширяване на териториалните й води. От тогава досега преобладаващото мнение в Гърция беше, че страната или ще разшири териториалните си води във всички морета, които я обграждат (Йонийско, Средиземно и спорното с Турция Егейско), или изобщо няма да ги разширява. Мнението на Кодзиас и на наследника му във външното министерство Ципрас е, че позицията \"всичко или нищо\" е оправдание за бездействието във външната политика. Според критиците на частичното разширяване на териториалните води обаче то ще даде на Турция аргументи в полза на позицията, че Егейско море представлява особен случай, който не може да бъде разрешен чрез разпоредбите на международното морско право. Изданието поставя въпроса и дали разширяването на териториалните води в Йонийско море има отношение към преговорите, които се водят между Гърция и Албания за определяне на изключителната икономическа зона на всяка от двете страни, като в този случай \"Катимерини\" предвижда сериозни пречки за процедурата, като се има предвид, че все още няма споразумение между Атина и Тирана. Бившият гръцки външен министър Евангелос Венизелос подложи на критика решението на правителството да разшири частично териториалните води на страната, което беше обявено от досегашния външен министър Никос Кодзиас при предаването на поста на премиера Ципрас, съобщава агенция АНА-МПА. \"Частичното разширяване на териториалните води извън Егейско море, като териториалните води в Егейско море остават 6 мили, означава на първо място приемане на основния турски аргумент за \"особените обстоятелства\" в Егейско море, а на второ място - приемане на турската практика, защото Турция има диференцирана ширина на териториалните води\", казва Венизелос. \"Такива ходове, които занимават националната политика вече 45 години, не се обявяват при такива вътрешноправителствени обстоятелства, а още по-малко се извършват по този начин, като медийна противотежест\", отбелязва още бившият министър и вицепремиер.", "date": "2018.10.20", "title": "Кодзиас: Гърция ще увеличи частично териториалните си води до 12 морски мили"}
{"url": "https://www.24chasa.bg/novini/article/7111320", "text": "Най-малко девет души бяха убити днес в Афганистан, където се произвеждат избори, предаде ДПА. Според местната агенция Пажвок жертвите при различни инциденти и нападения са дори 15, а ранените са 110, допълва ТАСС. В няколко района на Кабул край избирателни секции избухнаха взривове, при които загинаха трима души, а 67 души бяха ранени, заяви представител на здравните власти. Експлозиите са били причинени от взривни устройства, поставени близо до избирателните секции, предава БТА. При взрив в провинция Нангархар загинаха двама души, а трима бяха ранени. В провинция Тахар загина един човек, а осем бяха ранени, след като изстреляна от талибаните ракета улучи дома им, заявиха местни лидери. Трима афганистански войници бяха убити в провинция Гор при устроена от талибаните засада. В провинция Кундуз бяха ранени няколко избиратели, след като ракети, изстреляни от околностите на провинциалната столица Кундуз, паднаха близо до избирателни секции, каза представител на местния съвет. По думите му талибаните обстрелват града с ракети от сутринта. Има информация, че избирателната активност е висока въпреки насилието и предупрежденията на талибаните да не се гласува. Гласуването обаче е съпроводено от нередности и забавяния. На някои места избирателните секции останаха затворени, на други нямаше избирателни материали, а на трети имаше съобщения за технически проблеми. Независимата избирателна комисия удължи гласуването заради натрупалите се проблеми. Тя каза, че избирателните секции, където материалите пристигнат преди 13 ч. местно време, ще останат отворени до 20 ч. Секциите, където материалите пристигнат след това време, ще затворят врати днес и ще отложат гласуването за утре. По данни на комисията около 8,8 милиона афганистанци са регистрирани за изборите. Броят на регистрираните избиратели обаче се поставя под съмнение от експерти, наблюдатели и партии. Очаква се избирателите в 32 от 34-те провинции на Афганистан да гласуват на тези избори. Правителството обяви вчера, че гласуването в Кандахар ще бъде отложено със седмица, след като в четвъртък при нападение бяха убити началниците на провинциалната полиция и разузнаване. В Газни няма да има гласуване заради местен спор за границите на избирателните райони. Все пак хората, които имат възможност да гласуват, се надяват, че избраните депутати ще съдействат за положителна промяна в парламента.", "date": "2018.10.20", "title": "Девет души са убити в деня на изборите в Афганистан"}
{"url": "https://www.24chasa.bg/novini/article/7111335", "text": "Четирима гръцки полицаи, които според качен в интернет видеоклип демонстрират неприемливо поведение към възрастна чужда гражданка в Центъра за приемане и идентифициране на мигранти в селището Мория на остров Лесбос, са отзовани в службите си в Атика, Янина и Едеса, съобщава \"Катимерини\". По отношение на полицаите е разпоредено да бъде проведено съдебно разследване, което да установи дали в поведението им има и расистки елементи, предава БТА. Един от полицаите, който на видеото изглежда, че обижда чужденката, е отстранен от работа, докато за останалите ще бъде решено дали да бъдат отстранени в хода на разследването.", "date": "2018.10.20", "title": "Разследват гръцки полицаи за неприемливо поведение към възрастна бежанка"}
{"url": "https://www.24chasa.bg/novini/article/7111340", "text": "Великобритания заяви днес, че обмисля \"следващи стъпки\", след като Саудитска Арабия за първи път призна, че изчезналият журналист Джамал Кашоги е бил убит в нейно консулство в Турция, предаде Ройтерс. \"Изразяваме нашите съболезнования на семейството на Джамал Кашоги след това потвърждение на смъртта му. Разглеждаме саудитското съобщение и нашите следващи стъпки\", каза външното министерство. \"Както заяви външният министър, това е ужасно деяние и трябва да се потърси сметка на отговорните\", беше посочено в изявлението, предава БТА. Холандският министър-председател Марк Рюте каза, че е необходимо по-нататъшно разследване на смъртта на Кашоги. \"Много неща все още остават неясни. Какво се е случило? Как е умрял той? Кой е отговорен? Очаквам и се надявам, че всички съответни факти ще бъдат ясни колкото се може по-скоро\", заяви Рюте. \"Необходимо е обстойно разследване\", каза той. Датският премиер Ларс Льоке Расмусен пък смята, че Саудитска Арабия не е казала цялата истина за смъртта на журналиста Кашоги, предаде ТАСС, като се позова на телевизия ТВ2. \"Самият факт, че саудитците днес потвърдиха неговата смърт, след като отначало обясниха, че той е напуснал консулството жив, показва, че ние не разполагаме с пълната истина за това и че сме длъжни да настояваме за нея\", каза Расмусен. Неправителствената организация Репортери без граници пък призова да не се прави никакъв компромис с Рияд във връзка със случая Кашоги, предаде Франс прес. \"Всеки компромис със Саудитска Арабия относно убийството на Джамал Кашоги ще означава да се даде \"разрешение за убиване\" на едно кралство, което \"отвлича\" и \"убива\" журналисти, каза генералният секретар на Репортери без граници Кристоф Дьолоар. \"Всеки опит да се намали натиска над Саудитска Арабия и да се приеме политика на компромис ще има като последствие това да се даде \"разрешение за убиване\" на една монархия, която хвърля в затвора, бичува, отвлича и дори убива журналисти, които дръзват да правят разследвания и да подемат дебати\", допълва Дельор в Туитър. Той посочва, че след \"признаването на смъртта\" на Кашоги Репортери без граници \"очаква върху Саудитска Арабия да бъде упражнен един решителен, постоянен и мощен натиск, за да се изясни цялата истина по случая и да се постигне освобождаването на саудитски журналисти, които са били осъдени на ужасяващи и безумни присъди\". Турско-арабска асоциация на журналисти, базирана в Истанбул, настоя днес за осъждане на \"истинските виновници\" за убийството на саудитския журналист Джамал Кашоги в саудитското консулство в Истанбул, освен 18-те лица, за чието арестуване съобщи Рияд, предаде АФП. Ние искаме не само тези 18 мъже, но и онези, които са им дали заповедите, да бъдат наказани, заяви Туран Къшлакчъ, председател на турско-арабска медийна асоциация, в която е членувал и убитият журналист. Къшлакчъ каза това днес пред репортери пред консулството на Саудитска Арабия в Истанбул. Саудитска Арабия призна рано днес, 17 дни след изчезването на Кашоги, че журналистът е бил убит в саудитското консулство в Истанбул. Рияд посочи, че разследванията на случая продължават, като до момента са били задържани 18 саудитски граждани. Испанското правителство заяви днес, че е \"поразено\" от предварителната информация на Рияд за смъртта на саудитския журналист дисидент Джамал Кашоги в саудитското консулство в Истанбул, предаде ДПА. В съобщението е посочено, че Мадрид поднася най-искрени съболезнования на неговото семейство. Правителството на социалиста Педро Санчес се присъединява към призива на генералния секретар на ООН Антониу Гутериш за задълбочено и прозрачно разследване, за да бъдат изправени пред съда отговорните за инцидента, предизвикал международно негодувание. Френският министър на външните работи Жан-Ив Льо Дриан заяви днес, че обясненията, дадени от Рияд за смъртта на саудитския журналист Джамал Кашоги, не отговарят на всички въпроси и че настоява за \"пълно и старателно разследване\", предаде Франс прес, позовавайки се на негово писмено изявление. \"Много въпроси остават без отговор. Това налага изчерпателно и старателно разследване, за да се установят всички отговорности, така че отговорните за убийството на Джамал Хашоги да могат да отговарят за действията си\", отбелязва френският министър.", "date": "2018.10.20", "title": "Вижте позициите на различни държави за смъртта на Джамал Кашоги"}
{"url": "https://www.24chasa.bg/novini/article/7111345", "text": "Хиляди демонстранти се събраха днес в центъра на Лондон, за да призоват за втори референдум за излизането на Великобритания от Европейския съюз, предадоха Асошиейтед прес и ДПА. Според организаторите протестиращите са над 500 хил. Кметът на британската столица Садик Хан е сред политиците, участващи в протестното шествие, чиято кулминация е пред парламента. Той заяви в Туитър, че това е \"исторически момент в нашата демокрация\", предава БТА. Организаторите очакват това да бъде най-голямата подобна демонстрация. Според тях в нея ще се включат над 100 000 души. Хиляди активисти от цялата страна пристигат с около 150 автобуса за участие в проявата. Протестът, организиран от групата \"Пийпълс воут\" (в превод Народен вот), е подкрепян от британския в. \"Индипендънт\", чиято онлайн петиция за втори референдум за Брекзит е подписана от близо 900 000 човека. През юни 2016 г. британците с малко мнозинство гласуваха за излизане от ЕС. Министър-председателката Тереза Мей изключва възможността за нов референдум за Брекзит. Социологическите проучвания показват, че страната е дълбоко разделена по въпроса. Великобритания трябва да напусне ЕС на 29 март догодина, но преговорите са затруднявани от разногласия, особено за границата между Северна Ирландия и Ирландия, която ще бъде единствената сухопътна граница между Великобритания и ЕС след Брекзит. Има все по-големи страхове от напускане без сделка, което може да причини хаос на границите и в икономиката.", "date": "2018.10.20", "title": "Над 500 хил. протестиращи в Лондон, искат нов референдум за Брекзит (Снимки)"}
