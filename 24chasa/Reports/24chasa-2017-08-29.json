{"url": "https://www.24chasa.bg/novini/article/6415132", "text": "Германският канцлер Ангела Меркел заяви, че може да си представи еврозоната да има министър на икономиката и финансите, но Берлин все пак трябва да обсъди с Франция какви всъщност биха били задълженията на едно такова лице, предаде Асошиейтед прес,цитирано от БТА. Френският президент Еманюел Макрон встъпи в длъжност през май с призив за дълбока реформа на валутния съюз и въвеждане на поста финансов министър на еврозоната. Меркел прие идеята предпазливо и предупреди, че тепърва предстои да бъдат уточнени детайлите. На традиционната си лятна пресконференция днес канцлерката каза: \"Бих могла да си представя министър на икономиката и финансите, така че да се сдобием с по-висока степен на единна конкурентоспособност\". Тя приветства и предложението на своя финансов министър сегашният спасителен фонд на еврозоната да бъде превърнат в \"Европейски паричен фонд\", за да има Европа повече възможности да решава собствените си проблеми в бъдеще.", "date": "2017.08.29", "title": "Меркел е отворена към идеята за нов министър на еврозоната"}
{"url": "https://www.24chasa.bg/novini/article/6415089", "text": "Районната прокуратура в град Левски предаде на съд 15-годишно момче, което е извършило блудствени действия с 11-годишно момиче в Център за настаняване от семеен тип за деца без увреждания, съобщиха от прокуратурата. Според разследването обвиняемият И.А. е извършил престъплението в периода 2-27 април т.г., като е могъл да разбира значението на деянието си и да ръководи постъпките си, при условия на продължавано престъпление и с употреба на сила. Обвиняемият е бил настанен със заповед на Дирекция \"Социално подпомагане\" - Свищов в Центъра, поради отказ на родителите му да се грижат за него. В същият Център била и пострадалата. Обвиняемият е извършил престъплението си първо в перално помещение като се възползвал от уплахата на момичето, а след няколко дни изтласкал малолетната в своята стая в Центъра и отново извършил блудство. Тогава пострадалата е казала за случилото се на служител на Центъра. Предстои насрочване на делото за разглеждане от съда.", "date": "2017.08.29", "title": "Дават на съд 15-годишен, блудствал с 11-годишна в град Левски"}
{"url": "https://www.24chasa.bg/novini/article/6415081", "text": "Неколкократно осъждан мъж от Свищов е привлечен към наказателна отговорност за извършена кражба, съобщи МВР. На 8 март т.г. в гр. Свищов Я.Г. на 38 години, действайки при условията на опасен рецидив, след взломяване на ключалка на врата на автомобил, отнел 1000 лева и два мобилни телефона. Мъжът е осъждан за извършени кражби и за престъпления свързани с наркотични вещества. На 28 август Я.Г. е привлечен в качеството на обвиняем по водено в РУ Свищов досъдебно производство за престъплението. Наложена му е мярка за неотклонение “Подписка”.", "date": "2017.08.29", "title": "Рецидивист отива на съд за поредна кражба в Свищов"}
{"url": "https://www.24chasa.bg/novini/article/6415070", "text": "Полицията във Велико Търново разследва пожар на лек автомобил на горски стражар. Огънят е унищожил колата в нощта срещу вторник. Сигнал за горящата Мазда, паркирана пред дом на ул.\"Щастливеца\" в Дебелец, е получен в 2.35 ч. от тел.112. На местопроизшествието се отзовали трима огнеборци и дежурен инспектор от Оперативния център на пожарната. Те изгасили пламъците, но огънят унищожил двигателя, купето и предните гуми. При огледа е установено, че пожарът е възникнал от предната част на лекия автомобил. В РУ Велико Търново е образувано досъдебно производство за установяване на причините. Една от версиите е умишлен палеж с цел сплашване или отмъщение на горския служител.", "date": "2017.08.29", "title": "Разследват палеж на кола на горски стражар в Дебелец"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.08.29", "title": "Мобилният сайт на “24 часа” вече е номер 1 сред новинарските (Видео)"}
{"url": "https://www.24chasa.bg/novini/article/6415109", "text": "На ГКПП „Капитан Андреево“ се е образувала 5-километрова колона от чакащи автомобили на влизане в страната. Това съобщиха от пресцентъра на ГД „Гранична полиция“, като информацията за трафика на българските гранични контролно-пропускателни пунктове е към 13.30 часа. На ГКПП „Дунав мост-Видин“ и „Дунав мост-Русе“ на изход от страната има по 2 км колони от товарни автомобили. На ГКПП „Капитан Петко войвода“ трафикът на влизане в страната е интензивен, на ГКПП „Кулата“ и ГКПП „Маказа“ на вход и изход трафикът е интензивен. На ГКПП „Калотина“ на изход от страната трафикът е интензивен за леки автомобили. На българо-македонската граница трафикът е нормален на всички гранични контролно пропускателни пунктове. Фериботът Оряхово - Бекет работи само в светлата част от деня поради ниско ниво на река Дунав.", "date": "2017.08.29", "title": "5 км от тирове на на ГКПП „Капитан Андреево“ на влизане в страната"}
{"url": "https://www.24chasa.bg/novini/article/6415113", "text": "Посланикът на Северна Корея при ООН в Женева във вторник защити използването на „твърди контрамерки\" срещу агресията на САЩ,  , предава AFP, цитира \"Фокус\". „Сега, когато САЩ открито заявиха своето враждебно намерение към Северна Корея, като извършиха съвместни агресивни военни учения, въпреки многократните предупреждения... моята страна има всички основания да реагира с твърди контрамерки, за да упражни правото си на самозащита\", заяви Хан Тае-Сонг заяви в рамките на Конференцията по разоръжаването.", "date": "2017.08.29", "title": "Посланикът на Северна Корея при ООН защити употребата на \"твърди контрамерки\" срещу САЩ"}
{"url": "https://www.24chasa.bg/novini/article/6415126", "text": "Американският университет в България посреща 227 младежи от 25 държави. 47% от тях са българи, а останалите идват от съседни държави, както и от страни като САЩ, Колумбия, Киргизстан, Непал, Русия, Полша, Норвегия, Испания и др. Сред новите студенти има много младежи с изявени таланти. От българите с постиженията си се отличават златен медалист от олимпиадата по астрономия в Санкт Петербург и от национална олимпиада по физика, както и студент с първо място на националната олимпиада по информационни технологии. Победителят в X factor за 2015 г. и първенец в националната олимпиадата по биология са представители от Албания, които впечатляват със своите успехи. От косовските първокурсници се отличават участник в 2 конференции на ООН, както и младежки посланик за мир. В списъка с талантливи младежи, които избраха АУБ, за да получат американско образование на световно ниво, са студенти с различни хобита, сред които рисуване, скулптура, писане на песни и кратки разкази, носители на сертификати от редица престижни национални и международни състезания, както и участници в интернационални обмени и музикални конкурси. При пристигането си младежите ще бъдат приветствани от президента на АУБ д-р Стивън Съливан на традиционен прием в кампуса на университета на 30 август от 18 ч. В рамките на Седмицата за ориентация новите студенти ще се опознават, ще участват в разнообразни събития като спортна вечер, караоке, доброволческа дейност, вечер на талантите, информационна сесия на Кариерния център и др. Програмата включва и запознаване с административните офиси, библиотека „Паница”, спортните съоръжения и компютърните зали, а техни колеги от по-горни курсове ще им покажат най-интересните места в Благоевград. На 227-те студенти, от които около 30 са по програми за обмен, ще бъде предоставена и възможността да се регистрират за избраните от тях учебни курсове. Новата академична година за студентите на Американския университет в България ще започне на 7 септември.", "date": "2017.08.29", "title": "Младежи от 25 държави първокурсници в Американския университет"}
{"url": "https://www.24chasa.bg/novini/article/6415131", "text": "Загиналите в резултат на бурята Харви, вилняла в американския щат Тексас, станаха 14, съобщи ТАСС, като се позова на телевизия \"Фокс нюз\". Щатските власти предупредиха, че се очаква броят на жертвите да се увеличи след оттеглянето на водите, които наводниха град Хюстън и все още не позволяват да се направи оценка на последиците от стихията, цитира БТА. Според кмета на града Силвестър Търнър в момента в центровете за временен подслон са настанени около 6200 души. \"Нуждите ни са огромни. В тези центрове се намират само хората, които просто няма къде да отидат\", каза той. Губернаторът на Тексас Грег Абът поиска да бъдат мобилизирани 12 000 резервисти от щатската Национална гвардия. Освен с оказването на помощ на пострадали и останали без дом хора, те ще се заемат и с издирване на още жертви.", "date": "2017.08.29", "title": "Жертвите на бурята Харви в Тексас вече са 14"}
{"url": "https://www.24chasa.bg/novini/article/6415114", "text": "Двама турски войници са ранени при експлозия на самоделно взривно устройство, поставено от бунтовници от Крюдската работническа партия /ПКК/ на пътя Диарбекир-Батман , Югоизточна Турция, съобщава в.\"Миллиет\", цитирано от БТА. Експлозията е станала около 12.30 часа, като терористите от ПКК са активирали взривно устройство при преминаването на две бронирани военни коли по пътя в района на Чанър. След експлозията в района са били изпратени много линейки, а пътят Диарбекир-Батман е затворен за движение.", "date": "2017.08.29", "title": "Двама турски войници са ранени при експлозия в Югоизточна Турция"}
{"url": "https://www.24chasa.bg/novini/article/6415086", "text": "Започва изграждането на национално хранилище за погребване на ниско и средно радиоактивни отпадъци. Министърът на енергетиката Теменужка Петкова и директорът на държавното предприятие \"Радиоактивни отпадъци\" Дилян Петров направиха във вторник първа копка на хранилището, което е замислено още през 2005 година. Гробището за ядрения отпадък ще се състои на площадка \"Радиана\" близо до АЕЦ \"Козлодуй\". Първият панел на хранилището чрез изграждане започна днес, ще има 22 клетки които ще се складират в контейнери ядрен отпадък. Контейнерът представлява железобетонен куб с размер 2x2 метра в който е погребан ядрения боклук. В тези 22 клетки ще се съберат 6 336 такива куба. В АЕЦ \"Козлодуй\" вече са обезопасени такива ниско и средно радиоактивни отпадъци по 1 500 куба, те са на временен склад. 1000 от тях ще бъдат погребани в хранилището което трябва да готово с първия си етап през 2021 година. Строителството ще струва 71,8 млн евро които са от международен фонд \"Козлодуй\". Погребаните ядрени отпадъци ще престояват в него 300 години. Ще има система за улавяне на всяка капка вода, както и датчици за постоянно наблюдение. Хранилището е  на дълбочина 12 метра и ляга на 5 метра льосова възглавница, а над покрива му ще има 5 метрова изолация. Вторият и третият етап ще се изграждат след запълването на 22 клетки и ще струва по-малко от 70 млн. евро. ", "date": "2017.08.29", "title": "Строим хранилище за погребване на ядрен отпадък за 300 години"}
{"url": "https://www.24chasa.bg/novini/article/6414831", "text": "Председателят на Европейската комисия Жан-Клод Юнкер заяви днес, че Турция, която поражда силни безпокойства във вързка с правата на човека и правовата държава, се отдалечава \"с гигантски крачки\" от ЕС, съобщава АФП, цитира БТА. Турция се отдалечава с гигантски крачки от Европа, посочи Юнкер в реч пред посланиците от ЕС. Юнкер подчерта, че поддържа \"добри отношения\" с турския президент Реджеп Тайип Ердоган, но заяви, че го \"подозира\", че той желае да накара Европа \"да каже, че иска да сложи край на преговорите, за да може да натовари с отговорността единствено ЕС, а не Турция\". Преговорите за присъединяване на Турция към ЕС, които започнаха през 2005 г., се намират сега в мъртва точка. Но мнозинството от страните от ЕС не искат засега да направят крачката към официално прекратяване на преговорите, опасявайки се, че това ще предизвика окончателен разрив с един ключов партньор по въпросите за миграцията и борбата с тероризма, отбелязва АФП. Въпросът е дали трябва да сложим край на преговорите с Турция. Това е чисто теоретичен въпрос, защото във всеки случай за момента няма преговори, посочи Юнкер. Аз бих искал ние да се държим така, че турците да забележат, че те са тези, тоест \"системата Ердоган\", която прави невъзможно присъединяването на Турция към ЕС, вместо да падаме в капана, добави той. Цялата отговорност е на турската страна, подчерта той. Дипломатическите отношения между Анкара и Брюксел силно се влошиха след опита за преврат в Турция през юли 2016 г. Те се обтегнаха допълнително след референдума през април, който засили пълномощията на президента Ердоган. Турция предприе безпрецедентни по мащаб чистки срещу предполагаеми привърженици на движението на ислямския проповедник Фетхуллах Гюлен, обвиняван за организирането на опита за преврат, отбелязва АФП, като припомня, че над 50 000 души бяха арестувани, а над 100 000 бяха уволнени.", "date": "2017.08.29", "title": "Юнкер: Турция се отдалечава с гигантски крачки от Европа (Обновена)"}
{"url": "https://www.24chasa.bg/novini/article/6415005", "text": "Докато спрат дъждовете, тропическата буря Харви ще е изсипала 3785 кубични метра валежи на човек (мъже, жени и деца) в Югоизточен Тексас - рекорд, който показва какво бъдеще може да донесе глобалното затопляне, предаде Асошиейтед прес. Учените веднага казаха, че Харви не е резултат от климатичните промени и че още не са определили дали глобалното затопляне може да е влошило бурята. Те обаче отбелязаха, че по-топлият въздух и влажността означават по-силни урагани с повече валежи занапред, цитира БТА. \"Тази буря може да служи като предупреждение\" - каза климатологът Майкъл Опенхаймер от университета Принстън. Изчисленията, с които се определя дали дадено явление е повлияно от причинените от човека климатични промени, отнемат месеци. Климатолозите обаче са единодушни, че бъдещите бури ще са с повече валежи. Причината е, че топлият въздух задържа повече вода. За всеки по-висок градус Целзий в атмосферата се образуват 8 процента повече валежи. Глобалното затопляне означава и по-топли морета, а топлата вода подхранва ураганите. Когато Харви се насочи към Тексас, водата в Мексиканския залив беше с почти 1 градус по-топла от нормалното, каза метеорологът Джеф Мастърс. Няколко изследвания показват, че най-силните валежи (около 1 процент) вече се изливат много по-често. Климатолозите не са единодушни каква роля има глобалното затопляне за това, че Харви се задържа над Тексас, което е определящо за катастрофалното наводнение. Ако ураганът се беше придвижил, както обикновено става, нямаше да има толкова много валежи на едно място. Харви се задържа, защото е притиснат между два фронта с високо налягане, които действат в противоположна посока и също са блокирани. Опенхаймер и други негови колеги мислят, че има връзка между топящия се плаващ лед в Арктика и промените в течениятта и метеорологичните явления, заради които тези блокиращи атмосферни фронтове стават по-чести. Други, като Мастърс, обаче казват, че още е рано за такива изводи. Според климатолога Клиф Мас от универистета на Вашингтон, промените в климата не са достатъчно силни, за да предизвикат екстремни явления като валежите на Харви. Според тях те са по-скоро проява на естествена променливост. Очаква се днес в части от района на гр. Хюстън да е подобрен почти 40-годишният американски рекорд за най-големи валежи от тропическа буря - 48 инча (122 см), поставен от тропическата буря Амелия през 1978 г. в Тексас.", "date": "2017.08.29", "title": "Бедствието Харви е предвестник на бурите в бъдещето"}
{"url": "https://www.24chasa.bg/novini/article/6414919", "text": "Канцлерът на ФРГ Ангела Меркел заяви във вторник, че Германия не може да \"мълчи\" за страховете на ЕС относно върховенството на закона в съседна Полша, наричайки го „сериозен проблем\", предава Франс прес, цитирана от Фокус. В понеделник Полша отхвърли опасенията на ЕС, че спорните съдебни реформи, които предизвикаха масови протести, ще подкопаят съдебната независимост в бившата комунистическа държава. Меркел заяви: \"Колкото и да искам добри отношения с Полша, нашия съсед, ние не можем да мълчим и да не говорим, само за да запазим спокойствието\". Същевременно германският канцлер припомни, че върховенството на закона е „основа за сътрудничество в рамките на ЕС\". Бих искала да имаме по-добри отношения с Турция, но трябва да гледаме реалността. Това е една много сложна фаза в нашите отношения, заяви Меркел. Нашето искане е ясно - всички /германски граждани/, които са задържани там, трябва да бъдат освободени, каза Меркел, предава БТА. Турция не се придържа към принципите на правовата държава, ето защо Германия преориентира политиката си към нея. Това също има и икономически последици. \"Съжалявам за това, но мисля, че е необходимо\", отбеляза Меркел, коментирайки „сложните отношения\" между Берлин и Анкара. Името на турския президент Реджеп Тайип Ердоган обаче тя не спомена нито вендъж, предаде \"Фокус\". Същевременно германският канцлер призова отново за освобождаването на Дениз Юджел или Петер Щойднер, които турските власти държат в затвор без издадена присъда срещу тях. „Редица германски граждани са подложени на разследване, което според нас е неоправдано\", категорична бе Меркел, като припомни и за други подобни случаи, които не са получили толкова голяма гласност.", "date": "2017.08.29", "title": "Меркел: Преориентираме политиката си към Турция (Обновена)"}
{"url": "https://www.24chasa.bg/novini/article/6415016", "text": "Поне девет души са станали жертви на бушуващия в американският щат Тексас ураган „Харви“, пише вестник The Los Angeles Times, цитиран от Фокус. Голяма част от Хюстън, четвъртият по големина град в САЩ, е под вода, като се очаква ураганът да удари отново, според съобщение на Националния метеорологичен институт. Още в понеделник двете убежища край Хюстън бяха запълнени от около седем хиляди души, като се очаква повече от още 30 хил. да потърсят подслон. Във вторник президентът Доналд Тръмп ще посети бедстващия щат.", "date": "2017.08.29", "title": "Жертвите на урагана Харви вече са 9"}
{"url": "https://www.24chasa.bg/novini/article/6415017", "text": "На 1 септември 2017 г. Окръжен съд-Пазарджик ще разгледа Европейска заповед за арест, изготвена от съд в гр. Марбея, Кралство Испания, спрямо българския гражданин Иван С., на 45 г., съобщиха от Прокуратурата. Според данните, предоставени от испанските съдебни власти, Иван С. е част от организирана престъпна група, занимаваща се с трафик на жени с цел сексуална експлоатация, като за голяма от участниците в тази престъпна група бе допуснато изпълнението на европейски заповеди за арест през юни и юли 2017 г. Окръжна прокуратура-Пазарджик ще поиска допускане изпълнението на европейска заповед за арест спрямо Иван С. Той е бил задържан на 18 август 2017 г. с постановление на Окръжна прокуратура-Пазарджик във връзка с постъпила чрез Шенгенската информационна система европейска заповед за арест. Впоследствие с определение на съда по отношение на лицето е взета мярка за неотклонение „задържане под стража“. Към момента тече същинско производство по Закона за екстрадицията и европейската заповед за арест.", "date": "2017.08.29", "title": "Арестуваха българин, издирван в Испания за трафик на жени, в Пазарджик"}
{"url": "https://www.24chasa.bg/novini/article/6414863", "text": "Българското Черноморие остава предпочитана дестинация за лятна почивка за гражданите на страната и през това лято. Вече над милион и триста хиляди пълнолетни българи са почивали на морето ни, а още на половин милион явно им предстои да го посетят. Това показват данните от експресен телефонен сондаж на „Галъп интернешънъл“, проведен сред 800 пълнолетни българи в цялата страна – възложен, финансиран и проведен от „Галъп интернешънъл“. Телефонният сондаж е проведен чрез панелна методика, която позволява национална представителност на данните. В сондажа 37% заявяват, че са били на лятна почивка – това означава около 2 милиона души. А 68% от тях твърдят, че са избрали българското Черноморие, което е над милион и триста хиляди. Ако в сметката се прибавят и децата, то това означава, че близо половината от населението на страната ни е било или ще бъде на нашето Черноморие през този сезон. С най-голям дял са младите до 30-годишна възраст и жителите на София. Това означава също, че спрямо очаквания брой туристи през летния сезон, повече от половината са наши сънародници. В България българският турист остава доминиращ. В чужбина през това лято към настоящия момент са почивали около триста и петдесет хиляди българи. Интересно за отбелязване в данните е, че още близо толкова тепърва ще отидат на почивка извън страната - очевидно по-евтините условия за началото на есента са особено привлекателни, а също така предпочитаният по-прохладен климат през ранната есен вероятно оказва влияние. Други седемстотин хиляди пълнолетни българи са почивали или им предстои да почиват на други места в страната извън Черноморието. Като цяло над 60% от българите са почивали или ще почиват извън мястото, където живеят, през това лято. Числото се получава от сумирането на дяловете на онези, които вече са почивали и онези, които твърдят, че ще почиват. Дейността на Министерството на туризма се одобрява от малко над 50% от пълнолетните граждани, а близо една трета са по-скоро критично настроени. Същевременно контролът по плажовете от страна на министерството среща подкрепата на над 80% от интервюираните.  В огромното си мнозинство българските граждани искат спазване на правилата по Черноморието и в курортите и поддържане на реда от страна на държавните и общинските органи. Изключение, но само до известна степен, в това отношение са младите хора до 30-годишна възраст, но дори и сред тази възрастова група като цяло преобладава подкрепата за повече ред в туризма у нас.", "date": "2017.08.29", "title": "\"Галъп\": Българите предпочитат родното Черноморие за лятна почивка (Обновена)"}
{"url": "https://www.24chasa.bg/novini/article/6414958", "text": "30-на ученици и учители излязоха пред РУО в защита на директора Антони Стоянов. Началникът на Регионалното управление на образованието Ваня Кастрева покани на разговор петима представители. Вчера стана ясно, че директорът на Софийската математическа гимназия Антони Стоянов няма да подава оставка и нямало основния за такова нещо. Той посочи, че искал да се върне по-рано от отпуска, но не бил пуснат на работа от инспектората, предаде Би Ти Ви. Той намекна за натиск от страна на министерството на образованието и инспектората да върне на работа учители, които са уволнени или нямат продължени договори. По думите му на първата му среща със зам.-министъра и г-жа Кастрева от инспектората станало ясно, е само така ще се реши проблеми в СМГ. ", "date": "2017.08.29", "title": "Ученици излязоха на протест в защита на директора на СМГ"}
{"url": "https://www.24chasa.bg/novini/article/6414990", "text": "Днес в 15.00 часа в моя кабинет ще има разширено съвещание с министъра на правосъдието Цецка Цачева, с министъра на труда и социалната политика Бисер Петков, представители на МВР, както и със специалисти юристи от другите ведомства по отношение на промените в Закона за българското гражданство и Закона за трудовата мобилност, които да дадат възможност в 2 посоки да облекчим нашите сънародници от трети страни. Това каза на брифинг в Министерския съвет вицепремиерът Валери Симеонов, предаде „Фокус“. „На първо място това е облекчаване на режима за получаване на синя карта и удължаването на срока, за който се дава тя. Второто е по отношение на ускоряване на процедурата за получаване на българско гражданство. Това е една от поредицата съвещания, които правим, за да подготвим законодателни промени, които да облекчат получаването на гражданство и работата в България“, обясни вицепремиерът. По думите му България, особено в последните години, организира доста сериозна помощ - и финансова, и от гледна точка на учебни материали за всички неделни училища, както и за висшето в Тараклия, и средното в Одеса. „Предстои възстановяването на още нови паралелки от 1 септември. Не се усеща недостиг на учебни материали“, каза още Валери Симеонов.", "date": "2017.08.29", "title": "Валери Симеонов: Няма недостиг на учебни материали за българските училища в Украйна и Молдова"}
{"url": "https://www.24chasa.bg/novini/article/6414988", "text": "Държавният глава на Франция заяви във вторник, че борбата срещу ислямисткия тероризъм би трябвало да е водещ приоритет във външната политика на Париж, предава Франс прес, цитирана от Фокус. „Гарантирането на сигурността за нашите граждани означава, че борбата срещу ислямисткия тероризъм е наш първи приоритет“, подчерта Макрон в първата си важна външнополитическа реч, която изнася в качеството си на президент на Франция. „Бих искал да потвърдя ангажимента на Франция към ядрената сделка с Иран. Няма алтернатива на програмата за неразпространение (на ядрени оръжия). Това дава възможност за конструктивни и взискателни отношения с Иран\", допълни Макрон.", "date": "2017.08.29", "title": "Макрон: Борбата срещу ислямисткия тероризъм е първи приоритет на Франция"}
{"url": "https://www.24chasa.bg/novini/article/6415018", "text": "Институцията на омбудсмана ще се включи активно в общественото обсъждане за промяна на нормативната уредба на здравното министерство, която забранява инвитро след смъртта на единия от партньорите. Става въпрос за Наредба № 28 от 2007 г., според която здрав генетичен материал – мъжки или женски, ембриони, яйцеклетки и зиготи, подготвени за инвитро процедура, трябва да бъде унищожен след смъртта на единия партньор, дори когато приживе е дадено изрично съгласие за извършването й. Това съобщиха от пресцентъра на Омбудсмана на Република България. Още преди месец, на 31 юли 2017 г., омбудсманът Мая Манолова изпрати препоръка до министъра на здравеопазването Николай Петров и до изпълнителния директор на Изпълнителната агенция по трансплантация /ИАТ/ д-р Мариана Симеонова да бъдат предприети „спешни мерки за промяна на практиката за унищожаване на яйцеклетки, сперматозоиди и зиготи, при необходимост и чрез нормативни промени“. Манолова е категорична, че прилагането на разпоредбата, при липса на императивно нормативно основание, нарушава правата на гражданите, несправедлива е и не подпомага преодоляването на демографската криза. До препоръката на омбудсмана се стигна, след като на 24 юли т.г., с молба за съдействие към институцията се обърна г-жа Ася Йорданова. В жалбата си тя посочва, че въпросният подзаконов нормативен акт пречи да бъде реализирана нейната и на внезапно починалия й при трудова злополука съпруг мечта – да имат деца. Приживе тя и съпругът й задействат процедура по инвитро оплождане във водеща клиника, която са финансирали с 5000 лв. За съжаление, на 13 юли т.г., мъжът на г-жа Йорданова загива. Това обаче не отказва жената от борбата й да си има дете. „Той много желаеше да има деца и е мой дълг да изпълня мечтите му“, пише Ася Йорданова в жалбата си до омбудсмана. Тя разказва, че докторът, който моли да ускори процедурата по имплантиране на ембрионите, я е повикал, за да подпише искането за тяхното унищожаване. На 8 август 2017 г. в институцията на омбудсмана е получен отговор от Изпълнителната агенция по трансплантация, в който се казва, че още през 2016 г. ИАТ е изготвила предложение до Министерството на здравеопазването /МЗ/ за промяна на Наредба № 28, в частта, касаеща „основателни причини за изтегляне и унищожаване на яйцеклетки, сперматозоиди и ембриони“. След излъчен материал по БТВ, зам.-министърът на здравеопазването Мирослав Ненков обяви, че МЗ стартира веднага промяна в наредбата, която обаче минава през задължително едномесечно обществено обсъждане. Едва след това, тя може да стане факт.", "date": "2017.08.29", "title": "Манолова иска да се отмени наредбата за забрана на инвитро след смъртта на партньор"}
{"url": "https://www.24chasa.bg/novini/article/6415031", "text": "Пълното слънчево затъмнение бе едно от събитията на годината за милиони хора в Северна Америка тази седмица. За пръв път от близо 100 години сянката на Луната премина от западния до източния бряг на САЩ и американската аеромосмическа агенция, различни институти и астрономи любители използваха явлението, за да направят изследвания и наблюдения. Едит от уникалните записи е направен с полихроматична камера на борда на спътник на океанографската и метеорологична служба на САЩ (NOAA). На него се вижда как сянката на Луната преминава през САЩ на 21 август, пише \" \".", "date": "2017.08.29", "title": "Вижте как изглежда слънчевото затъмнение от космоса (Видео)"}
{"url": "https://www.24chasa.bg/novini/article/6415052", "text": "В очакване на заседанието на общинския съвет на град Загреб, на което ще се гласува за промяна на името на площад \"Маршал Тито\", инициативата \"Антифашизмът е моят избор\" организира протест на Площада на жертвите на фашизма, където сред протестиращите бе и бившият хърватски президент Иво Йосипович, съобщи Макфакс. \"Тук съм, за да се противопоставя на търговския договор на кмета на Загреб Милан Бандич с крайната десница. Тук съм, тъй като ние гражданите трябва да спрем омаловажаването на фашистките престъпления. Нашият антифашизъм е въпрос на свобода и равноправие. Аз съм тук, тъй като не искам да живея в страна, в която правителството и премиерът от месеци толерират фашистки символи и то на мястото на най-голяма почит - в Ясеновац\", заяви Сандра Бенчич от Центъра за изследване на мира, цитира БТА. \"Пораснах по времето на Тито, бях пионер и си спомням за това с голяма радост. По време на режима на Тито образованието бе напълно безплатно. Днес родителите трябва да плащат всичко за своите деца. В същия този \"страшен тоталитарен режим\" имахме безплатно здравеопазване, а жените имаха същите заплати като мъжете. Днес ние нямаме нищо, освен връщане в средните векове\", заяви писателката Миряна Кризманич пред насъбралите се загребчани.", "date": "2017.08.29", "title": "Протестен в Загреб срещу плановете за преименуване на площад \"Маршал Тито\""}
{"url": "https://www.24chasa.bg/novini/article/6415051", "text": "Три международни компании искат да инвестират в АЕЦ \"Белене\". Това каза Теменужка Петкова, която днес даде началото на изграждане на Националното хранилище за ниско- и средноактивни радиоактивни отпадъци в АЕЦ \"Козлодуй\",  Министър Петкова заедно с шефа на Държавното предприятие \"Радиоактивни отпадъци\" Дилян Петров направиха символична първа копка на хранилището. Проектът се реализира със средства от Международен фонд \"Козлодуй\" чрез Европейската банка за възстановяване и развитие. Символичният старт на строителството бе даден на площадка \"Радиана в зоната на АЕЦ \"Козлодуй\".", "date": "2017.08.29", "title": "Три международни компании искат да инвестират в АЕЦ \"Белене\""}
{"url": "https://www.24chasa.bg/novini/article/6415063", "text": "Касите за винетни стикери за паркиране в София ще са с удължено работно време от 1 септември, информират от Центъра за градска мобилност. През октомври 2017 година изтича валидността на около 4000 винетни стикера, издадени на граждани живеещи в зоните за платено паркиране. От 1 октомври, съгласно решение на Столичния общински съвет, се разширява \"зелена\" зона в посока район \"Средец\" и район \"Лозенец\". В двата района ще бъдат обособени около 4700 паркоместа. Гражданите от новите подзони трябва да подадат заявления, за ползване на услугата локално платено паркиране. За улеснение на гражданите Центърът за градска мобилност приема документи за издаване на винетни стикери за платено паркиране още в началото на август. Най-бързо и удобно е подаването на заявления он лайн. След като подаде документите, всеки ще бъде уведомен за датата, в която може да отиде да си получи стикера и да плати цената, която за \"зелена\" зона е 100 лева за година, a за синя 150 лева и съответно 10 лева за 1 месец за \"зелена\" и 15 лева за 1 месец за \"синя зона\".", "date": "2017.08.29", "title": "Касите за винетни стикери за паркиране \nв София с удължено работно време"}
{"url": "https://www.24chasa.bg/novini/article/6415053", "text": "На 28 август около 16.45 часа в РУ- Ихтиман е съобщено, че на пътен възел „Мухово“ в посока Пловдив от микробус са слезли група хора, най- вероятно чужденци. Това съобщиха от пресцентъра на МВР, предаде \"Фокус\". На място веднага били изпратени полицейски патрули от РУ- Ихтиман и РУ- Костенец, които установили три жени, двама мъже и девет деца, всичките без документи за самоличност, по техни данни- сирийци. Групата била отведена в РУ-Костенец. След незабавни оперативно-издирвателни действия автомобилът, превозвал чужденците, е установен и спрян на автомагистрала „Тракия“ в района на ханче Калугерово. За срок до 24 часа е задържан водачът - 44- годишен старозагорец. По случая е образувано досъдебно производство. По-рано сутринта на 28 август служители на РУ – Ихтиман са установили 37 чужденци без документи. Това съобщиха от пресцентъра на МВР. Около 10.00 часа е получен сигнал за група чужденци, забелязани в гориста местност между Главен път 1-8 и автомагистрала „Тракия“. На място били изпратени полицейски служители, които установили група от 13 мъже, 10 жени и 14 деца, всичките без документи за самоличност, самоопределящи се като сирийци. Чужденците били отведени в районното управление и предадени на служител от група „Миграция“ към областната дирекция. По случая е регистрирана преписка.", "date": "2017.08.29", "title": "Заловиха група от бежанци без документи  край Ихтиман"}
{"url": "https://www.24chasa.bg/novini/article/6415042", "text": "51 кг. чист хероин, чиято пазарна стойност достига близо 4 млн.лв., са открити в уникален тайник на тир, съобщи на брифинг в ГКПП Лесово днес директорът на Агенция \"Митници\" Георги Костов. Той призна, че контрабандистите ставали все по-изобретателни, като в случая тайникът в тира с хероина си бил направо иновация. Наркотикът бил разпределен в 100 пакета по половин килограм, натъпкани в два сака. Чантите пък били привързани с кожени колани към релси в ремаркето на камиона. Тайникът бил изработен така, че при обикновена проверка изобщо не се забелязвал. Релсите се виждали само  при преглед на камиона от долу. Освен пакетите хероин към релсите били привързани и двама иракчани. Официално тирът превозвал стелажи за Румъния и в него пътували двама турски граждани. Двамата турски граждани  и иракчаните са задържани,  срещу иракчаните са повдигнати обвинения за незаконно преминаване на границата,  а на турците - за подпомагане, както и за контрабанда на високорискови наркотични вещества, каза апелативният прокурор на Бургас Любомир Петров. Още два случая на контрабанда са осуетени на ГКПП Лесово пред последните дни. На 27 август е спрян тир с двама украинци, в който са открити 1 тон и 100 кг. нелегален тютюн за наргиле на стойност над 60 000 лв. На 20 август пък е хванато контрабандно злато за 60 000 лв. Накитите били укрити отново в тир.", "date": "2017.08.29", "title": "51 кг. чист хероин, хванат на Лесово, бил в уникален тайник на релси"}
{"url": "https://www.24chasa.bg/novini/article/6415064", "text": "Непълнолетно момче е простреляло с въздушна пушка в краката друг непълнолетен в село Маломир, община Тунджа, съобщи говорителят на ОД на МВР Татяна Павлова. При извършения медицински преглед е установено, че сачми са попаднали в областта на дясното бедро и на лявата колянна става на пострадалия. Той е настанен в болница за лечение, без опасност за живота. Двете момчета са били в една компанията, когато между тях възникнал конфликт и единият младеж стрелял три пъти в краката на опонента си с носената от него въздушна пушка. Пушката е иззета от разследващите.", "date": "2017.08.29", "title": "Непълнолетен стреля по свой връстник с въздушна пушка в Ямболско"}
{"url": "https://www.24chasa.bg/novini/article/6414980", "text": "Огнищата в Кресненското дефиле са локализирани, ограничени и овладени, затова закривам Кризисния щаб. Това каза министърът на вътрешните работи Валентин Радев във връзка с пожара в Кресненското дефиле, предаде „Фокус“. \"Преди 6 дни по заповед на премиера беше активиран Националният план при бедствия в частта заплаха от голям пожар. Създаден бе бързо Национален кризисен щаб\", припомни той и уточни, че заповедта вече е изпълнена. Министър Радев уточни, че до днес средно на ден в гасенето са се включвали по 500 пожарникари, сред които доброволците от Министерство на отбраната и Агенцията по горите. „70 единици техника: двата военни вертолети. Днес включихме такъв от частна фирма“, допълни Радев. По думите му хората от населените места в околността вече могат да се завръщат. „Остава контролираният достъп от полицията поради причините, които сме обяснявали досега. Ток има навсякъде, включително в тунела. Няма проблем с далекопроводите“, коментира министър Радев. Министърът на вътрешните работи предупреди хората да внимават, когато варят компоти и палят огньове, защото така може да възникне пожар. „Движението по пътя е нормализирано“, каза министър Радев. Той обърна внимание на шофьорите да не хвърлят фасове от прозорците на колите си. Продължават разпитите на хората за пожара в Кресненското дефиле, все някой ще е видял как е тръгнал огънят. Това каза още министърът на вътрешните работи Валентин Радев във връзка с пожара в Кресненското дефиле. Той поясни, че продължават следствените действия. „Загубите бяха много големи, тепърва ще ги остойностяваме. Важно е да знаем кой е в основата“, каза министър Радев. „Сутринта гледах по телевизията екозащитници. Досега не си позволявах да говоря по темата. Никой не дойде да ни помогне от тях. Беше добре да бъдат тук, да ни посъветват къде има лешояди, къде да заграждаме огньовете повече. Това е личната ми забележка като ръководител на МВР“, посочи министър Радев. Той благодари на доброволците, които са се включили в гасенето на пожара.", "date": "2017.08.29", "title": "Валентин Радев: Огнищата в Кресненското дефиле са локализирани, закривам Кризисния щаб"}
{"url": "https://www.24chasa.bg/novini/article/6414902", "text": "Представители на фирми за събиране на вземания продължават да се представят за частни съдебни изпълнители (ЧСИ) и да оказват психически тормоз над гражданите. Това се посочва в съобщение на КЧСИ. От организацията припомнят, че дейността им се следи от девет институции, в това число - Министерство на правосъдието - чрез два специални инспектората, окръжните съдилища, Министерство на вътрешните работи, прокуратурата, НАП, КЗЛД, ДАНС. От началото на 2016 г. до момента ефективно са наложени 73 наказания - 57 глоби Към момента в страната работят 202-ма ЧСИ, назначени след конкурс със заповед на министъра на правосъдието. Делата в полза на държавата и общините, по които работят ЧСИ, бележат ръст през последните 5 години. Най-много дела образува бизнесът, след това идват държавата и общините, гражданите и накрая - банките. За 11 години са възстановени на кредиторите над 7 млрд. лева и са внесени над 1 млрд. лева в държавния бюджет. Сигнали за \"мними\" ЧСИ в камарата се получават още от 2011 г. Според закона ЧСИ използват писмена форма на комуникация, като първо връчват съдебните книжа по образуваното изпълнителното дело. Ако някой е получил заплаха за запор на заплата, сметки, възбрана или опис на имущество по телефона, това означава, че някой неправомерно се представя за ЧСИ, припомнят от Камарата.", "date": "2017.08.29", "title": "Представители на фирми за събиране на вземания още се представят за частни съдебни изпълнители"}
{"url": "https://www.24chasa.bg/novini/article/6404619", "text": "Пристигат още снимки на санирани блокове от цялата страна, във връзка с  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.29", "title": "Виж санирания блок на Боряна Георгиева от Русе, изпрати снимки, спечели 13 000 лв (видео)"}
{"url": "https://www.24chasa.bg/novini/article/6414917", "text": "Най-малко 13 цивилни са били убити, а седем - ранени, при въздушен удар на афганистанските въоръжени сили срещу талибаните в западната провинция Херат, съобщиха местните власти, цитирани от ДПА. Снощи афганистанските военновъздушни сили нанесли удар по команден център на талибаните в село Бахтабад, окръг Шинданд, предаде БТА. Убити били 20 бойци на ислямисткото движение. Поразени обаче били и околни къщи, където загинали 13 цивилни, заяви говорителят на провинциалните власти в Херат Джайлани Фархад. Представител на регионалния съвет, Хаджи Торялай Тахери, обаче каза, че загиналите 20 човека са само цивилни, без талибани. \"Събранието на талибаните, което военновъздушните сили са искали да ударят, вече е било приключило\", каза той. Говорителят на провинциалните власти Фархад заяви, че \"на място е изпратен екип за установяване на фактите\".", "date": "2017.08.29", "title": "13 цивилни загинаха при въздушен удар в Западен Афганистан"}
{"url": "https://www.24chasa.bg/novini/article/6414682", "text": "Правителството на премиера Алексис Ципрас е насочило всички свои усилия в посока да промени занапред климата на международно ниво за Гърция и да прокара посланието, че страната постепенно навлиза в епохата, когато тя вече няма да бъде обвързана с международните кредитори, предоставяли й финансови инжекции в замяна на реформи, предаде вестник \"Вима\", цитирано от БТА. С оръжията на икономическата дипломация кабинетът Ципрас смята да се опита да задълбочи и разшири тези усилия за по-голямо привличане на чуждестранни инвеститори, като наред с това възнамерява да изпрати сигнал до пазарите, че не е обзета от идеологеми по отношение на инвестиции. В тази насока гръцкият министър-председател и неговият екип придават особена тежест на престоящите посещения на френския президент Еманюел Макрон на 7 и 8 септември и на италианския премиер Паоло Джентилони на 14 септември. Тези две събития ще се състоят дни преди парламентарните избори в Германия. На този фон не по-малко значимо е и тазгодишното 82-о издание на международния панаир в Солун, който ще бъде посветен на Китай, страната, с която Гърция поддържа специални отношения заради китайските инвестиции, представени най-вече в организацията, заета с управлението на пристанище Пирея. През май Ципрас посети Китай и се срещна с китайското ръководство, а китайският президент Си Цзинпин тогава заяви, че целта на Пекин е пристанище Пирея да се превърне в най-голямото на Средиземно море. Екипът на Ципрас придава особено значение на посещението на френския президент, което освен политически послания, ще има и значим интерес за икономическото сътрудничество между двете страни в доста сектори. Под девиза \"Франция ще застане на страната на Гърция, за да подпомогне икономическия й растеж\", както това се вижда от посланието, отправено от френското президентство, между двете страни е започнало оформянето на обширен дневен ред, включващ редица инвестиционни планове. От своя страна, Макрон ще се придружава, според френски източници, от голям брой високопоставени представители на големи френски компании, чиято основна цел ще бъде да промотират инвестиции в Гърция. Интересът на френските компании е съсредоточен главно в сферата на енергетиката, инраструктурата и строителството, в туризма, във финасирането на новосъздадени предприятия, а също и в отбранителната промишленост. Във фокуса ще бъде и организацията, управляваща пристанище Солун и логистиките, свързани с него. По този въпрос се очакват съобщения от страна на Ципрас и Макрон. Не е изключено те да бъдат заедно и във втория по големина гръцки град. Според някои информации Terminal Link, контролният пакет от чиито акции /51 на сто/ се притежават от френската компания за управление на пристанища, се интересува от придобиването на 67 на сто от дела на организацията, управляваща Солунското пристанище и не е изключено тя да подпише споразумение с гръцката приватизационна агенция ТАИПЕД. В сферата на отбранителното сътрудничество открит стои дебатът и се предполага, че на масата ще бъде поставен отново въпросът за покупката на ракети Exocet и Scalp, които Гърция вече има на разположение. Френската делегация на Макрон се очаква да бъде многобройна и освен държавния глава и министри да включва и голям брой представители на компании. В списъка, който все още не е окончателен, фигурират следните компании: ACCOR, AIRBUS SUEZ /компания за управление на води, електричество и природен газ/, THALES TOTAL /петролна и газова компания/, VINCI /строителна компания/, EDF /за производство на електроенергия/ BPI /инвестиционна банка/, BPCE /втора банка във Франция/ ALSTOM /железопътен транспорт/, GRUPE PSA /автомобилна промишленост/ и т.н. На този фон политическо значение за Гърция има и посещението на италианския премиер Паоло Джентилони на остров Корфу, където ще заседава първият Висш съвет за сътрудничество между двете страни. В рамките на тази визита е предвидена и среща на Ципрас с него. На масата за разговори се очаква да бъде поставен и въпросът за разширяване на сътрудничеството между двете страни. В задкулисието тече напреднал дебат, чиято цел е да бъде постигнато споразумение между приватизационната агенция ТАИПЕД и италианската железопътна компания Ferrorovie dello Stato Italiane, така че тя да придобие сто процента от акциите на гръцкия жп оператор ТРЕНОСЕ. В интервала на двете посещения се предвижда премиерът Алексис Ципрас да открие и международиня Солунски панаир, който тази година е посветен на Китай. Очаква се на него да присъстват доста голям брой китайски предприемачи, а също и висши представители на китайската банка за развитие, ориентирана към финасиране на проекти в Гърция. Според източници Китай тази година ще участва със 150 фирми, смятани за най-мощните на страната, повечето от които са в сферата на високите технологии. А както твърди китайската страна, това ще е рекордно участие не само в историята на Солунския панаир, но и в отношенията между Гърция и Китай.", "date": "2017.08.29", "title": "Ципрас инвестира в икономическата дипломация"}
{"url": "https://www.24chasa.bg/novini/article/6414675", "text": "\"Фолксваген Пасат\", паркиран пред бл. 17 в бургаския к-с \"Зорница\",  е бил подпален тази нощ, сигнал в полицията  е получен в 03,40 ч. Пламъците са унищожили  двигателния отсек и част от купето на лекия автомобил ,  засегнати са и паркираните наблизо \"Фолксваген Кади\" и \"Фолксваген Голф 3\". Запаленият автомобил е собственост на 30-годишна жена от Бургас, казаха от ОД МВР. Причините за инцидента, както и стойността на нанесените щети са в процес на изясняване от служители на Пето Районно управление Бургас.", "date": "2017.08.29", "title": "Запалиха колата на 30-годишна бургазлийка, горят още две"}
{"url": "https://www.24chasa.bg/novini/article/6414712", "text": "Общо 1066 безработни ще започнат работа по новата национална програма на Министерството на труда и социалната политика за повишаване на заетостта в общините с висока безработица. Броят им е с над 200 повече от предварително планирания брой. Това съобщиха от МТСП. Програма \"Работа\" ще стартира пилотно от 1 септември в 14 общини в областите Видин, Враца и Монтана и ще се реализира до края на годината. Най-много безработни ще бъдат наети в общините Ружинци - 150, Хайредин - 142, Вълчедръм - 140, Бойчиновци - 98, Димово - 81, Борован - 78 и Якимово - 75. В Криводол ще бъдат осигурени 67 работни места, в Чупрене - 56, в Брегово - 45, в Медковец - 42, в Чипровци - 38, в Макреш - 28, в Грамада - 26. За участие в програмата кандидатстваха 81 работодатели от частния сектор, които заявиха общо 141 места на пълен работен ден. Всички техни заявки са одобрени. Най-активно се включиха работодателите от Монтана, където са заявени 61 работни места от 34 частни предприятия. В област Враца са обявени 44 работни места от 27 фирми, а във Видин - 36 от 20 работодатели. Очакванията са част от наетите в частния сектор безработни да намерят трайна заетост и останат на работа след приключване на програмата. В публичния сектор са одобрени 925 работни места. От тях 321 са за пълен работен ден. Близо половината от заявките от публичния сектор са за 6-часов работен ден, а 172 - за 4-часов работен ден. Длъжностите за непълно работно време са свързани с дейности, зависими от атмосферните условия, както и такива, насочени към услуги на населението или изискващи по-тежък физически труд. Подборът на безработните, които ще се включат в програмата, ще приключи на 30 август. Приоритетно ще се осигурява заетост на продължително безработни, безработни младежи, както и безработни, които получават социални помощи или са с основно и по-ниско образование и без професионална квалификация. Одобрените от работодателите ще бъдат назначени от 1 септември след проведено от специалистите в бюрата по труда мотивиране за активно включване в трудова заетост. Финансирането на пилотния етап на програма \"Работа\" е 2 млн. лв., които бяха осигурени чрез оптимизация на бюджета на Министерството на труда и социалната политика.", "date": "2017.08.29", "title": "1066 безработни ще бъдат наети по новата национална програма \"Работа\""}
{"url": "https://www.24chasa.bg/novini/article/6414744", "text": "Съдия Костадинка Костадинова от Софийски градски се падна да гледа делото срещу бившите министри на енергетиката и финансите в кабинета \"Борисов 1\" Трайчо Трайков и Симеон Дянков, издателят на вестник \"Капитал\" Иво Прокопиев и още трима от посредническата му фирма \"Булброкърс\". Те са подсъдими за продажбата на 33% държавен дял от електроразпределителното дружество ЕВН през 2011 г. Според прокуратурата щетата за държавата е близо 20 млн. лева. Трайков е обвинен в безстопанственост, Симеон Дянков - в престъпления по служба във връзка с приватизацията, а Прокопиев е бил негов подбудител. Тя бе избрана на случаен принцип между 32-мата съдии от наказателната колегия. Разпределението извърши зам-председателят на СГС и шеф на наказателната колегия Даниела Борисова. Делото срещу шестимата постъпи вчера в СГС. То е в обем 94 тома. По него има 66 свидетели. Делото е сложно по своята същност, обясни съдия Борисова. Съдия Костадинова има 2 месеца да насрочи процеса, но ако срещне трудност може да поиска молба от шефа на СГС за още месец отсрочка. Съдийката стана известна преди години, когато гледа делото за пране на пари срещу Евелин Банев - Брендо, доведения му брат Симо Карайчев, жена му Моника Добринова и сестра й Десислава Дишлиева. Те са подсъдими за пране на 21 млн. лева от наркотрафик. Съдия Костадинова наказа Брендо със 7 години и половина затвор, а роднините му получиха по 3 години условно. Предстои делото да се гледа във ВКС.", "date": "2017.08.29", "title": "Съдийка, осъдила Брендо, ще гледа делото срещу Прокопиев, Дянков и Трайков"}
{"url": "https://www.24chasa.bg/novini/article/6414784", "text": "Супермаркет   в Суворово, област Варна обслужва местните жители, но и много от околните села. Те намират абсолютно всичко, за което могат да се сетят - от хранителни стоки до парфюмерия. В най-новия си вид магазинът е от 8 февруари, след като собственичката Шенджан Емин решава да го премести на ново място, което вече притежава. Старият е бил под наем и не е отговарял на високите изисквания на Шенджан - да е модерно, чисто и добре подредено място. Новият обект се простира на около 160 кв. м. През лятото обаче асортиментът от свежи зеленчуци е толкова голям, че не се събира. Затова в момента го разширяват с около 50 кв. метра. - Семейството ми е в търговията от около 20 години. Преди това децата ни бяха малки, сега и те помагат, макар че ще работят по професиите си - голямата завърши \"Архитектура\" през февруари. Малката е на 23 г., в момента учи дентална медицина, тя също много помага. - Мъжът ми е от съседно село, след като се оженихме, започнахме работа в сферата. Моят свекър се занимаваше с търговия, ние започнахме покрай него. - Човек трябва да работи и да влага чувство в работата си, а не просто да идва до работното си място. Във всичко, с което се захванеш, трябва да се вложи емоция и труд. Дори и да се налага да се сготви една гозба, трябва да вложи чувство, иначе няма да стане вкусно. - Не искам да споменавам трудностите. Работните хора, предприемачите, успяват. Слабите говорят за проблемите си, а силните - за идеите и мечтите си. - Трудно е, но който започне при нас, е спокоен и доволен. Ние създаваме такава атмосфера на персонала - спокойна и сигурна, така че всички да са доволни. В момента в магазина работят шестима с мен и съпруга ми, но ще увеличаваме персонала. - Стараем се да се държим приятелски. Аз съм много доволна от персонала. Когато се наложи да наема нов човек, първо гледам да се разбира с останалите. Трябва да е усмихнат, добър, да се разбира с всички. Държим се приятелски едни с други. Аз не оставам екипа сам - подреждаме заедно стоката, обслужваме клиенти. - Искам най-вече всички да сме живи и здрави, да трупаме успехи и да сме щастливи. Това го пожелавам на всички хора. Нека всички да са щастливи и да работят, не трябва да завиждат един на друг.", "date": "2017.08.29", "title": "Разширяват магазин в Суворово - няма къде да поберат свежите зеленчуци"}
{"url": "https://www.24chasa.bg/novini/article/6414785", "text": "Четиринадесет души загинаха в Египет, след като автобусът им се сблъскал с пикап на един мост и после паднал от него, съобщиха Франс прес и Асошиейтед прес. Катастрофата е станала на главния път между град Бени Суейф и столицата Кайро. Освен загиналите има и 42-ма ранени, уточни в комюнике министерството, предава БТА. Според източник на египетската информационна агенция МЕНА трима от пострадалите са в тежко състояние. В автобуса, който е собственост на частна компания, пътували 62-ма души. Автомобилните злополуки са често явление в Египет, където много от пътищата са в лошо състояние, а правилата за движение не се спазват, отбелязва АП. Според Световната здравна организация близо 12 000 души загиват годишно при пътнотранспортни произшествия в страната.", "date": "2017.08.29", "title": "Автобус катастрофира в Египет, 14 души са загинали"}
{"url": "https://www.24chasa.bg/novini/article/6414787", "text": "Двама мъже, заподозрени в съучастие при поредицата нападения с нож във финландския град Турку, бяха освободени, предаде ДПА, като се позова на властите. Полицията съобщи, че двамата са били пуснати на свобода, а съдът в Турку - че насрочените за днес гледания на мерките им за неотклонение са били отменени, предава БТА. Още двама души, включително главният заподозрян за нападенията - мароканец, идентифициран като 22-годишния Абдул Рахман Буанан - остават под стража във връзка с атаките от 18 август. При тях бяха убити две жени, а осем човека - ранени.", "date": "2017.08.29", "title": "Освободиха двама от заподозрените за нападенията с нож в Турку"}
{"url": "https://www.24chasa.bg/novini/article/6414783", "text": "Президентът на Сърбия Александър Вучич ще се отзове на поканата на ръководителката на европейската дипломация Федерика Могерини на 31 август да посети Брюксел, съобщава в. \"Курир\", цитирано от БТА. Могерини покани Вучич и косовския президент Хашим Тачи на среща в Брюксел. На тази среща следва да бъдат обменени мнения за продължаването на диалога за нормализиране на отношенията между Белград и Прищина в светлината на споразумението от юли, когато бе договорена подготовката \"на нова фаза в диалога\". Могерини и двамата президенти ще разгледат и прилагането на договорите, които досега бяха постигнати в диалога, заявиха от Европейската комисия", "date": "2017.08.29", "title": "Александър Вучич заминава на посещение в Брюксел"}
{"url": "https://www.24chasa.bg/novini/article/6414799", "text": "Австралиец е използвал дъската си за сърф, за да се защити от представител на вида \"Голяма бяла акула\", въпреки мисълта, че хищникът просто е искал да си поиграе с него, а не да го изяде, предаде БТА. 37-годишният Марсел Бръндлър сърфирал край брега на град Лорн, на около 140 километра югозападно от Мелбърн, когато едрият екземпляр започнал да го наобикаля, преди да се спусне към него и да го сграбчи за бедрото. \"Видях го да приближава, така че слязох от сърфа и го използвах като щит. Все пак акулата ме докопа и дори ме захапа. За късмет носех изключително плътен неопренов костюм. Успях да я перна, да яхна придошлата вълна и да отплавам към близките скали на безопасно място. Малко се подразних от акулата, защото след като ме захапа първия път, би трябвало да е разбрала, че не съм тюлен и не ставам за ядене. Тя обаче се върна и отново ме ухапа, което ми се стори необичайно\", разказва сърфистът за Ей Би Си. \"Теорията ми за акулите е, че те обикновено проверяват и се оттеглят на мига, в който разберат, че потенциалната плячка не става за ядене. В този случай явно попаднах на любопитен екземпляр и изтълкувах повторното му връщане като желание за игра\", допълва Бръндлър. Сърфистът казва още, че това е първата акула, която вижда за 11-те години, откакто \"яха вълните\". По думите хищникът си е вършил \"своите рибешки работи\". От полицията казват, че Марсел Бръндлър е бил забележително спокоен след нападението. \"Хищникът е оставил следи от зъбите си върху дъската за сърф и е разкъсал неопреновия му костюм. Мъжът обаче се е разминал с нараняване. Голям късметлия\", казва полицейският служител Мик Аткинсън, цитиран от Асошиейтед прес.", "date": "2017.08.29", "title": "Австралиец се отбранявал с дъската си за сърф от голяма бяла акула (Видео)"}
{"url": "https://www.24chasa.bg/novini/article/6414837", "text": "ЧЕЗ Разпределение България констатира 7 случая на източване на масло от работещи трансформатори в Петрич за малко повече от месец. 4 от засегнатите трансформатори изгоряха. За останалите три, при извършване на регулярен обход по съоръженията и констатация за липсващо масло, са проведени съответните действия по съхраняването им в изправност. В резултат на посегателствата бяха засегнати общо близо 10 хиляди клиенти на компанията, които бяха с прекъснато електрозахранване в продължение на общо 35 часа. Откраднати са 2200 литра масло на стойност 7300 лв. В резултат са изгорели трансформатори на обща стойност 56 000 лв. „Реагираме максимално бързо, но в такива случаи трансформаторът трябва да се подмени с нов, което изисква време. Призоваваме жителите и органите на реда в община Петрич за бдителност, тъй като кражбите на масло в района се превръщат в плашеща тенденция, а от това страдат най-вече хората. За съжаление не можем да спасим всички трансформатори, въпреки регулярните ни проверки, защото когато работят без масло, те изгарят много бързо“, каза Васил Василев, директор „Експлоатация и поддържане“ в ЧЕЗ Разпределение България. Клиентите могат да подават сигнали за злоупотреби и посегателства на имейл адрес zaklienta@cez.bg, в центровете за обслужване на клиенти и на денонощната информационна линия на дружеството 0700 10 010.", "date": "2017.08.29", "title": "2200 литра трансформаторно масло откраднаха в Петрич за месец"}
{"url": "https://www.24chasa.bg/novini/article/6414841", "text": "72-годишен е предаден на съд за блудство, съобщиха от районната прокуратура в града. Престъплението е било извършено на 6 юли м.г. Мераклията влязъл в къщата на съседка на 64 г., след като разбил райбера. Стопанката, която спяла, се събудила от шума и видяла неканения гост да приближава. Дядото се нахвърлил върху нея и започнал да я опипва. Домакинята се съпротивлявала, но мъжът я хванал за косата и се опитвал да я задържи на леглото. Виковете на нападнатата били чути от две нейни комшийки, които пристигнали в дома й. Като ги видял, дядото пуснал жертвата, избягал в къщата си и се заключил.", "date": "2017.08.29", "title": "Дядо иска интимни ласки от 64-годишна съседка, съдят го за блудство"}
{"url": "https://www.24chasa.bg/novini/article/6414840", "text": "Президентът на Турция и генерален председател на управляващата Партия на справедливостта и развитието (ПСР) Реджеп Тайип Ердоган аргументира позицията си за преподчиняването на Националната разузнавателна организация (МИТ) с последната наредба-закон от края на миналата седмица, предаде информационната агенция Догу хабер ажансъ (ДХА). Ердоган отговори на въпроси на журналиста Огуз Хаксевер за третата годишнина на новата Президентска резиденция „Бештепе” в специална програма по този повод, излъчвана от телевизионните канали NTV, държавния TRT и някои други частни ТВ канали. „Ако шефът на разузнаването първостепенно не е подчинен на държавния глава, тази държава губи възможностите си да действа. За да не изгуби държавата възможностите си да реагира, разузнаването трябда първостепенно да отговаря пред държавния глава. За да мога в момента, в който поискам, а и във формата, в която поискам, тези разузнавателни сведения да достигнат до нас и съгласно тях ние да предприемем стъпките, които трябва да предприемем. В парламентарните системи разузнаването е подчинено на премиерите. Нашата основна опозиционна партия все още не е преминала към президентската система. Ние пък вече предприехме стъпките на системата на президентско правителство. Направихме ги заедно с народа. От сега нататък е необходимо МИТ да се усилва и да продължава дейността си.”, посочва още Ердоган, цитира \"Фокус\".", "date": "2017.08.29", "title": "Ердоган: Шефът на разузнаването трябва да е подчинен на държавния глава"}
{"url": "https://www.24chasa.bg/novini/article/6414853", "text": "Супермаркет  в Лясковец през 2017 г. навършва десет години. За дългото време, в което съществува, мястото е успяло да привлече и задържи много клиенти. Когато и да са търсели някоя стока, без значение каква е тя, от магазина веднага я поръчват. Винаги се съобразяваме с исканията на клиентите, ако имат нужда от нещо, го поръчваме, казва собственикът Димитър Щараков. Той първо е собственик на по-малък магазин – около 15 кв. м. Бързо обаче му отеснява и решава да се разшири на нов обект – десет пъти по-голям. - С бизнес се занимавам от 1981г. Първи стъпки направих с животновъдство. Близо 20 г. се занимавах с отглеждане на птици за месо, а от там се мотивирах да направя и собствен магазин. - През 1992 г. открих първия си търговски обект, който беше малък, но в него имах за цел да пласирам произведеното от мен пилешко месо. След време, обаче асортиментът на стоките се увеличи, което създаде дискомфорт както за нас, така и за клиентите. Има една приказка, че „апетитът идва с яденето”- така е и в бизнеса, Това ме подтикна да предприема и следващата си стъпка- да направя по- голям търговски обект, който да е по- модерен, по- иновативен и удобен за клиентите и за персонала. - За мен и моята съпруга най- важното в бизнеса е уважението към нашите клиенти. Те са нашият „компас”, по който се водим и винаги се стремим да удовлетворяваме техните желания. Стараем се да бъдем конкурентоспособни като предлагаме високо качество на стоките и обслужването, които са поднесени по красив и интересен начин и не на последно място - добри цени. Основен принцип в работата ми е да имам точни и ясни отношения с колеги и партньори в бизнеса. - Трудно беше началото - когато си още млад и нямаш достатъчно опит, но с течение на времето придобиваш увереност в това, което правиш. След това ставаш по- гъвкав и креативен в различните ситуации и разбира се, имаш повече познанства с хората. - Заедно с моята съпруга избираме хората, които ще работят с нас. Стараем се да създадем сплотен и мотивиран екип, с който да гледаме в една посока. - За мен хората, които работят във фирмата са изключително важни и съм много признателен за работата им. Те са мои партньори, които имат възможност да изкажат мнение, да проявят инициатива и да реализират своите идеи. За мен е много важно те да се чувстват добре и спокойно да обсъждат проблемите. За целта съм създал приятна и мотивираща среда, в която има добро отношение и взаимно доверие. Най- голямата оценка за съвместната ни работа са щастливите клиенти! - За вбъдеще смятам да продължавам по пътя, който съм поел, като винаги ще бъда отворен за свежи идеи, иновации и нови технологии. Ще следвам интуицията си, ще се старая да осъществявам мечтите си и всичко това ще го правя с много любов и страст както до сега!", "date": "2017.08.29", "title": "Собственик разширява магазина си 10 пъти"}
{"url": "https://www.24chasa.bg/novini/article/6414845", "text": "Най-малко петима души загинаха и деветима бяха ранени при  , предаде Асошиейтед прес, цитирана от БТА. По-рано бе съобщено за експлозия в банков клон недалеч от посолството на САЩ. Басир Муджахид, говорител на началника на кабулската полиция, заяви, че мишена на атаката е бил филиал на частната банка \"Кабул банк\". Комплексът на американското посолство се намира на около 500 м от сградата. Талибаните поеха отговорност, като заявиха, че мишена на нападението са били войници и полицаи, теглещи заплатите си, предаде Ройтерс. Асошиейтед прес отбелязва, че ислямистките бунтовници често взимат на мушка банкови клонове. Талибаните по-конкретно извършват такива атаки в края на месеца, когато държавни служители и военни се редят на опашки, за да си вземат заплатите.", "date": "2017.08.29", "title": "Петима са загинали при самоубийствения атентат в Кабул"}
{"url": "https://www.24chasa.bg/novini/article/6414839", "text": "Двама шофьори, употребили наркотични вещества, и един - алкохол, за установени от полицейски служители в град Сливен през изминалото денонощие, съобщиха от ОДМВР-Сливен. На 28 август, около 20,50 часа е спрян за проверка лек автомобил „Ситроен“, управляван от 27-годишен водач от град Сливен. При проверката за употреба на наркотични вещества той е дал положителна проба. Срещу него е образувано бързо производство. Същата вечер около 23,45 часа е извършена проверка на 30-годишен водач на лек автомобил „Опел“ от град Сливен. При проверката той е дал положителна проба за употреба на наркотични вещества. По случая е образувано досъдебно производство. Днес, около 00,54 часа, е извършена проверка на лек автомобил „Деу“, управляван от 59-годишен мъж от град Сливен. При проверката за употреба на алкохол той е показал положителна проба от 3,49 промила. Срещу водачът е образувано бързо производство.", "date": "2017.08.29", "title": "Задържаха шофьор с 3,49 промила алкохол и други двама, употребили наркотици, в Сливен"}
{"url": "https://www.24chasa.bg/novini/article/6414843", "text": "Източници на вестник Gazeta Express твърдят, че коалицията ПАН е постигнала споразумение с лидера на „Съюз ново Косово“ Бехджет Пацоли за съставяне на ново правителство на Косово. Сделката предвижда първоначално деблокиране на парламента и избиране на негов председател и заместниците му, което ще бъде последвано от гласуване на новото правителство. Най-вероятно следващата учредителна сесия ще бъде проведена в началото на месец септември, предава Фокус. Източници на изданието твърдят, че Пацоли се е съгласил партията му да стане част от новото правителство в Прищина, което ще бъде ръководено от Рамуш Харадинай. Счита се, че преговорите, проведени през уикенда, са били решаващи за постигането на споразумение.", "date": "2017.08.29", "title": "\"Gazeta Express\": Коалицията ПАН е постигнала споразумение със \"Съюз ново Косово\""}
{"url": "https://www.24chasa.bg/novini/article/6414397", "text": "Има готовност за използване на трети хеликоптер за овладяване на пожара, който шести ден бушува в Кресненското дефиле. Отменена е евакуацията на село Влахи, обясни на извънреден брифинг от там директорът на ГД „Пожарна безопасност и защита на населението“ гл. Комисар Николай Николов. 600 души вече участват в акцията за овладяване на пожара. Хората се надяват дъждът да помогне. Но той няма да реши проблема, обясни още Николов.", "date": "2017.08.29", "title": "Има готовност за изпозлване на трети хеликоптер за пожара в Кресненското дефиле"}
{"url": "https://www.24chasa.bg/novini/article/6414399", "text": "Пушката не е незаконна, а е регистрирана преди 5-6 г. Кафе автоматът беше поставен тук преди 2-3 г. и постоянно е разбиван, последните месеци зачестиха кражбите от него - крадят по 10-15 лева от него. Тези хора трябваше да се сплашат. През деня сложихме таймер, който да изключва машината след 23 ч. Реших да отида след 23 ч да видя какво става там. Бях се скрил зад ъгъла и видях двама-трима мъже до автомата. Започна единият да ровичка по него. Бях си взел въздушната пушка - да ги сплаша. Тръгнах към тях, започнах да викам: Какво правите, защо трошите, стрелях във въздуха. Те се изплашиха и си тръгнаха. Сигурно е станал рикошет и така съм ранил момчето - исках само да ги сплаша, не да го ранявам, обясни по Би Ти Ви Венцислав Борисов от Брегово. Той беше обвинен, че в нощта на 25 август срещу 26 август е нападнал и стрелял по 15-годишно момче в центъра на града. Ние бяхме в центъра и тръгнахме да се прибираме. Спряхме до кафе машината и започнахме да избираме какво да си вземем от нея. Той излезе от един ъгъл, започна да ни вика, да лягаме долу. Мен ме удари с приклада, каза едното момче. А другото обясни: Насочи пушката към мен и стреля. Граждани на Брегово се обявиха в подкрепа на Димитров.", "date": "2017.08.29", "title": "Мъжът, прострелял 15-годишен: Станал е рикошет, исках само да сплаша крадците"}
{"url": "https://www.24chasa.bg/novini/article/6414400", "text": "Министърът на отбраната на Япония Ицунори Онодера заяви, че изстреляната от Северна Корея ракета, е имала капацитета да достигне до американския тихоокеански остров Гуам, предава ТАСС, цитирана от Фокус. „Максималното разстояние на полета, както бе отбелязано е около пет хиляди километра. Естествено, че тя е била способна да стигне до Гуам“, заяви той. Агенция „Фокус“ припомня, че по-рано този месец, Северна Корея заплаши да изстреля четири ракети в района около Гуам.", "date": "2017.08.29", "title": "Японският министър на отбраната: Ракетата от Северна Корея е можела да стигне до Гуам"}
{"url": "https://www.24chasa.bg/novini/article/6414393", "text": "Хеликоптер на частна фирма ще се включи в гасенето на големия пожар в Кресненското дефиле днес, съобщи директорът на главна дирекция \"Пожарна безопасност и защита на населението\" гл. комисар Николай Николов. В района вали дъжд, но има и силен вятър, което означава че не може да се разчита само на природата за потушаване на огнената стихия. Снощи е имало изключително критичен момент с разгоряно ново огнище между селата Стара Кресна и Остава, но огнеборците са успели да спасят село Остава и да не се стигне до среднощна евакуация. Днес се очаква да бъде отменена евакуацията на село Влахи и хората да се върнат по домовете си. Прогнозите са до края на деня пожарът да бъде напълно потушен. Тепърва ще се изчисляват щетите и площта, но по предварителни данни са унищожени около 18 хил. декара. Очакайвате подробности!", "date": "2017.08.29", "title": "Хеликоптер на частна фирма ще гаси пожара в Кресненското дефиле днес"}
{"url": "https://www.24chasa.bg/novini/article/6414408", "text": "Нападната медицинска сестра от Спешната помощ в Горна Оряховица няма да се изплаши от случилото се и ще продължи да работи. Петя Стоянова беше ударена от 53-годишна жена, пристигнала в болницата с внучето си, което е имало рана на главата. Бабата, която е осъждана за хулиганство, получи шестмесечна условна присъда за нападението. „Няма да се изплаша, не ме е страх, обичам си работата и ще остана да работя в спешна помощ”, каза в сутрешния блок на  Петя Стоянова. По думите й детето е имало лека рана на челото след падане и случаят не е бил спешен. „Нямаше нищо спешно, което да кара близките да се държат по този начин. Ние дори не бяхме допуснати да прегледаме нормално детето”, разказа Петя Стоянова. Тя беше категорична, че в болницата с нищо не са провокирали агресивното поведение. „Погрижихме се изцяло за нея и малкото дете”, обясни тя. „Бях много емоционално наранена, почувствах се използвана, сама и незащитена”, призна медицинската сестра. „Когато дойдат в спешната помощ, от ромския етнос винаги са специални, винаги бързат и са най-спешни. Това не е така – всички пациенти са специални. Подложени сме ежедневно на някаква атака от тяхна страна. Ежедневно сме заплашвани и обиждани”, каза още медицинската сестра.", "date": "2017.08.29", "title": "Нападнатата медицинска сестра: Почувствах се сама и незащитена"}
{"url": "https://www.24chasa.bg/novini/article/6414405", "text": "\"Хранителната война\" между Беларус и Русия, недоволна от беларуския реекспорт на храни, забранени за внос в Русия, предизвика нов скандал. Федералните митници разкриха огромна мрежа от доставчици на забранени хранителни продукти и с помощта на руската Централна банка смятат да им вгорчат живота, пише в. \"РБК\", цитиран от Би Би Си. През 2014 г., в отговор на ограничителните мерки на Запада, Москва забрани вноса на редица хранителни продукти от много западни страни.Руски официални лица заявяват, че контрасанкциите съдействат за развитието на аграрния сектор в страната, предаде БТА. Митниците са преброили 29 руски компании нарушителки - основни продавачи на забранени за внос храни, посочва източник на \"РБК\". Повечето са регистрирани след 2014 г., главно от беларуски граждани, с основен предмет на дейност доставка на хранителни стоки. Почти всички имат сертификати за внос на плодове и зеленчуци, морски дарове и други. Заподозрени са на първо място фирми, сключвали сделки с три беларуски компании - \"Белтаможсервис\", \"Газ Венчуре\" и \"Глобалкаст\", внасящи в Беларус стоки, забранени в Русия. Срещу руските фирми нарушителки са образувани дела за административни нарушения, но ги заплашват и други мерки. През юли митниците са информирали за тях не само ресорните ведомства, но и Централната банка. След получаване на данни от митниците за \"съмнителни операции\" Централната банка на Русия има готовност да откаже прехвърлянето на средства от руски компании на беларуските им партньори. \"РБК\" уточнява, че тази схема, дори ако не спре доставките на контрабандни храни в Русия, съществено ще затрудни взаимните плащания между нарушителите. \"Газета\" продължава темата за санкциите със статия за ограничения срещу Русия. Според източници на изданието, близки до руското външно министерство, в близките седмици САЩ може да приемат нов пакет от санкции - удар срещу руски държавни банки и други държавни финансови организации. САЩ са избрали банковия отрасъл, \"защото това не ощетява Европа, а само Русия, за разлика от други сектори, където щетите са и за двете страни\", обяснява източник на електронния вестник. Според експерти, цитирани в статията, руският финансов сектор не се страхува особено от евентуален нов етап в ограниченията. \"Това естествено ще се отрази на бизнеса на руските банки, но не и критично - смятат те. - Проблемът е как ще отвърне на тези санкции руското правителство.\" Разширяването на антируските санкции от Вашингтон ще отправи \"неблагоприятен сигнал към инвеститорите, особено от чужбина, едва започнали да се нагаждат към досегашния санкционен режим\", коментира рейтинговата агенция Мудис (Moody's). Освен това новите финансови ограничения \"може да станат покана за Европейския съюз. Досега ЕС отказваше да се присъединява към американски санкции, които застрашават неговите интереси\", отбелязва \"Газета\".", "date": "2017.08.29", "title": "Централната банка в Москва се включва в \"хранителната война\" между Беларус и Русия"}
{"url": "https://www.24chasa.bg/novini/article/6414443", "text": "Не ме вкарвайте в интригата коя фабрика на кого е, отговори вицепремиерът Томислав Дончев на въпрос за одържавяването на \"Дунарит\" по  . В недалечното минало компанията беше част от имуществото на мажоритарния собственик на КТБ Цветан Василев. Дончев допълни, че най-важна за държавата, е съдбата на работниците. Трябва да има натиск за вкарването на децата в училище и задържането им там, обясни вицепремиерът в сутрешния блок на Би Ти Ви. По думите му това е първостепенна задача за правителството. Но справянето с проблема не може да е ангажимент само на училищата и учителите. Според Дончев предстоят промени в системата, като получаването на социалните помощи и поведението на семейството ще бъдат свързани. Учителите, които работят в училища с много деца от проблемни семейства, трябва да получават поне същото заплащане, като колегите си от една престижна математическа гимназия. Според Дончев обхващането на всички деца от образователната система ще доведе и до намаляване на случаите на противопоставяне между хора от различни етноси. По думите му до сегашната ситуация се е стигнало заради неща, които не са направени в последните 15-20 години. Не може да се каже, че сме давали безотчетни пари за НДК. Имаше целева субсидия за ремонта, обясни вицепремиерът.", "date": "2017.08.29", "title": "Томислав Дончев: Не ме вкарвайте в интрига коя фабрика на кого е"}
{"url": "https://www.24chasa.bg/novini/article/6414440", "text": "В разрез с Дъблинския регламент, федералното правителство в Берлин преустановява връщането на търсещи убежище в Унгария поради лошите условия за тях в страната, съобщава изданието Der Spiegel, цитирано от \"Фокус\". Виктор Орбан провежда строг курс в областта на убежището, основан на убеждението му, че миграцията е „троянски кон на тероризма\". Условията, при които живеят бежанците в Унгария, се считат за несигурни от страна на германското правителство. По тази причина Берлин вече няма да изпраща обратно в Унгария лица, кандидатстващи за политически статут на закрила. Търсещите убежище биват депортирани в държавите от Югоизточна Европа от началото на април, след като властите в страните от региона успяха да гарантират стандартите на Европейския съюз за настаняване при всеки един отделен случай. Но изглежда, че в действителност ситуацията е много различна, което налага промяна в курса на Берлин. Унгария издигна ограда по границите си, за да спре мигрантите. Освен това, всички бежанци са затворени в обособени контейнерни селища в близост до границата със Сърбия, където остават до приключване на процедурата по предоставяне на убежище. По този начин мигрантите губят всякаква свобода на движение. Решението на Берлин за спиране на връщането на мигранти в Унгария противоречи на Дъблинския регламент. Той предвижда търсещите убежище да кандидатстват за закрила в първата страна от ЕС, която достигнат. Също така документът гарантира, че искането за убежище ще бъде разгледано само веднъж в рамките на страните от Общността.", "date": "2017.08.29", "title": "Германия преустановява връщането на мигранти в Унгария"}
{"url": "https://www.24chasa.bg/novini/article/6414454", "text": "Севернокорейският лидер Ким Чен-ун е станал баща за трети път, съобщи днес агенция Йонхап, цитирана от ТАСС и Франс прес. Според южнокорейски депутати, информирани от разузнаването, първата дама на КНДР е родила отново през февруари. Не се съобщава полът, нито името на детето, предаде БТА. Ким Чен-ун се ожени за Ри Сол-джу през 2009 г. Досега бе известно, че двамата имат две деца. За първото се знаеше само, че е родено през 2010 г. Второто - момиче, наречено Ким Чжу-е, е родено през 2013 г., посочва ТАСС. За дъщеричката се знае само от думите на американската баскетболна звезда Денис Родман, който заявил пред британския в. \"Гардиън\" след посещение в Пхенян през 2013 г., че е държал бебето, напомня АФП. През 2016 г. съпругата на севернокорейския ръководител месеци наред не се появи пред публика и това породи слухове, че е бременна, добавя агенцията.", "date": "2017.08.29", "title": "Южнокорейското разузнаване: Ким Чен-ун е станал баща за трети път"}
{"url": "https://www.24chasa.bg/novini/article/6414466", "text": "Руската федерация вижда тенденция към ескалация на напрежението на Корейския полуостров, като ситуацията допълнително се усложнява от съвместните учения на САЩ и Южна Корея. Това заяви пред журналисти заместник-министърът на външните работи Сергей Рябков, предава РИА Новости, цитирана от Фокус. „Виждаме тенденция към ескалация (на Корейския полуостров), считаме, че тези учения, които бяха проведени, макар и в някакъв „облекчен вариант“ в сравнение с първоначалния сценарий, изиграха своята роля за провокиране на Пхенян за ново изстрелване. В момента сме крайно загрижени от общото развитие и за това какъв отзвук може да има за ситуацията със сигурността в Североизточна Азия“, подчерта руският дипломат.", "date": "2017.08.29", "title": "Русия: Крайно загрижени сме от ситуацията на Корейския полуостров"}
{"url": "https://www.24chasa.bg/novini/article/6414468", "text": "Най-много превишения на нормата за фини прахови частици в София са регистрирани в измервателната станция в ж. к. \"Дружба\". Това съобщиха от Изпълнителната агенция по околна среда (ИАОС), цитира \"Фокус\". Превишения не са засичани единствено на Копитото. На територията на Столична община има 6 автоматични измервателни станции (АИС) за контрол на качеството на атмосферния въздух - в ж.к. „Дружба“, „Надежда“, „Младост“, „Хиподрума“, „Павлово“ и Копитото. От ИАОС уточняват, че превишаването на нормата за фини прахови частици има сезонен характер - вследствие на транспортът и битовите изгаряния в домакинствата през студените месеци, в съчетание с неблагоприятни метеорологични условия като мъгла, безветрие и температурна инверсия, нивата на фини прахови частици се покачват и често пъти нормата е превишена. Заради това с понижаване на температурата на въздуха през предстоящите есенни и зимни месеци се очаква да се повишават нивата на фини прахови частици в столицата до 10µm. През последните 3 дни в София не се отчетени превишения на нормите за качеството на атмосферния въздух по всички контролирани атмосферни замърсители.", "date": "2017.08.29", "title": "Най-много превишения на нормата за фини прахови частици в София има в „Дружба“"}
{"url": "https://www.24chasa.bg/novini/article/6414450", "text": "Взрив е разтърсил района в близост до дипломатическото представителство на САЩ в афганистанската столица Кабул, предава AFP. Инцидентът бе потвърден от говорител на Министерството на вътрешните работи на Афганистан, който допълни, че към момента властите не са в състояние да представят допълнителни детайли за случилото се, цитира \"Фокус\". По данни на говорител на вътрешното министерство взривът е избухнал в банка. Здравните власти потвърдиха смъртта на най-малко един човек, ранени са 11 други. Към момента нито една групировка не е поела отговорност за експлозията, предава Ройтерс.", "date": "2017.08.29", "title": "Експлозия в близост до американското посолство в Кабул, един човек е загинал (Обновена)"}
{"url": "https://www.24chasa.bg/novini/article/6414469", "text": "Македонският министър на здравеопазването Арбен Таравари е публикувал в своя профил във Фейсбук снимки, на които се вижда, че в скопските клиники са поставени триезични табели, съобщава скопският вестник \"Вечер\", цитирано от БТА. На снимките може да се види, че надписите са на албански, македонски и английски език. \"Обещаното е изпълнено. Продължаваме\", похвалил се на албански език Таравари. Поставянето на новите табели бе едно от първите обещания на Таравари, след като зае поста министър на здравеопазването. Министърът тогава заяви, че това е началото на цялостно въвеждане на албанския език като втори официален език в рамките на Скопския клиничен център. Нова табела на три езика е поставена и на централния вход на болницата \"Майка Тереза\". Друг акцент на македонските медии днес са бушуващите пожари в националния парк \"Маврово\". Според информации от дежурните служби пожари има в близост до поста \"Победа\" и местността Стрезимир. Най-голям пожар с фронт на разпространение 7 км бушува в района на Аджина река на Шар планина. В този пожар досега са изгорели около 300 хектара високопланиски пасища и борови гори. В гасенето на пожара са ангажирани почти всички работещи в парка, но вятърът усложнява овладяването на огъня.", "date": "2017.08.29", "title": "Болниците в Скопие вече с табели на три езика - македонски, албански и английски"}
{"url": "https://www.24chasa.bg/novini/article/6414481", "text": "Жителите на Санторини бият тревога заради инфраструктурни проблеми на острова и зоват властите за помощ, пише британският в. \"Гардиън\" в кореспонденция от Гърция, цитирана от изданието \"Прото тема\". Макар броят на туристите, избрали да прекарат ваканцията си на острова, да се очаква до стигне близо 2 милиона, а 850 хиляди от тях да пристигат с круизни кораби, кметът и местните жители на Санторини искат помощ за належащо решаване на основни проблеми, алармира изданието, цитирано от БТА. Санторини вече има проблеми, съпоставими с един град. Само консумацията на вода е нараснала с 46 на сто, казва пред британския вестник кметът на острова Никос Зорзос. Според него 11 на сто от острова вече е бетон, на квадратен километър има над 1000 легла повече, отколкото на острови, като Кос и Родос, а на площ от 76 кв. км има над 700 ресторанта, кафетерии и барове, допълва той. Кметът пояснява, че заради тези мащаби на строителството и възникнали проблеми е въвел ограничения до 8000 посетители на ден от круизни кораби, тъй като през миналата година на острова на ден този брой е бил 18 000 туристи от тази категория.", "date": "2017.08.29", "title": "Остров Санторини с проблеми колкото на \nедин град"}
{"url": "https://www.24chasa.bg/novini/article/6414437", "text": "Семейство се размина на косъм от смъртта на автомагистрала \"Тракия\", но с акт за нарушение, разказаха потърпевшите пред  . Джип с немска регистрация избутал от пътя колата и я пратил в канавката. Съпрузите оцелели по чудо. Отървали се невредими, но с глоба. Според полицаите жената, която е шофирала в момента, е виновна за инцидента. В документа пишело, че е загубила контрол над автомобила. Според свидетели обаче причината е друга. От МВР подозират, че шофьора на джипа може и да е напуснал страната. Въпреки това ще го потърсят.  „Полицаите, пристигнали на мястото на инцидента, са видели само един катастрофирал автомобил. От следите и от ситуацията на място, са преценили, че водачът е загубил контрол над колата и е напуснал автомагистралата. Хората са обяснили, че имало автомобил, който ги е притеснил, но не са могли да опишат автомобила, нито неговата марка. Сами разбирате, че не можем да спрем всеки чужд автомобил, който се движи по автомагистралата, при положение, че сега има огромен гастърбайтерски поток. Ако се знае марката или цвета на колата, тогава може и да се предприеме нещо”, коментирапред медията случая Росен Рапчев, началник на сектор „Пътен контрол” към ГД „Национална полиция”. Той отчете, че от началото на лятото е намалял общия брой загинали и пътно-транспортни произшествия в сравнение с 2016 г. През юни 2016 г. пътно-транспортните произшествия са били 741, а през юли – 778. За сравнение, през юни 2017 г. катастрофите на пътя са 662, а през юли – 710. Намалил се е и броят на загиналите – 61 през юни и 84 през юли 2017.", "date": "2017.08.29", "title": "Джип избутал кола от магистрала \"Тракия\", наказаха пострадалите (Видео)"}
{"url": "https://www.24chasa.bg/novini/article/6414512", "text": "Слаб земен трус с магнитуд 3,2 по Рихтер днес сутринта е регистриран в района на Солун, съобщава гръцката агениця АНА-МПА, цитирана от БТА. Трусът е бил усетен от жителите на втория по големина гръцки град. Епицентърът му е локализиран на 43 километра от Солун между Неа Аполония и Мелисургос, на дълбочина 10 километра. Освен в Солун трусът е усетен и в района на Полигиро, Халкидики. Няма данни за пострадали и разрушения.", "date": "2017.08.29", "title": "Земетресение разлюля Солун тази сутрин"}
{"url": "https://www.24chasa.bg/novini/article/6413935", "text": "Център за техническо обучение, включващ полигон, който представлява тестова среда, копие на електроразпределителната мрежа на ЧЕЗ, отваря компанията в София. 400 хил. лв. е направената в центъра инвестиция. Това съобщи главният изпълнителен директор на дружестеото Карел Крал. Освен полигона, предназначен за практическо обучение, са предвидени класни стаи, учебни семинари и курсове за усвояване на теоретичната част. В обучението могат да се включат нови служители на компанията, както и ученици и студенти от техникуми и университети. ЧЕЗ от години залага на дуалното обучение. ", "date": "2017.08.29", "title": "ЧЕЗ открива център за обучение в София"}
{"url": "https://www.24chasa.bg/novini/article/6413964", "text": "От 1 януари 2019 г. всеки, който изпраща за Швейцария малки пратки, които са освободени от вносно мито, ще плаща ДДС в конфедерацията, ако общата стойност на колетите е над 100 хил. франка за една година. За промени в данъчните правила на Швейцария съобщиха от българското посолство в Берн. Таксата, която фирмите дължат при вписването си в швейцарския регистър по ДДС, вече ще бъде 3% от очаквания облагаем оборот там, но не по-малко от 2000 и не повече от 250 хил. франка. Промяната е влязла в сила от 1 август т.г. От 1 януари 2018 г. чуждите компании ще са задължени да плащат ДДС в Швейцария, ако реализират годишен оборот над 100 хил. франка в световен мащаб, ако част от него е направена и в страната. Досега задължение имаше, ако оборотът от 100 хил. франка е реализиран само в Швейцария.", "date": "2017.08.29", "title": "Швейцария слага ДДС и на малките пратки"}
{"url": "https://www.24chasa.bg/novini/article/6412124", "text": "2017 година се оказа щастлива за френския предприемач Бернар Арно. С ръст от 21% на акциите на компаниите му той с лекота успя да надмине собственичката на “Л'Ореал” Лилиан Бетанкур и стана най-богатият французин. Списанията “Експрес” и “Шаланж” а сп. “Форбс” го поставя в момента на 11-о място сред най-богатите хора на планетата. Френски издания цитират и друг интересен факт за възхода на бизнесмена – от 1996 г. е увеличил състоянието си 17 пъти. Роден на 5 април 1949 г. в Рубе в семейство на инженер и учителка по пиано, Бернар Арно вероятно е имал призванието да се посвети на класическата музика, но семейният бизнес предопределя съдбата му. Тези две страни на таланта си французинът примирява, като превръща правенето на бизнес в изкуство. Днес той е Баща му Жан е инженер и собственик на малка, но просперираща строителна компания, която изгражда апартаменти и обществени сгради. От съвсем малък той води сина си по строежите да види какво значи тежък физически труд. Майка му го учи да свири на пиано и го превръща във виртуозен изпълнител, но за да излезе на професионалната сцена, младият Бернар смята, че трябва не просто да си талантлив, а суперталантлив. И днес богаташът се усамотява, за да посвири на роял – това е най-добрият начин да се разтоварва. Дипломата му на инженер от престижната Политехника също не влиза в употреба, защото още в началото на кариерата си Арно се развива като успешен мениджър. Той започва да работи за баща си, после става негов съдружник и накрая – само 4 г. след като излиза от университета, поема ръководството на семейната компания. Начело на “Фере-Савинел” младият бизнесмен се заема с нововъведения и реорганизация. Той убеждава баща си да продаде строителния бизнес за 40 млн. франка и започва да се занимава с търговия с недвижими имоти, насочена главно към туризма. Компанията се преименува на “Феринел” и започва да изкупува собственост по морето.  През 1981 г., когато френски президент става социалистът Франсоа Митеран, Бернар Арно решава, че условията не са подходящи за развитие на бизнеса и Мнозина казват, че през трите години, които прекарва в страната на неограничените възможности, европеецът се превръща в истинска бизнесакула от американски тип. Там той овладява изкуството на изкупуването на закъсали компании, на окрупняването или разпродаването им на парче и на превръщането на компании пред фалит в проспериращи предприятия. Когато се връща в родината през 1984 г., той влага всички пари от продажбата на семейния бизнес, както и спечеленото в САЩ, в покупката на финансовата компания “Финансиер Агаш” с помощта на Антоан Бернхайм от банка “Лазар”. Тогава погледът му който притежава магазините “Бон Марше”, дистрибутора “Конфорама”, производителя на бебешките пелени “Подус”. Но истинският диамант в короната е контролният пакет акции на модната къща “Кристиан Диор” (без парфюмите, които се отделят през 1970 г.). Освобождавайки се от всичко, освен от емблематичната модна компания и от веригата магазини, Арно превръща затъналия в дългове консорциум в силно печеливш на борсата актив, който през 1987 г. се изчислява на 8 млрд. франка. Това дава възможност на бизнесмена да започне да реализира мащабния си план и мечта – да които го превръщат в крал на френския лукс. Благодарение и на борсовия крах от 1987 г. Арно успява постепенно да изкупи 43% от акциите на “Луи Вюитон Мое Енеси” (LVMH) – компанията, създадена от сливането на “Мое Енеси”, производител на елитното шампанско “Мое е Шандон”, и групата “Луи Вюитон”, към която влиза и модна къща “Живанши”. Според злите езици бизнесакулата успява да се възползва от вътрешните конфликти между двамата дотогавашни собственици на групата, като тайно води преговори с всеки един от тях, докато един ден и двамата осъмват с пръст в устата.  За 11 г. Бернар Арно превръща LVMH в лидер в производството на луксозни стоки не само във Франция, но и в света, като увеличава 15 пъти стойността на компанията. Амбициите на французина не спират дотук. Той подкрепя Кристиан Лакроа да създаде собствена модна къща, купува полека-лека марките “Селин”, “Герлен”, “Фенди”, “Берлути”, “Кензо”, част от “Ермес”, бижутерийната компания “Булгари”, компанията за часовници “Таг Хоер”, веригата магазини за луксозни парфюми “Сефора”, както и легендарния парижки магазин “Самаритен”. Започва да трупа и икономически всекидневници – първо “Трибюн”, а после го продава, за да купи “Лез Еко”. Става собственик на прочутите вина “Шато д'Икем” с четиривековна история. В началото на годината Арно като изкупи миноритарните дялове за 13 млрд. долара. Днес за милиардера работят 83 хиляди души, той притежава 2400 луксозни магазина в цял свят. През 2012 г. заради обявения от новоизбрания френски президент Франсоа Оланд данък богати от 80% Бернар Арно обявява, че е взел белгийско гражданство и прехвърля активите си в съседната страна. Тогава започва войната му с левия всекидневник “Либерасион”, който му посвещава първата си страница под В страната се разгаря бурна полемика. След публикацията всички фирми, свързани с LVMH, оттеглят рекламите си и всекидневникът губи 150 000 евро. Вероятно заради общественото недоволство обаче още през 2013 г. бизнесменът се отказва от белгийското си гражданство и засвидетелства привързаността си към Франция. Въпреки този Арно поддържа добри отношения с президента Оланд, който открива фондацията на LVMH за изкуства през 2014 г. Той е кум на бившия десен президент Никола Саркози и първата му жена Сесилия. По време на кандидатпрезидентската кампания през 2017 г. богаташът подкрепи Еманюел Макрон, като обяви програмата му за “разумна и смела”. Френският бизнесмен има два брака. От първия има две големи деца – Делфин и Антоан, които активно участват в семейния бизнес. От втория си брак, сключен през 1991 г. с канадската пианистка Елен Мерсие, милиардерът има трима синове. Елен казва, че се влюбила в Бернар, когато го чула да свири “Революционен етюд” на Шопен. По време на корпоративни събития вместо да изнася речи, Арно пуска на гостите любимата си класическа музика. Магнатът е и известен колекционер на произведения на изкуството. Летните ваканции той прекарва в имението си в Сен Тропе или на 101-метровата си яхта, а зимата – на частния си остров на Бахамите. Семейството притежава няколко замъка и къщи в Ню Йорк, Маями и Сен-Барт. Макар всеки от замъците му да е оборудван със специална изба, той предпочита да пие вода и много рядко вдига чаша с елитните вина, които произвежда. Формата си 68-годишният магнат поддържа с тенис и езда и според сина му Антоан няма намерение да изпуска юздите на империята до смъртта си.", "date": "2017.08.29", "title": "За 20 г. собственикът на “Луи Вюитон” увеличи състоянието си 17 пъти"}
{"url": "https://www.24chasa.bg/novini/article/6412099", "text": "        Стоки и услуги на лизинг за 3,5 млрд. лв. са напазарували българите – домакинства и бизнес, към юни 2017 г. Това показват данните на БНБ. Според статистиката на централната банка този тип пазаруване продължава да расте - на годишна база с 6,9%, или с 225,3 млн. лв., а спрямо края на март тази година - с 4,2%, или със 141,6 млн. лева. Чрез плащане на части вече се купува почти всичко: от традиционните коли и мобилни телефони през вноски за пенсия и дори проекти за малък бизнес. Предпочитан от българите все още е финансовият лизинг, при който след плащане на последната вноска се извършва прехвърляне на собствеността над съответната вещ. Общата сума на вземанията на лизинговите дружества при този тип лизинг са 3,3 млрд. лв., като на годишна база растат с 5,5%, или със 173, 5 млн. лв., а спрямо края на първото тримесечие на 2017 г. растат с 3,4%, или със 109 млн. лв. Според статистиката има едва забележимо, но постоянно намаляване на неговия дял - от 96,7% в края на юни 2016 г. до 95,5% в края на юни 2017 г. За тримесечието април-юни са сключени нови договори за финансов лизинг за цели 425,5 млн. лв., като този обем традиционно се увеличава всяка година в началото на лятото. Най- голям обем от финансовия лизинг продължават да държат автомобилите – към юни т.г. покупките на коли са за 1,115 млрд. лв., като увеличението при тях е със 7,7% спрямо края на юни 2016 г. и с 2,3%, или с 24,7 млн. лв. в сравнение с края на март. Този дял в общия размер на финансовия лизинг продължава и да расте от 32,9% в края на юни 2016 г. до 33, 6% в края на същия месец на 2017 година. Стойността на лизинговите договори за леки автомобили е 1,101 млрд. лв. Относителният им дял се увеличава от 29.2% в края на юни 2016 г. до 33,2% в края на същия месец на 2017 година. Освен автомобили бизнесът пазарува разсрочено машини, съоръжения и индустриално оборудване. Към юни тези покупки са 666,5 млн. лв. и при тях се вижда намаление, макар и слабо - с 1,2% , или с 8,1 млн. лв. в сравнение с края на март 2017 година. Най-много пазаруват на лизинг фирми и нефинансови предприятия. Техните договори са за 2,994 млрд. лв. Увеличението е с 3%, или с 86,7 млн. лв. в сравнение с края на март 2017 година. Задълженията на домакинствата по финансов лизинг са 313,5 млн. лв., а ръстът на тези договори е с цели 7% спрямо края на юни 2016 г. А в сравнение с края на март 2017 г. се увеличава със 7,4%. По отношение на продължителността на лизинговите договори предпочитанията определено са към отношения със срок над 1 и до 5 години, които са за 2,4 млрд. лв. Тези договори са 69% от всички лизингови договори, показва статистиката на централната банка. В края на второто тримесечие на 2017 г. размерът на вземанията с матуритет над 5 години са 532 млн. лв. Към края на юни 2017 г. необслужваните вземания по финансов лизинг са за 293,5 млн. лв. Те намаляват с 27,7% спрямо края на юни 2016 г. и с 1,6% в сравнение с първото тримесечие на годината. От данните на БНБ става ясно, че оперативният лизинг, при който просто се ползва дадена вещ или актив срещу заплащане и без придобиване, все още не се е наложил на нашия пазар. Вземанията по оперативен лизинг в края на юни 2017 г. са 157,9 млн. лв. Потенциалът на този вид лизингови договори обаче, ако се съди по ръста им, е значителен. Те се увеличават с 48,7% или с 51, 8 млн. лв. на годишна база и с 26,1% само за тримесечие - от март към юни. В края на юни 2017 г. общите пасиви на лизинговите дружества са 4,165 млрд. лв. срещу 4, 022 млрд. лв. в края на юни 2016 година. В структурата на пасивите преобладават получените кредити, като относителният им дял нараства от 73,9% в края на юни 2016 г. до 74,1% в края на същия месец на 2017 година. Техният размер е 3 млрд. лв. в края на второто тримесечие на 2017 г., като на годишна база те нарастват с 3,8% и с 2,3% спрямо март 2017 година. Преобладават кратките кредити - с матуритет над 1 година, които са 74%, от общия размер на получените кредити в края на юни 2017 г. Размерът на емитираните дългови ценни книжа от лизинговите дружества в края на юни 2017 г. e 25,7 млн. лв. и продължава да намалява с 20,9% на годишна база. Освен лизингови компании банки и фирми за стокови кредити отпускат суми между 150 до 50 000 лв., като срокът на този вид кредит е от 3 месеца до 5 години. Процедурата по кандидатстване е улеснена максимално, като сумата се отпуска за минути в почти всяка търговска верига. Заемите са без допълнителни такси и комисиони и без обвързващи договори за поръчителство. Не се изискват допълнителни гаранции като превод на заплата или предоставяне на мобилни телефони на работодател или роднини. Единственото условие е кандидатите да имат постоянна работа и да живеят в същото населено място, където се извършва покупката. Поръчител се изисква само ако нямат постоянен трудов договор. Клиентите могат да развалят договора за стоков кредит в 14-дневен срок, който започва да тече от момента на подписването му. Неустойки няма. Лихвите са минимални, а в някои случаи са нулеви. Годишният процент на разходите, който по закон не може да надхвърля 50%, при този тип кредити действително включва всички разходи. За разлика от бързите кредити при стоковите кредитополучателят има право да забави месечната вноска, но в рамките на до 7 дни. Ако не го стори, се начислява 10 лв. еднократна наказателна такса или лихва за всеки ден просрочие. Месечните вноски са фиксирани за целия срок на договора и са поне 20 лв. В общия случай лихвата е около 1% месечно. Освен нея някои банки включват в ГПР задължителна застраховка и комисиона. Така оскъпяването на стоков кредит от 600 лева за 6 месеца е 30 лв. Първоначалната вноска най-често е 100 лева. Някои банки предлагат стокови кредити без лихва, но начисляват фиксирани такси към месечните вноски. Най-често се наричат такса “ангажимент”, която струва от 4,79 лв. до 6,50 лв. месечно в зависимост от размера на заема. Така шестмесечен кредит за 600 лв. се оскъпява с 28,75 лв., като сумата се натрупва от плащаната всеки месец такса “ангажимент”. За предсрочно погасяване на стоковите кредити има два варианта - пълно и частично. При издължаване на цялата сума се начислява лихва 1% от размера на предсрочно погасената сума, ако оставащият срок е по-голям от 1 година, и 0,5%, ако той е по-малък. При частичното погасяване клиентът избира дали да се намали месечната му вноска, или срокът на кредита. Подписвайки документите за отпускане на всякакъв вид лизинг, се предлага застраховка. В повечето случаи обаче тя е доброволна и можете да се откажете, без да ви санкционират. Ако решите да застраховате кредита, имате два варианта. Пълен пакет, с който застраховате и себе си, и стоката, или частичен, покриващ само беди, сполетели вас. В първия случай застраховате покупката си от бедствия и кражба и себе си от нещастия. Ако откраднат стоката в първите 15 дни, от застрахователното дружество ще платят цялата сума по кредита. Ако обаче кражбата се случи след този срок, пълното покритие важи само ако обирът е на посочения от вас адрес. Личната застраховка покрива нещастията, които могат да застигнат вас. При загуба на работа или заболяване дружеството покрива до 6 от месечните вноски. Ако през периода придобиете 70% инвалидност или ви сполети фатален край, застрахователят покрива цялата сума. Пълната защита на шестмесечен кредит от 600 лв. струва 24 лв., а частичната - 18 лв. За сравнение, ако отидете лично в клон на банката и изтеглите същата сума при подобни условия, кредитът ще струва 561,90 лв. Вместо комисиона ще платите 35 лв. еднократна такса за разглеждане на документи и 9,60 лв. за пренос на документи. Стоковите кредити на място в магазина са с ГПР 19,59%, а лихвата е 9,6% годишно. Така оскъпяването е 48,90 лв. В последните години истински бум има при онлайн кандидатстването за стоков кредит през е-магазините на търговците. След като тя бъде добавена в кошницата за пазаруване, трябва да се избере най-удобната вноска и срокът на кредита в калкулатора на сайта. Решение за отпускане на кредит получавате ден след като предоставите на офис сътрудник личните си данни и се съгласите те да бъдат разгледани. Съобщението за одобрение става по телефона, след което се уточняват детайлите по изпращане на договора на място.", "date": "2017.08.29", "title": "Българите взели стоки  на лизинг за 3,5 млрд. за половин година"}
{"url": "https://www.24chasa.bg/novini/article/6412109", "text": "Hяма нищо по-лесно от това да продадем имот в момент, в който има бум на търсенето. Слагаме възможно най-високата цена, която ни е хрумнала, пускаме обява и когато кандидатите почнат да идват на огледи, се ориентираме дали да не вдигнем още.  Така си представя обикновено продажбата на жилище средностатистическият българин. В неговите представи, дори да добави няколко нули накрая, пак ще се намери кой да купи. Но сблъсъкът с реалността често приземява подобни фантазии. Проблемът е, че докато това стане, често минават месеци и дори години. Проблемът при оценяването на имотите, особено жилищните, е, че тези, които имат най-много и най-достоверна информация за актуалните цени във вашия район – местните брокери, няма да ви я дадат, ако не подпишете договор да сте техен клиент. Принципът на ценово сравнение е един от най-разпространените. Ако сключите договор с надеждна агенция, тя веднага ще ви каже приблизително на каква сума може да се надявате. Но ако искате само да проверите колко струва жилището, ви очакват доста трудности. Проблемът е, че в България няма надеждна база данни за цените. Има два сравнително добре разработени имотни портала: www.imot.bg, който съществува от 1995 г. и пази информацията за над 350 000 актуални оферти, и www.imoti.net, който съществува от по-късно и има малко по-малко данни. При търсенето в www.imot.bg може сравнително лесно да намерите всички оферти за съответния тип жилища във вашия квартал и да видите каква е средната цена за съответния тип жилище и за квадратен метър. Ако сте абонат на сайта, може да видите и сравнително точна графика как са се движили цените на този тип имоти във времето от 1995 г. до момента. А ако имате търпение, можете да разгледате и актуалните оферти, за да си направите сами заключение. Лошото на този тип проучване е, че това са офертни цени, а не действителни. Те отразяват единствено желанието на продавача, но не могат да ви покажат дали исканата от него цена е платена или би била платена от някого. “Над 25% от предлаганите в момента имоти престояват на пазара около 1 година, преди да бъдат продадени. Често сме свидетели на отстъпки от над 20 000 евро в цената и дори на по-сериозни компромиси и това е знак, че някои имоти са твърде надценени”, казва изпълнителният директор на “Адрес” Георги Павлов. Той дава пример с жилища, които се предлагат в столичния квартал “Лозенец”. В момента там средната цена на квадратен метър е 1150 евро, но не липсват и оферти за по 1800 евро, което е с около 60% над средната пазарна стойност. “Действително някой имот може да притежава съществени предимства - хубава гледка, престижен район, нещо особено в изпълнението. Но тогава той може да бъде продаден за 20-25% по-висока цена от средната за района, а не с 60% отгоре”, казва Павлов. Освен това продавачът не бива да забравя, че купувачът също би могъл да дойде със свой брокер, който много по-правилно и точно може да оцени стойността на продавания имот. Пък и представите за луксозност и уникалност са много персонално нещо. Някой може да смята PVC дограмата за лукс, но истински богатите хора не искат да живеят с пластмаса около себе си. Те може би биха искали прозорците им да са от специално обработено дърво. Освен това при предлагането на жилище за купувача може да е важно дали има подходящо място за паркиране, какво представляват съседите и още ред фактори, които могат да смъкнат значително цената в неговите очи. Може липсата на градски транспорт наблизо въобще да не го смущава, може да няма деца и изобщо да не го интересува, че наблизо има училище или детска градина. Така че методът на ценовото сравнение може да ни ориентира в текущите цени в района. Но ако купувачът иска да притежава имот, който да дава под наем, той няма как да се задоволи само с тази оценка. Съществува и методът “брутен наемен множител”, който показва колко месечни наема струва дадено жилище Условно се приема, че при стойности над 200 месеца имотът е надценен. За да узнаете какъв е евентуалният наем за даден имот, също трябва доста да поровите в базата данни на двата имотни портала или да разпитвате дълго и продължително близки и далечни съседи, които са дали апартаменти със същата големина под наем. Ако, да речем, средният наем е 400 лв., а продавачът ви предлага да купите апартамента за повече от 80 000 лв., значи той надценява собствеността си. Съществуват и други методи за оценка. Например методът на възвръщаемост от направената инвестиция Това е термин, използван в счетоводството, за да покаже какъв процент от вложените средства са се върнали при инвеститора, след като са приспаднати направените във връзка с инвестицията разходи. Звучи малко сложно, но е много просто. Изисква просто от очакваните приходи да се извадят направените разходи и разликата да се раздели на първоначално инвестираната сума, а след това да се умножи по 100. Например купувате апартамент в лошо състояние за 100 000 евро. За основен ремонт давате още 50 000 евро, т.е. направените от вас разходи са общо 150 000 евро. След това обаче успявате да продадете този апартамент за 200 000 евро. Значи от тази сума вадим 150 000 евро и получената разлика от 50 000 евро делим на направените разходи, т.е. на 150 000 евро, за да получим 0,33. Умножено по 100 това прави 33% възвръщаемост от вложението. Което никак не звучи зле, при положение, че лихвите по депозитите в момента са на границата между нула и 1 процент. Разбира се, това е идеален пример и на практика е трудно постижим. По-реалистично е да очакваме приходи от отдаването на купеното жилище под наем. Тогава обаче говорим за изчисление на цената на покупката на база годишна норма на доходност от инвестицията Например купуваме същия апартамент, правим му ремонта за 50 000 евро, но трябва да дадем още 50 000 евро за мебели и обзавеждане, така че да може да се отдава под наем. Стават общо 200 000 евро. Правим преценка за колко лева на месец можем да отдадем под наем такъв имот и узнаваме, че можем да взимаме 2000 евро на месец. Това прави 24 000 евро годишно. Делим този годишен доход на направената инвестиция, т.е. тези 24 000 на 200 000, и полученият резултат умножаваме по 100. Получават се 12% годишна възвръщаемост. Това също не е зле, при това малко след осмата година апартаментът на практика ще се е изплатил напълно. И получените в бъдеще доходи от наема ще са чиста печалба. Разбира се, този пример също е идеален, още повече че ние оценяваме бъдещи приходи от гледна точка на днешната им стойност. А след 6 години тези 2000 евро няма да имат същата стойност. Но примерът ни дава възможност да се ориентираме дали исканата за имота сума е реална, или фантазирана.", "date": "2017.08.29", "title": "Как да оценим правилно имота си"}
{"url": "https://www.24chasa.bg/novini/article/6411095", "text": "“Св. Йоан Кръстител има няколко празника. Когато и да се говори за него, не могат да не се кажат думите на Иисус Христос, че между родените от жена няма по-голям от Йоан Кръстител. Самият Господ го е обявил. Той е последният от пророците. Йоан Кръстител оставя свидетелства за истината в Новия завет до смъртта си. Проповядвал много остро и много силно. На този ден е определен строг пост и всеки християнин може да го почете”, казва пред “24 часа” свещеноиконом Симеон Минчев по повод Отсичането на главата на св. Йоан Кръстител - празник, който църквата отбелязва във вторник, 29 август. Над 30 г. отец Симеон служи в руския храм “Св. Николай Мирликийски Чудотворец” в София. От април с решение на Св. синод преминава на служение в Западно- и Средноевропейската епархия във Виена. “По време на строгия пост на този ден не се яде нищо блажно, включително растителна мазнина. Но това зависи от много неща. Според канона тези правила са написани за монаси. Личният изповедник на просветения, практикуващ християнин определя поста, като се съобразява с личните способности на мирянина, здравословното и духовното му състояние Пък и не в постенето е всичко. Можем да ядем и да сме праведни, можем да постим и постоянно да грешим. Всеки един човек празнува и пости според християнската му степен на развитие”, казва отец Симеон. Отсичането на главата на св. Йоан Кръстител, което се отбелязва на 29 август, е тъжно събитие. Рядко се празнува раждането на някой светец, обикновено се празнува успението, пояснява духовникът. “Рождението ни не е най-важното, а как ще свършим земния си път. Със свършека на живота си светците отиват в царството небесно, за което всички християни имаме надежда. Целият живот на св. Йоан Кръстител е подвиг, но физическата му смърт е печатът на земния му път. Той дава началото на много знайни и незнайни свети мъченици, които със смъртта си засвидетелстват християнската си вяра и полагат основите на Христовата църква, постигайки собственото си спасение, което е и целта на всеки християнин. Днес не ни убиват и не ни режат главите за вярата и истината, но това не трябва да ни успокоява. И при нас има значение не това, че сме се родили, а как ще приключим живота си и дали ще заслужим царството небесно”, казва отец Симеон Минчев, който вече служи в осветения наскоро нов собствен храм на българите във Виена “Св. Иван Рилски”. Както много други Христови последователи, така и св. Йоан бил убит, макар че не носел името християнин. Той е пострадал, защото проповядвал покаяние и спазване на Божиите заповеди Такива като него трудно са могли да живеят през онези времена, защото беззаконието и жестокостта, срещу които са се борели, са намерили своето олицетворение сред управляващите, пише отец Йордан Василев в “Църковен вестник” през 1994 г. Като проповядвал покаяние, изобличавал беззаконията и пороците, св. Йоан не се боял да брани строгата правда дори тогава, когато е можело да бъде подложен на опасност. Той не говорел за греховете изобщо, а споменавал и конкретни имена - на онези, които поради положението си в обществото били пред очите на всички и поради това и развращавали народа, който живеел по примера на своите управници. Цар Ирод Антипа престъпил Моисеевия закон, като взел жената на брат си Иродиада. Св. Йоан не си затворил очите пред явното престъпване на Божия закон и изобличил царя. Той знаел какво ще последва след тези негови думи, но не се побоял от последствията. Пред Ирод в случая стоят два пътя: единият - да остави братовата си жена и да се покае за стореното беззаконие. Другият е да хвърли св. Йоан в тъмница, за да престане да го изобличава. Като използва властта си, Ирод избира втория път - нехаене за Божиите заповеди и хвърля неудобния за него Йоан в затвора. Иродиада силно желаела смъртта на св. Йоан Кръстител. Но царят се боял да го убие, защото знаел, че е честен човек, уважаван от целия народ и почитан като пророк. Скоро след това Ирод празнувал рождения си ден и дал голямо угощение. На този празник дъщерята на Иродиада танцувала и толкова се харесала на царя, че той се заклел да ѝ даде каквото му поиска - дори половината си царство. Девойката се посъветвала с майка си. Иродиада видяла сгодния случай да премахне св. Йоан Кръстител от пътя си и подучила дъщеря си да поиска главата му. Тъй като се боял да не се покаже слабохарактерен, Ирод заповядал да отсекат главата на Предтеча.", "date": "2017.08.29", "title": "Отец Симеон Минчев: Днес не режат главите  ни заради вярата, но това не трябва да ни успокоява"}
{"url": "https://www.24chasa.bg/novini/article/6414360", "text": "Северна Корея изстреля днес ракета от район недалеч от столицата си Пхенян, която прелетя над северната част на Япония, съобщиха правителствата на Южна Корея и на Япония, предаде Ройтерс. Японската обществена телевизия Ен Ейч Кей съобщи, цитирайки правителствени източници, че ракета се е разпаднала на три части и е паднала във водите на Тихия океан, на около 1180 километра източно от нос Еримо на японския остров Хокайдо. След първите съобщения за изстреляна ракета населението на шест префектури е било предупредено чрез правителствената система за извънредно оповестяване Джей алърт да вземе предпазни мерки. Японските военни не са правили опит да свалят ракетата, която е минала над японска територия в 6,06 часа сутринта местно време, предаде БТА. Премиерът Шиндзо Абе заяви, че ще направи всичко възможно, за да предпази японците. \"Ще положим максимални усилия, за да защитим живота на хората\", каза Абе в кратко изявление пред репортери, влизайки на извънредно заседание на правителството, свикано заради изстрелването на севернокорейската ракета. Малко по-късно генералният секретар на кабинета Йошихиде Суга съобщи, че не е регистрирано падане на някакви обекти на японска територия, предаде ТАСС. Според южнокорейските военни ракетата е била изстреляна от района Сунан край севернокорейската столица. Напоследък напрежението между Северна Корея и САЩ отслабна, след като няколко седмици преди това двете страни си размениха заплахи. Лидерът на КНДР Ким Чен-ун заплаши да изстреля ракети в морето край американския остров Гуам, а президентът на САЩ Доналд Тръмп предупреди Пхенян, че ако застраши САЩ, те ще реагират с \"огън и гняв\". През юли Пхенян извърши две изпитания на балистични ракети и това предизвика остра реакция от страна на САЩ, Япония и Южна Корея.", "date": "2017.08.29", "title": "Северна Корея изстреля ракета над Япония"}
{"url": "https://www.24chasa.bg/novini/article/6414363", "text": "Двама души са убити и четирима ранени и хоспитализирани, след като мъж влязъл в обществена библиотека в американския град Кловис, щата Ню Мексико, и открил огън, предаде Ройтерс, цитирано от БТА. Стрелецът е арестуван, той се е предал, след като полицаите влезли в сградата, съобщиха местните власти. Не е ясно какви са мотивите на младия мъж, който по свидетелски показания, цитирани от местен вестник, влязъл в библиотеката и започнал да стреля във въздуха. Кловис е с население от 40 000 души, намира се на около 300 километра източно от Албъкърки, недалеч от границата с Тексас. На осем километра от Кловис има база на ВВС.", "date": "2017.08.29", "title": "Двама убити при стрелба в библиотека в Ню Мексико"}
{"url": "https://www.24chasa.bg/novini/article/6414372", "text": "Президентът на САЩ Доналд Тръмп не пожела да определи Русия като заплаха за сигурността и вместо това каза, че би включил в тази категория \"много страни\", предаде Асошиейтед прес, цитирано от БТА. \"Смятам, че много страни са заплаха за сигурността, за съжаление, като погледнете какво се случва днес по света\", каза Тръмп, след като финландски журналист специално го попита за Русия и дали президентът я смята за заплаха за сигурността. Тръмп заяви това на пресконференция след разговорите си в Белия дом с финландския президент Саули Ниистьо. Финландският журналист имаше предвид безпокойството на Ниистьо за сигурността в балтийския регион и руските самолети, които летят там без включени транспондери, даващи сведения за местоположението им. Въпросът към Тръмп бе: \"Считате ли Русия за заплаха за сигурността?\". \"Считаме, че това е много, много важна част от света\", каза Тръмп, говорейки за отношенията на САЩ със страните в региона. \"И аз бих могъл да кажа, че считам много страни за заплаха, но всичко това са заплахи, с които сме в състояние да се справим, ако ни се наложи. Надявам се, че няма да ни се налага, но ако се наложи, ще се справим\", отвърна американският лидер. Той предпочете да не отговаря конкретно на въпроса на журналиста докъде биха стигнали САЩ, ако ситуацията в балтийския регион ескалира. \"Ние много защитаваме този район. Това мога да кажа\", каза американският президент. Отговорът му бе израз на нежеланието му като цяло да заеме твърда позиция срещу Русия, която според американските разузнавателни агенции се е месила в миналогодишните президентски избори в опит да облагодетелства Тръмп, отбелязва Асошиейтед прес. Министерството на правосъдието и парламентарни комисии разследват евентуални връзки на сътрудници на Тръмп с руски правителствени служители. След срещата си с Ниистьо Тръмп каза, че двамата са имали \"много добър разговор\" за Арктика и \"черния въглерод\", главният компонент на саждите, които увреждат арктическия лед. Финландия е против решението на Тръмп да изтегли САЩ от международното споразумение за борба с климатичните промени. Неотдавна Финландия пое от САЩ председателството на консултативния Арктически съвет. \"Мисля, че ние до голяма степен сме на едно мнение. Искаме кристално чисти води, искаме чист въздух, възможно най-чистия\", каза Тръмп. Той заяви също, че САЩ подкрепят Финландия в борбата с тероризма, имайки предвид неотдавнашното нападение с нож в град Турку, подчерта, че Финландия е уважавана от Русия и каза, че се надява един ден и САЩ ще имат добри отношения с Русия. \"Мисля, че това е много добре за световния мир и за други неща\", каза Тръмп.", "date": "2017.08.29", "title": "Тръмп заяви, че защитава Финландия и балтийския район, без да споменава Русия като заплаха"}
{"url": "https://www.24chasa.bg/novini/article/6414374", "text": "Япония, САЩ и Южна Корея поискаха извънредно заседание на Съвета за сигурност на ООН във връзка с изстрелването на севернокорейска балистична ракета, предава ТАСС, цитирано от \"Фокус\". Дипломатически източници твърдят, че съвещанието ще се проведе във вторник вечерта. По-рано японският премиер Шинзо Абе заяви, че страната му иска извънредно заседание на Съвета и е твърдо решена за засилването на натиска над Пхенян.", "date": "2017.08.29", "title": "ООН ще проведе извънредно заседание заради Северна Корея"}
{"url": "https://www.24chasa.bg/novini/article/6414376", "text": "Южнокорейските въоръжени сили осъдиха последното изстрелване на севернокорейска ракета и предупредиха, че Пхенян може да се изправи пред „решително“ отразяване на агресията, предава южнокорейската информационна агенция Yonhap, цитирано от \"Фокус\". Обединеният генерален щаб на Южна Корея отбеляза, че това е 13-тата балистична ракета, която Северът изстрелва тази година. \"Това е „нарушение“ на резолюциите на Съвета за сигурност на ООН срещу Пхенян и провокация, която заплашва мира и стабилността\", заяви южнокорейският генерал Ро Дже-Чон. Южна Корея и САЩ ще отразят абсолютно решително всяка провокация, добави той. Южнокорейският президент Мун Дже-Ин заповяда на армията да демонстрира капацитета си за отразяване на севернокорейската агресия, ако комунистическата държава реши да нападне. Заповедта дойде часове след като Пхенян изстреля ракета, която прелетя над Япония. Показната демонстрация на Въоръжените сили на Южна Корея включваше изстрелването на осем ракети „Марк 84“ и „МК84“ от четири изтребителя Ф-15 близо до границата между двете страни, заяви прессекретарят на президента. По-рано в телефонен разговор южнокорейският външен министър и американския му колега Рекс Тилърсън се съгласиха да настояват за допълнително санкции срещу Пхенян пред Съвета за сигурност на ООН.", "date": "2017.08.29", "title": "Южна Корея мята бомби до границата в отговор на севернокорейската ракета"}
{"url": "https://www.24chasa.bg/novini/article/6414381", "text": "Вървим към погасяване на пожара в Кресненското дефиле, но все още има активни огнища във вътрешността, каза за  „Фокус“ инж. Дамян Дамянов, директор на Югозападно държавно предприятие, във връзка с огнената стихия която вече шести ден бушува в дефилето. По думите му критичната ситуация в района на село Влахи от вчерашния ден вече е под контрол. „Все още по периметъра има активни огнища, но за щастие пожарът е низов“, каза още инж. Дамянов. Той добави, че към момента екипи вече се настаняват по фронта и ще започна активни дейности по цялостното локализиране и потушаване на огъня. Инж. Дамянов посочи, че за щастие в района вали и слаб дъжд, което ще спомогне значително за овладяване на ситуацията. Той изрази надежда, че дъжд ще се засили малко повече, за да може по-бързо да се случат нещата.", "date": "2017.08.29", "title": "Продължава гасенето на пожара в Кресненското дефиле"}
{"url": "https://www.24chasa.bg/novini/article/6414386", "text": "Министърът на енергетиката на САЩ Рик Пери отложи визитите си в Казахстан и Украйна заради урагана \"Харви\", съобщи Асошиейтед прес, цитирано от БТА. Пери трябваше да се срещне в понеделник с енергийния министър на Казахстан, а днес с украинския президент Петро Порошенко. Американски компании са едни от най-големите инвеститори в богатия на петрол Казахстан, а неотдавна Пери приветства сделка на базирана в Пенсилвания, която ще доставя въглища на Украйна. Министърът посочи, че това ще укрепи един от ключовите американски съюзници, често заплашвани от Русия, отбелязва Асошиейтед прес. Говорителка на министерството каза, че начело на американската делегация за Казахстан е заминал заместник-министърът Дан Брулет, а посещението в Казахстан засега е отложено. Пери бе губернатор на засегнатия от стихията щат Тексас от 2000 до 2015 г. Президентът на САЩ Доналд Тръмп увери населението на Тексас и Луизиана, също страдаща от проливните дъждове и наводнения, че ръководството на страната е \"100 процента\" с тях и каза, че американците ще се справят с изпитанието, което ще ги направи по-силни. Той обеща, че всички средства, с които разполага правителството, че бъдат на разположение на местните власти. Предполага се, че в Тексас, където днес ще пристигне Тръмп, домовете си ще са принудени да напуснат около 30 000 души. Съобщава се за седем загинали в Тексас. Макар и отслабнал до тропическа буря, \"Харви\" продължава да се върти над крайбрежието на Мексиканския залив. Очаква се дъждовете да продължат и нивото на водите да се повиши. Това е най-силната буря, стоварила се върху Тексас последните 50 години. В два района на щата властите предупредиха жителите, че има изтичане на газ от газопровод и трябва да си останат на закрито и да изключат климатиците, предаде Ройтерс. За да се осигури редът и да се помогне на спасителите, в Тексас са мобилизирани 12 000 войници от Националната гвардия, съобщи Франс прес. Пикът на наводненията в Хюстън се очаква в сряда или четвъртък. Федералното правителство засега има достатъчно средства, предвидени за бедствени ситуации, но продължаващата буря може би ще наложи да се гласува допълнително пакет от няколко милиарда долара за справяне с последиците, както стана след урагана \"Катрина\" и супербурята \"Санди\", предаде Асошиейтед прес. Федералната агенция за извънредните ситуации (ФЕМА) разполага с фонд за бедствия от около 3 милиарда долара и засега се смята, че те ще са достатъчни на първо време за най-необходимото - разчистване на разрушенията и осигуряване на временен подслон на десетките хиляди хора, изоставили домовете си. По-нататък обаче ще трябват още средства.", "date": "2017.08.29", "title": "Министърът на енергетиката на САЩ отложи посещения в чужбина заради урагана \"Харви\""}
{"url": "https://www.24chasa.bg/novini/article/6414388", "text": "Австралийският премиер Малкълм Търнбул осъди действията на Северна Корея и призова всички нации да наложат „възможно най-тежките санкции“ срещу режима в Пхенян, предава The Guardian, цитиран от \"Фокус\". Той призова Китай за втори път този месец, да използва икономическата зависимост на Северна Корея от него, за да принуди режима да се съобразява с международното право, преди напрежението да ескалира. Външният министър на Австралия Джулия Бишъп нарече последното ракетно изпитание на Северна Корея „провокативно, опасно, дестабилизиращо и заплашително действие“. Тя добави, че режимът действа в нарушение на резолюциите на ООН и „незаконно“.", "date": "2017.08.29", "title": "Австралия призова за „възможно най-тежките санкции“ срещу Северна Корея"}
{"url": "https://www.24chasa.bg/novini/article/6414390", "text": "Санкциите са изчерпани като ресурс за въздействие на Северна Корея, заяви заместник-председателят на руското външно министерство Сергей Рябков, цитиран от ТАСС. „За всички е очевидно, че ресурсът на санкционното въздействие над КНДР е изчерпан“, каза той, цитирано от \"Фокус\". Той подчерта, че Москва е разтревожена от тенденцията за ескалация на Корейския полуостров. „Виждаме тенденция към ескалация. Считаме, че съвместните учения на САЩ и Южна Корея, които се проведоха, макар и в по-облекчен вариант, отколкото първоначалния сценарий, оказаха влияние от гледна точка на това да се провокира Пхенян към ново ракетно изпитание“, подчерта руският дипломат.", "date": "2017.08.29", "title": "Рябков: Ресурсът на санкционното въздействие над Северна Корея е изчерпан"}
{"url": "https://www.24chasa.bg/novini/article/6414394", "text": "Свлачището, помело миналата седмица югоизточното швейцарско село Бондо, донякъде се дължи и на климатичните промени, каза директорът на швейцарската Федерална служба за околната среда Марк Шардонан, предаде Асошиейтед прес, цитирана от БТА. Осем души изчезнаха, след като върху селото се стовариха тонове скална маса и кал. Според Шардонан Швейцария трябва да направи повече, за да се справи с ефекта на климатичните промени. Неговата служба съобщи, че в Швейцария средната температура се е повишила с 2 градуса по Целзий от 1864, когато започва да се събират данни. Това е над два пъти повече в сравнение със средното увеличение за света от 0,9 градуса. Според Службата за околната среда ефектът от климатичните промени включва обособяването на горещи зони в швейцарските градове (така наречените градски топлинни острови), недостиг на вода на определени места и нестабилност на планинските склонове, което крие опасност от свлачища като това в Бондо.", "date": "2017.08.29", "title": "Свлачището в Швейцария, при което изчезнаха 8 души, се дължи на климатични промени"}
{"url": "https://www.24chasa.bg/novini/article/6414544", "text": "Върховният представител на ЕС по въпросите на външната политика и сигурността Федерика Могерини заяви, че Балканите са един от приоритетите на съюза, оценявайки, че тази година напрежението на Балканите тревожно е нараснало, съобщи МИА, цитирана от БТА. Тази година видяхме, че напрежението на Балканите тревожно нарасна, в различни моменти, в различни държави. Имахме моменти на криза, на остри кризи, но накрая нашите партньори на Балканите винаги успяваха да потвърдят желанието и способността да напредват по европейския път, на техния път към Европейския съюз, подчерта вчера Могерини на откриването на конференция на посланиците на ЕС. Тя изтъкна, че ЕС е помогнал на тези страни, но заслугата е тяхна. \"Може би ще бъде трудно, може би ще бъде предизвикателство, може би от време на време ще бъде болезнено да се работи за помирение и добросъседски отношения, но в крайна сметка, ако това искат от вас /продължаване на евроинтеграциите/, трябва да го осигурите. И ние сме тук, за да им дадем възможност да осигурят това\", заяви Могерини. По думите й \"Балканите не са двора на Европа, а самата Европа\".", "date": "2017.08.29", "title": "Могерини: Балканите са един от приоритетите на ЕС"}
{"url": "https://www.24chasa.bg/novini/article/6414568", "text": "Седем бебета - 5 момчета и 2 момичета, заченати ин витро, се родиха за по-малко от 2 години след старта на донорската програма на Столичната община за подпомагане на жени с репродуктивни проблеми, съобщиха от общината. Програмата е създадена съвместно с организациите \"Майки за донорството\" и \"Искам бебе\" и започна през втората половина на 2015 г. Първото бебе - Самуил, се появи на 24 октомври 2016 г., а седмото - Константин, проплака за пръв път преди дни - на 21 август. Столичната община отпуска средства за ин витро процедури с донорски яйцеклетки, за които не е предвидено финансиране от Центъра за асистирана репродукция към здравното министерство. По общинската програма могат да кандидатстват жени до 50-годишна възраст, докато по линия на МЗ пределната възраст е 43 г. За трета поредна година в бюджета на Столичната община са предвидени 70 000 лв. за подпомагане на двойки с репродуктивни проблеми. Желаещи има, но жените, решили да дарят свои яйцеклетки са малко, признават здравните специалисти. Условието за донорите е да са на възраст до 35 г. и да имат поне едно родено дете. След като специализираната комисия към Столичната община одобри кандидатстващите по програмата семейства, срокът за извършване на ин витро процедурите е 1 година. Програмата финансира както самата ин витро процедура, така и съпътстващите интервенции. Процедурите по донорската програма се извършват в 10 софийски здравни заведения, които имат сключени договори със Столичната община, между които е и общинската Първа АГ болница \"Св. София\". От края на 2015 г. насам по програмата са кандидатствали 54 двойки, от които са одобрени 48. Документите на нови 10 семейства - кандидати предстои да бъдат разгледани от специализирана комисия към Столична община в следващите седмици.", "date": "2017.08.29", "title": "Седем деца се родиха от ин витро програмата на Столична община"}
{"url": "https://www.24chasa.bg/novini/article/6414543", "text": "На 11.09.2017 г. стартира приемът на заявления за подпомагане за 2016 година във връзка с прилагането на схема за държавна помощ „Помощ под формата на отстъпка от стойността на акциза върху газьола, използван в първичното селскостопанско производство”. Крайният срок е 29.09.2017 г. Земеделските стопани следва да подадат заявления в общинските служби „Земеделие”, заедно с копия от и опис на фактурите за закупено гориво, съобщиха от пресцентъра на Министерство на земеделието, храните и горите.  Преди приема на заявления е добре земеделските стопани (особено тези, при които е имало такива проблеми в рамките на предходната кампания) да обърнат внимание на най-често допусканите грешки при попълване на описите за закупено гориво, с оглед тяхното избягване.  Препоръчително е земеделските стопани да направят проверка с доставчиците си на гориво и/или НАП, относно това дали фактурите за закупено гориво за 2016 година са декларирани коректно. Важно е да се отбележи, че съгласно условията на схемата с изчисляването на индивидуалната квота на земеделските стопани се включват само литрите газьол, закупен с фактури, които фигурират в дневниците за продажби на търговците на гориво, и поради това справка трябва да се направи именно там.", "date": "2017.08.29", "title": "Стартира приемът на заявления за отстъпка от акциза на горивата"}
{"url": "https://www.24chasa.bg/novini/article/6414089", "text": "103-ма души са обявени от България за международно издирване в Интерпол с червена бюлетина от началото на 2013 г. до средата на 2017-а, сочи статистиката на международния отдел към Върховната касационна прокуратура. Тенденцията е издирваните да се укриват в Южна Африка и Азия.  Най-голяма част от тях са с влезли в сила присъди и са избягали по време на съдебния процес. Такива са случаите с Братя Галеви и двойния убиец Илиян Тодоров. Те се издирват, за да бъдат вкарани в затвора. Другите са изчезнали, преди да бъдат арестувани и да им бъдат повдигнати обвинения. Такива са данъчният измамник Иван Танев-Универсалния и убийците на надзирателя от софийския затвор Янко Янков. Не всички обаче се обявяват публично в сайта на Интерпол Това се прави по преценка на полицейските служби. 57 от всичките 103-ма издирвани от началото на 2013 г. досега са задържани и върнати в България. Сред тях са босовете от ъндърграунда Пламен Дишков-Кела и Радослав Калчев-Черния Роди, който беше доведен у нас преди месец след 2 г. издирване. За много от останалите се знае къде са, но местните власти отказват да ги екстрадират в България или са в процедура по екстрадиция. Такива са собственикът на фалиралата КТБ Цветан Василев и съпругата му Антоанета, които са в Сърбия. Те са обявени за явно издирване в сайта на Интерпол. Дъщеря им Радосвета, която беше обвинена в пране на пари задочно, също се издирва в Интерпол, но засега снимката и данните ѝ не са обявени публично, както и на много други.  Те се издирват с различни оперативни способи, изключващи публикуването на лицата им. Василеви са и единственото семейство, което се издирва с помощта на Интерпол. Въпреки че за много от търсените по света се знае къде са, те продължават да стоят в системата на Интерпол, защото не са върнати у нас за нуждите на обвинението и съда. Ако влязат в друга държава и бъдат задържани там, могат да бъдат екстрадирани по-бързо. От държавите в Европа по явно издирвани престъпници от Интерпол България е на второ място. Търсим 75-има бандити, които са извършили престъпления у нас, но са избягали. 51 са българи и 24 са чужденци За сравнение Австрия, която има 8,7 млн. души население, издирва общо 5-ма човека, Дания ( 5,7 млн. души население) - 51, а Полша (38 млн. души) - 21. Шампион сред държавите - членки на ЕС, е Румъния със 101, от които 75 са румънци, а 26 - чужденци. Една от целите на последните промени в НПК е точно да се предотвратят бягствата на подсъдими, докато чакат окончателните си присъди. Местните бандити вече предпочитат да бягат в държави извън Европейския съюз, защото в рамките на общността действа Европейската заповед за арест (ЕЗА), която е много по-опростена и се изпълнява в кратки срокове заради доверието на страните помежду им. Само от началото на 2017 г. прокуратурата е обявила за издирване в Европа 173-ма бандити и е получила 111 случая от други държави членки, по които се издирват наши и чужди граждани. Ако бъдат заловени в страна от ЕС, срокът за изпъленние на ЕЗА е до 60 дни за двете съдебни инстанции, но обикновено това се случва в рамките на един календарен месец. Не така обаче стоят нещата с международното издирване през Интерпол, което важи и за страни извън ЕС. Южна Африка, където се крият много от издирваните, има най-тромавите процедури. Там например искат от главния прокурор да подпише декларация, че е главен прокурор, тя се изпраща, чака се отговор с месеци, а след това се появява друга формална подробност по документацията. 54-годишният руски бизнесмен Васил Наниш също е един от последните, качени за издирване с червена бюлетина в Интерпол. Прокуратурата го търси по обвинение за участие в организирана престъпна група. Спрямо Наниш вече тече екстрадиционна процедура. Той е открит в държава извън Европейския съюз, но още не е върнат у нас. Васил Наниш има български паспорт и развива бизнес у нас от години. Той е търговец на оръжие и е живял в Пловдив. Наниш е един от чуждите граждани, които България издирва публично с червена бюлетина. Най-много са турците - 12. Гражданите на Украйна са 3-ма. Всички те се издирват заради стрелбата по Алексей Петров през 2015 г. Сънародникът им Роман Логвиненко вече е подсъдим по делото, защото полицията го арестува, преди да избяга. Освен Цветан Василев България издирва официално и още един собственик на фалирала банка. Това е 58-годишният Иван Китов, който през 2015 г. беше осъден задочно и окончателно на 6 г. затвор за присвояване на 93 млн. лв. Китов избяга още през 1998 г. и скоро ще станат 20 г., откакто го търсят. Както и Цветан Василев, Китов беше собственик на две банки - Бизнесбанк-Петрич и Кристалбанк-Мадан. Осъден е затова, че е раздавал необезпечени кредити на фирми, чиито собственици са негови роднини, състуденти, съседи и служители на фирми на баща му Васил, който е бил функционер на БКП. Местоположението на Иван Китов не е тайна за международната полицейска организация. Знае се дори, че има валидни документи, издадени от Коста Рика. Иван Китов е арестуван през 1997 г., но излиза на свобода срещу гаранция. Веднага излита със самолет и повече не се връща. Не са възстановени и парите, които е отклонил от фалиралите по-късно негови банки.  31-годишният Симеон Христов е един от последните българи, обявени от прокуратурата за издирване в Интерпол с червена бюлетина. Той се търси за участие в организирана престъпна група, убийство и нанасяне на телесна повреда. През май т.г. ГДПОР и спецпрокуратурата арестуваха няколко души от брутална банда за нападенията над проф. Стефан Станчев и надзирателя от софийския затвор Янко Янев. Първият беше пребит с железа през април 2016 г., докато разхожда кучето си в кв. “Белите брези”, а вторият пред дома си малко преди Коледа. Въпреки жестокия побой проф. Станев оцеля, но Янев почина в болница. Оказало се, че поръчителят е приближеният до Сако Стефан Гевгелийски, който е в затвора. Сред бандитите, които изпълнявали поръчките му, е и синът на Йоско Костинбродския Иван, който е задържан и още е на топло. Трима души от бандата обаче успяха да се укрият и все още се издирват. Един от тях е Симеон Христов, който още не е открит и върнат у нас. Друг издирван за същите престъпления е Георги Стефанов, който пък е подсъдим по друго дело в спецсъда за лихварство. ", "date": "2017.08.29", "title": "Втори в Европа! България издирва 75-има с Интерпол"}
{"url": "https://www.24chasa.bg/novini/article/6414576", "text": "Чушки, напълнени с няколко дози пико и екстази, откриха надзиратели от затворническото общежитие  в Дебелт при проверка на млада жена, дошла на свиждане. Сигнал  в полицията в Средец е постъпил около 10,30 ч. на  27 август. Малко по-рано при преглед на пратка с хранителни продукти за затворник, донесена от  28- годишната И.М. он Несебър, надзиратели са открили наркотика в три зелени чушки. По случая е образувано бързо полицейско производство. Общежитието в Дебелт, което е от затворен тип, заработи преди няколко месеца и напрактика разтовари претъпкания бургаски затвор, който в момента се ремонтира. Затворът в Дебелт е оборудван по европейските изисквания със спортни площадки на открито и закрито, параклис, мултифункционална зала, класни стаи, а килиите са с по 4 легла и собствен сантиран възел.", "date": "2017.08.29", "title": "28-годишна пълни чушки с пико и екстази, опита да ги вкара при затворник"}
{"url": "https://www.24chasa.bg/novini/article/6413927", "text": "И петте варианта за магистрала “Струма”, по които да се премине или заобиколи Кресненското дефиле, преминават през защитени зони. От варианта за дългия 15,4 км тунел до този, при който се заобикаля проломът. Всички трасета преминават през защитените зони “Кресна-Илинденци” и “Кресна”. Това е записано в доклада за оценка на съвместимостта, качен на страницата на Агенция “Пътна инфраструктура”. Общественото обсъждане на доклада за ОВОС за подобряване на трасето на лот 3.2 на магистралата ще е на 11 септември. Въпросът е да се избере най-щадящият и все пак възможен за строителство вариант. Друг важен момент е изграждането на този участък от аутобана да се побере във времето, в което трябва да бъде усвоено еврофинансирането на най-тежкия участък от магистрала “Струма”. Въпреки че в доклада за ОВОС са разгледани 5 варианта, актуалните са три Източният 10.50 е с две самостоятелни и раздалечени едно от друго пътни платна. В посока Гърция трасето е по съществуващия път I-1 (Е-79), а в посока София е по нов терен на изток от Кресненското дефиле и качва планината. Сегашният път ще се рехабилитира и ще се строи обходен път на град Кресна с 4 тунела с обща дължива 1266 м, 1 виадукт, 3 моста и 7 надлези и подлези.  Тежкото строителство, ако се избере този вариант, е през планината на изток от дефилето. Предвидени са 18 виадукта с обща дължина 5087 м, 5 тунела с обща дължина 4200 м, 1 мост от 96 м, 11 надлези и подлези, подпорни и укрепителни стени. При източния вариант се предвиждат 5 пътни възела, които да свържат двете платна. Две големи площадки за търговия и отдих е предвидено да има на отсечката. Целта е да бъде осигурено всичко необходимо за осъществяването на търговска дейност за хората от региона. Другият вариант, за който настояват еколозите, е и двете платна да заобикалят дефилето на Кресна и да се изкачват в планината около селата Брежани, Стара Кресна и Ощава (източен вариант Г20). В този вариант е предвидено изграждането на 5 тунела с обща дължина 4200 м, 18 виадукта с дължина 5087 м, един мост с дължина 96 м, подлези и надлези, както и подпорни и укрепителни стени. Заради по-високите надлъжни наклони, които са в началото и края на трасето, е предвидена трета лента за бавно движещи се превозни средства в двете посоки. Все още от някои среди се спряга и дългият 15,4 км тунел Той е с две тръби и с възможност за евакуация във втората тръба през напречни връзки. Предвидено е освен тунел “Кресна” и изграждането на подпорни и укрепителни стени, 3 подлеза, 6 моста, две площадки за отдих и един пътен възел. Тунелното решение има огромни недостатъци от експлоатационна и екологична гледна точка. Върху трасето му е един от най-ценните резервати - “Тисата”, коментира зоологът Николай Начев пред “24 часа”. Според него, ако се построи тунел, от почвата и подземните води ще има оттичане на голямо количество водна маса, почвата ще се разруши и дърветата ще загинат. “На практика ще се създаде една пустиня”, каза Начев.  Според него трафикът на специални товари ще остане в дефилето, тъй като законът не им позволява да влизат в тунели. Ще се запазят и колите. Тунелът трябва да бъде построен с междинни точки за пробиване в защитената зона. От тях на ден ще излизат стотици камиони, натоварени със земна маса. Не е ясно къде ще бъде извозена тя, още повече че вероятно ще е с повишена радиация и ще изисква специални условия за депониране. “Колкото повече се запознавам с проектите за решение, сега ми се струва, че тунелното е направо престъпление от екологична гледна точка”, смята той Източният вариант според него е подходящ за обход. Той разделя движението на две платна - в посока Гърция трасето ще преминава по съществуващия път, а за София е по нов терен на изток от Кресненското дефиле. Според Начев едно от големите предимства на този вариант е, че е осъществим. Ползите от него ще бъдат бързо усетени - ще се избегне двупосочното движение, а трафикът веднага ще падне наполовина. Това ще намали с 1/2 вредните емисии. Предвижда се система от съоръжения, която предполага ограждане на пътя, предпазване на животните от сблъсък с трафика и отвеждането им към съоръжения, които могат да се ползват под трасето. Важно е, че на изток от клисурата ще бъде изведен път с малък габарит. На строителите ще им е възможно да съобразят трасето с условията на терена, смята той. Веселин Грозданов от клъстер “Зелен транспорт” също е за двата пътя - единия през дефилето, а другия през планината на изток. Той ще струва към 732 млн. лв. Тунелът ще излезе към 3 млрд. лв., а поддръжката му - между 20 и 50 млн. лв. на година. Могат да го построят само три швейцарски фирми. Тъй също повтаря тезата на Начев за радиоактивната зона на Кресна и опасностите. Вариантът със заобикалянето на дефилето ще е двойно по-скъп от варианта със заобикаляне на дефилето с един път - към 1,5 млрд. лв.  При разглеждането на вариантите е от значение факторът време. Този участък трябва да бъде завършен през 2022 г., казва Веселин Грозданов, експерт от клъстер “Зелен транспорт”. Ако изнесем двете платна извън дефилето, ще изпуснем срока за старт на строителството, който е 2019 г. Важни са парите. Тунелът ще струва над 3 млрд. лв., заобикалянето на дефилето - 1,5 млрд., а двата пътя - единият през дефилето, а другият през планината - 732 млн. лв. Заобикалянето на дефилето с две платна ще нанесе 10 пъти по-големи екологични щети в сравнение с варианта, при който едното платно е в планината, а другото - по сегашното трасе. Така е, защото пътните възли, които трябва да се строят при магистрала през планината ще са огромни, от типа детелина.  8 млн. куб. метра пръст ще се изкопаят и извозят при тунелния вариант. Освен че това ще засегне биоразнообразието, къде ще се складира тя, казва Георги Пиперков от Българския ловно-рибарски съюз. Експертът казва, че ловците са еколози на терен. Съюзът прави анализи на миграцията на животните в Кресненското дефиле и ще излезе със становище кой е най-добрият вариант от екологична гледна точка. Но въпросът е да се защитят и хората, защото за последните 5 години в дефилето загинаха 25 души. ", "date": "2017.08.29", "title": "Наполовина по-малко трафик в дефилето на Кресна при единия източен вариант"}
{"url": "https://www.24chasa.bg/novini/article/6414602", "text": "Гражданите на Сирия, пристигнали в Германия в пика на кризата с бежанците от 2015 г., и получили статут на убежище, сега могат да доведат семействата си в страната, съобщава вестник BILD, цитиран от \"Фокус\". Според съобщения в медиите, решението засега обхваща 267 500 души. Тази цифра обаче ще нарасне драстично отново през 2018 г., когато 390 хил. сирийци, избягали от войната в родината си, ще получат право да доведат семействата си. Съгласно данни на властите, в периода от януари 2015 г. до юни 217 г. са одобрени около 230 заявления за визи за събиране на семейства. По-голямата част от тях са подадени от сирийци и иракчани. Федералното правителство в Берлин обаче очаква в следващите месеци да има рязко увеличение на кандидатстващи за издаването на подобна виза.", "date": "2017.08.29", "title": "Близо 400 хил. сирийци ще могат да доведат семействата си в Германия още през 2018 г."}
{"url": "https://www.24chasa.bg/novini/article/6414589", "text": "Нагли бандити стреснали баба в съня й, нападнали я, били й задигнали 16 лева. Това съобщиха от ОД на МВР- Монтана. На 29.08.2017 г. около 00,40 ч. в Берковица двама неустановени към момента мъже проникнали в имот, собственост и обитаван от 78-годишна жителка. След като със сила успели да отворят незаключена врата на стая в къщата, която била подпряна с дървени колове, едното от двете лица хвърлило с предмет по жената, като успяло да я удари в областта на лицето. Потърпевшата започнала да вика за помощ, а двете лица се оттеглили в неизвестна посока. Впоследствие жената установила, че от джоб на елече, което било закачена във вътрешното стълбище на къщата, липсва сумата от 16 лв и личната й карта. Местопроизшествието е посетено от дежурна оперативна група, извършен е оглед и е образувано досъдебно производство по чл. 198, ал. 1 от НК. Жената е прегледана от екип на ФСМП Берковица, като е установено, че има аркада на лицето. Няма опасност за живота й. Работа по случая продължава РУ Берковица.", "date": "2017.08.29", "title": "Бандити нападнали баба в Берковица, задигнали 16 лева"}
{"url": "https://www.24chasa.bg/novini/article/6414609", "text": "Китай заяви, че напрежението на Корейския полуостров е достигнало „повратна точка“ и настоя за сдържаност, след като Северна Корея изстреля балистична ракета над Япония, предава AFP, цитира \"Фокус\". Говорителят на външното министерство на Китай потвърди призива на Пекин за мирни преговори, като заяви, че „натискът и санкциите\" срещу Северна Корея „не могат да решат проблема\".", "date": "2017.08.29", "title": "Китай: Напрежението на Корейския полуостров е достигнало повратна точка"}
{"url": "https://www.24chasa.bg/novini/article/6414590", "text": "Голямо количество контрабанден хероин е задържан на ГКПП Лесово, съобщават от Апелативната прокуратура в Бургас. Всеки момент на граничния пункт започва брифинг, на който ще бъдат оповестени подробности за операцията и стойността на заловения наркотик. В брифинга участие ще вземат директорът на Агенция \"Митници\" Георги Костов, Административният ръководител на Апелативна прокуратура Бургас Любомир Петров и  Административният ръководител на Окръжна прокуратура Ямбол Дойчин Дойчев.", "date": "2017.08.29", "title": "Хероин за милиони левове задържан на ГКПП Лесово"}
{"url": "https://www.24chasa.bg/novini/article/6414691", "text": "Национална агенция за приходите започва проверки на фирми и нестопански организации, които в своите счетоводни баланси са посочили, че имат голяма сума пари в брой. Данъчните ще проверяват дали селектираните дружества не са извършили по този начин скрито разпределение на печалба. Според данните, които сами са подали в НАП, 1 289 от фирмите имат в касите си по над 1 милион лева в брой. Това съобщиха от пресцентъра на НАП. Съмненията на ревизорите са, че като декларират голяма сума пари в кеш, фирмите избягват плащането на корпоративни данъци и дивиденти. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството – например, скъпи командировки до екзотични държави, ползване на чужди активи за лични нужди на акционерите и т. н. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП. НАП приема сигнали за данъчни и осигурителни нарушения на единния си телефон за цялата страна 0700 18 700 или на електронна поща infocenter@nra.bg.", "date": "2017.08.29", "title": "НАП проверява фирми с големи суми в касите"}
{"url": "https://www.24chasa.bg/novini/article/6414868", "text": "Къщата, в която е живял Христо Ботев в село Задунаевка ще бъде дарена на България след няколко месеца. Това каза на брифинг в Министерския съвет вицепремиерът Валери Симеонов, който показа автентичния бастун на даскал Ботьо Петков, предаде „Фокус“. „Имахме високата чест да пренесем бастуна и предстои да бъде предоставен на музея в Калофер. Датата, на която Христо Ботев започва учителството си по български език и пристига в село Задунаевка е 29 август 1866 г., на днешния ден. Едно щастливо съвпадение. Бастунът е изработен от абаносово дърво, в изключително добро състояние е. Благодаря на хората, заради които този бастун се върна в родината. На първо място това е Димитър Терзиев, който е председател на Всеукраинския център за българска култура в Одеса, на Антон Иванович Киссе и на генералния консул на България в Одеса – Димитър Тучков. Това е голям патриот, който във всеки ден, в който живее се опитва да направи нещо, за да спомогне в живота и сближаването на българската диаспора“, заяви Симеонов. По думите му Димитър Тучков със свои средства е закупил къщата в Задунаевка, в която е живял Христо Ботев и в която е спал Георги С. Раковски. „Била е в полусъборено състояние, той я купува с лични средства, а не с държавни. Възстановява я и буквално след няколко месеца той ще я дари на българската държава. Има и такива хора“, подчерта Симеонов. Той показа и икона, която им е била дарена в Твърдица, Молдова от църквата „Св. Петка“. „Тя е осветена и е специално дарение за Министерския съвет“, каза още Валери Симеонов.  е ценна реликва от българската история, важна за целия ни народ, каза още Симеонов. „Имам удоволствието да ви запозная с резултатите от посещението на правителствено-парламентарна делегация в Бесарабия – старите територии, на които са се преселили българите още в началото на 19 в. (дн. Украйна и Молдова). Тази делегация беше реализирана по покана на Асоциацията на българите в Украйна, както и на българската общност в Молдова по повод на традиционния селскостопански панаир. Това е една сериозна и мащабна проява в един регион, който се населява от на 50 000 българи. В тези 4 дни в състава на делегацията бяха зам.-министърът на регионалното развитие, зам.-министърът на културата, народният представител Йордан Апостолов, моя милост, г-н Николчев – съветник на политическия кабинет при вицепремиера“, заяви Симеонов. Той уточни, че са имали възможност да проведат редица срещи и други мероприятия в градовете и селата, които са посетили. „Получихме няколко ценни подаръка – бих казал реликви от българската история, изключително важни за целия български народ. Те са съхранявани век и половина. Това е бастунът на даскал Ботьо Петков – бащата на Христо Ботев, който е бил подарен от Ботев в далечната 1874 г. на неговия приятел Афанасий Николаевич Сибов. Странно име, но не се учудвайте – истинското име е Атанас Николов Събев. Това е негов съученик и впоследствие учител в село Задунаевка, където Ботев е бил“, разказа вицепремиерът. Той прочете дарителското писмо от голямата българска общност, обединена в Асоциацията на българите в Украйна.", "date": "2017.08.29", "title": "Симеонов: Даряват на България къщата, в която е живял Христо Ботев в Задунаевка"}
{"url": "https://www.24chasa.bg/novini/article/6414869", "text": "Периферията на пожара в Кресненското дефиле е контролирана изцяло и няма горящи участъци, каза за „Фокус“ инж. Дамян Дамянов, директор на Югозападно държавно предприятие (ЮЗДП), във връзка с огнената стихия, която вече шести ден бушува в дефилето. По думите му към този момент се гасят участъци, в които има огнища и дънери. „Няма горящо място, а само тлеещи райони, които пушат и ние ги локализираме. Хората влизат вътре, в периферията на пожара, и гасим“, каза Дамянов. По думите му дъждът също много е помогнал, като работата продължава.", "date": "2017.08.29", "title": "Периферията на пожара в Кресненското дефиле е контролирана изцяло и няма горящи участъци"}
{"url": "https://www.24chasa.bg/novini/article/6414854", "text": "В търсене на лек за злокачествените заболявания шотландски учени са открили нов процес, който предизвиква смъртта на раковите клетки и може да се окаже по-ефикасен от настоящите методи, пише вестник \"Дейли експрес\", цитиран от БТА. Процесът, идентифициран от специалисти от университета на Глазгоу, Шотландия, е наречен каспаза-независима клетъчна смърт (Caspase Independent Cell Death - CICD). В направените изпитания с експериментални модели методът е довел до пълно унищожаване на туморите. Шотландските учени смятат, че революционният метод има потенциал да промени коренно борбата с рака. \"В търсене на алтернативни начини за унищожаване на туморите идентифицирахме процес, наречен каспаза-независима клетъчна смърт. Методът изглежда е по-ефикасен от настоящите. Откритието е изключително вълнуващо\", казва ръководителят на изследователския екип д-р Стивън Тейт. Използваните понастоящем противоракови терапии - химиотерапия, лъчетерапия и имунотерапия, действат като унищожават раковите клетки чрез процес, известен като апоптоза (програмирана клетъчна смърт). При него се активират протеини, наречени каспази, които играят съществена роля в клетъчната смърт. Терапиите, използващи апоптоза, обаче невинаги успяват да унищожат всички ракови клетки, което води до повторна поява на болестта. Те дават и редица опасни странични ефекти. Целта на авторите на настоящото изследване е била да потърсят начин за подобряване на противораковите терапии, като същевременно ограничат тяхната токсичност. За разлика от апоптозата, която представлява \"тиха\" форма на клетъчна смърт, каспаза-независимата клетъчна смърт \"алармира\" имунната система чрез отделяне на предизвикващи възпаления протеини. В резултат на това \"известената\" имунна система атакува туморните клетки, успели да се изплъзнат при първоначалната терапия. За да покажат предимствата на въпросния метод, специалистите са използвали отгледани в лаборатория клетки на колоректален тумор. Учените смятат, че той е приложим при редица типове рак. \"Като цяло този механизъм притежава потенциала съществено да подобри ефективността на противораковата терапия и да ограничи нежеланата токсичност. Съдейки по настоящото изследване смятаме, че използването на каспаза-независима клетъчна смърт като средство за противоракова терапия заслужава по-нататъшно проучване\", казва д-р Тейт. ", "date": "2017.08.29", "title": "Учени откриха нов процес, предизвикващ смъртта на раковите клетки"}
{"url": "https://www.24chasa.bg/novini/article/6414888", "text": "Снощи на тел. 112 в Районно управление Харманли е получено съобщение за улично сбиване между четирима мъже. От една страна – двама братя на 28 и 30 години и от друга – двама мъже на 31 и 49 години, предаде  . В сбиването са се включили още двайсетина души, роми, всички в роднински взаимоотношения. На място веднага са изпратени полицаи и жандармеристи за потушаването на конфликта. При намесата на полицаите, от братята са отправени обидни реплики и заплахи, а по-големият е ударил полицай с юмрук в лицето и е скъсал униформената му тениска. Двамата братя са задържани до 24 часа. Съставени са им актове по Указа за борба с дребното хулиганство.", "date": "2017.08.29", "title": "Арестуваха двама при меле между ромски фамилии в Харманли, нападнаха и полицай"}
{"url": "https://www.24chasa.bg/novini/article/6414893", "text": "Районната прокуратура в Провадия ръководи бързо досъдебно производство срещу 30-годишен мъж, който нападнал и ударил фелдшерка от Центъра за спешна медицинска помощ в града, съобщиха от прокуратурата във Варна, предаде БТА. Той ще отговаря за причиняване на телесна повреда на медицински специалист при изпълнение на служебните му задължения, извършено по хулигански подбуди. Инцидентът станал вчера около 23 часа. Мъжът довел в Центъра за спешна медицинска помощ свой приятел, пострадал при сбиване в село Житница. Когато медицинският екип започнал да помага на ударения в главата мъж, 30-годишният му придружител нападнал фелдшера, като й ударил плесница. След нападението е повикана полиция, а срещу нападателя започнало бързо досъдебно производство.", "date": "2017.08.29", "title": "Мъж нападнал фелдшерка от Спешната помощ в Провадия"}
{"url": "https://www.24chasa.bg/novini/article/6414931", "text": "Отменена е заповедта за уволнението на учителката Петя Тодорова от Софийската математическа гимназия. Това съобщи самата тя пред   . От Регионалния инспекторат по образованието пък обявиха, че при проверките в училището са открити много административни и финансови нарушения. Тодорова обясни, че с директора Антони Стоянов имат разминавания относно възгледите си за развитието на СМГ и диалог между тях няма. Учителката беше категорична, че не е ощетила ученици от СМГ на състезанието „Европейско кенгуру”, каквито са обвиненията на Стоянов. „На 16 май получих искане за обяснение мой ли е подписът или не, на 18 май върнах обясненията, нещата се развиха в полза на децата, но диалог нямаше”, допълни учителката. От Регионалния инспекторат по образованието също не са видели опит на Тодорова да ощети ученици. При проверките в СМГ са открити нарушения на Закона за счетоводството, не са отчитани сумите, събирани от ученици, за явяване на състезания, каза Вилма Доминикова, експерт в инспектората. По думите й са открити и нарушения при осъществяване на обществени поръчки. Сезирали сме за проверка съответните институции, отбеляза тя. Доминикова беше категорична, че натиск към Стоянов не е оказван. Опитвано е да се водят разговори с него и той да бъде посъветван в рамките на закона как би могло да се тушира напрежението, отбеляза тя.", "date": "2017.08.29", "title": "Отмениха заповедта за уволнението на учителката от СМГ"}
{"url": "https://www.24chasa.bg/novini/article/6414954", "text": "Експлозия е станала тази сутрин в жилищна сграда в центъра на град Лимасол в Кипър, съобщава ТАСС. В резултат на експлозията е избухнал пожар, предаде БТА. По данни на местната полиция експлозията е станала в 5.00 часа по всяка вероятност на първия етаж на сграда, където се е помещавал офис за приемане на залози за спортни мероприятия. Благодарение на координираните действия на пожарните екипи е било предотвратено разпространение на пламъците към жилищните помещения, но все пак жителите са били евакуирани. Полицията засега не коментира инцидента. Няма данни за пострадали.", "date": "2017.08.29", "title": "Бомба се взриви в жилищна сграда в центъра на Лимасол"}
{"url": "https://www.24chasa.bg/novini/article/6414965", "text": "От екипа на публицистичното предаване на БНТ „Панорама“ разпространиха позиция, с която се обявяват против идеите за местенето на деня на излъчване от петък в събота. Новоизбраният шеф на държавната телевизия  , че „Панорама“ трябва да се премести през уикенда. „Екипът на \"Панорама\" е готов да участва във всякакви дебати за бъдещето на предаването. Вярваме, че те ще се водят професионално, задълбочено и публично- както вътре, така и вън от БНТ. Така приляга на една истинска обществена телевизия, ангажирана с едно от най-важните й предавания. При това разговорът има нужда от аргументи. Всичко друго би приличало на лично отношение или преднамереност. Разбира се, ние имаме мнение и по въпроса дали \"Панорама\" трябва да се мести в друг ден и час. Категорично сме \"против\". При това имаме поне десет аргумента \"против\"- и не можем да се сетим дори един \"за\". \"Панорама\" се излъчва в петък вечер от точно 20 /двадесет/ години, последните 17 от които - в конкурентна среда, в ожесточена битка за вечерния праймтайм. С годините изградихме трайни зрителски нагласи и очаквания. Постигнахме много висока гледаемост: \"Панорама\", въпреки че е сериозно публицистично предаване, носи един от най-високите рейтинги на БНТ, често най-високия в петъчния ден и във вечерния делничен слот. Така \"Панорама\" затваря деловата седмица и освобождава уикенда за други формати, които също са се доказали и утвърдили. Отзвукът от нея влияе върху съботата, неделята и началото на следващата седмица, като изпреварва другите коментарни предавания. Сегашният формат на \"Панорама\" /уникален за българския телевизионен ефир, признат и в чужбина/, в който гостите могат да се репликират взаимно, и който комбинира интервюто с дискусията и репортажа, е създаден специално за делничната вечер. Там всичко става бързо, динамично, разнообразно, разчитайки на активната аудитория. Всичко това е заслуга на традицията, но основно на сегашния екип на предаването, който с известни промени прави \"Панорама\" от есента на 2000 година. БНТ ни се е доверявала и за редица допълнителни проекти и документални филми, които успешно сме осъществявали през годините. Затова се чудим защо промените в БНТ трябва да започнат тъкмо от \"Панорама\". Въз основа на опита си сме твърдо убедени, че местенето на \"Панорама\" е необосновано и нелогично от съдържателна и зрителска гледна точка. Ефектът и целта на промяната са неясни и съмнителни, още повече, че формулата доказано работи. Едно такова местене ще ощети БНТ. Не вярваме, че това може да бъде цел на което и да е ръководство на Националната телевизия.“", "date": "2017.08.29", "title": "\"Панорама\" се опъва на Каменаров: не ще да се мести в събота"}
