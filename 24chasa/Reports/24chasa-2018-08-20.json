{"url": "https://www.24chasa.bg/novini/article/7017669", "text": "Бившият президент на Бразилия Луиз Инасио Лула да Силва, който е в затвора, има повишение с близо пет пункта в подкрепата на избирателите и може да спечели президентските избори през октомври, ако му бъде позволено да се кандидатира. Това сочат резултатите от анкета на социологическата агенция CNT/MDA, огласени днес и цитирани от Ройтерс. Очаква се изборната администрация да откаже регистрация като кандидат на Лула да Силва, който излежава присъда за корупция. Въпреки това левият политик събира 37,3 на сто одобрение сред гласоподавателите. Следват крайнодесният кандидат Жаир Болсонаро с 18,3, Марина Силва с 5,6 и Жералду Алкмин с 4,9 на сто.", "date": "2018.08.20", "title": "Бившият бразилски президент Лула, който е в затвора, води в предизборна анкета"}
{"url": "https://www.24chasa.bg/novini/article/7017620", "text": "Петима туристи са загинали при внезапното прииждане на планинската река Раганело в националния парк Полино в областта Калабрия, Южна Италия, съобщи Франс прес, като се позова на италиански медии. Представител на Гражданската защита, цитиран от агенция АНСА, потвърди смъртта на петима души по данни на карабинерите на място, предава БТА. Според италианските медии петте жертви са част от група от около 15 души, които разглеждали каньоните в района на Чивита, провинция Козенца, когато били изненадани от лошото време. Спасени с помощта на алпинисти са 12 души, но операцията по издирването на евентуални пострадали продължава, включително с помощта на хеликоптер, защото спасителите не знаят точния брой на туристите, които са се намирали в парка по време на внезапната стихия. След няколко часа проливен дъжд и силен вятър, вечерта времетов тази част на Калабрия, близо до град Козенца, се успокои.", "date": "2018.08.20", "title": "Придошла река заля парк в Южна Италия, 5-ма туристи загинаха"}
{"url": "https://www.24chasa.bg/novini/article/7017628", "text": "Мащабният пожар над Карлово, който беше овладян, се възобнови в две тлеещи огнища заради силния вятър и големия наклон в местността, предаде  . 20 служители от горско стопанство и на пожарната прокопаха по-широка просека. използваха пръскачки, за да обезопасят периферията на пожара. Дежурни екипи ще продължат да наблюдават терена и през нощта.", "date": "2018.08.20", "title": "Пожарът в гората над Карлово се възобнови"}
{"url": "https://www.24chasa.bg/novini/article/7017644", "text": "Министрите на отбраната на Русия и Египет Сергей Шойгу и Мохамед Заки обсъдиха днес в Москва начини за засилване на двустранното сътрудничество в областта на отбраната и борбата с тероризма, предаде Асошиейтед прес. Шойгу изрази подкрепа за кампанията на египетските сили за сигурност срещу бунтовници на Синайския полуостров. Той изрази готовност руската страна да сподели с египетската натрупания боен опит в Сирия, предава БТА. Заки изтъкна, че Москва и Кайро са на еднакви позиции относно настоящите предизвикателства пред сигурността. През октомври 2015 г. свързана с \"Ислямска държава\" групировка свали руски пътнически самолет над Синай. Това породи съмнение в нивото на мерките за сигурност по египетските летища и Москва спря временно полетите до Египет.", "date": "2018.08.20", "title": "Русия и Египет обсъдиха засилване на военното си сътрудничество"}
{"url": "https://www.24chasa.bg/novini/article/7017659", "text": "Два самолета Ф-22 Рептър, най-новите американски бойни самолети, пристигнаха за първи път в румънската военновъздушна база Къмпия Турзий заедно с един самолет цистерна КС-135 и около 15 членове на екипажа, за да участват в румънско-американско военно учение, съобщава Аджерпрес. Самолетите идват от военновъздушната база Тиндъл, щата Флорида, и са пристигали в Европа в началото на месеца, а в базата Къмпия Турзий, окръг Клуж, пристигат от германската база Шпандалем. В Румъния самолетите Ф-22 ще летят и ще извършват тренировки заедно с временно намиращите се в Къмпия Турзий американски самолетии Ф-15, както и със самолетите Ф-16, разположени във военновъздушната база Борча, предава БТА. Американските самолети бяха посрещнати в базата Къмпия Турзий от румънския министър на отбраната Михай Фифор, началника на генералния щаб генерал Николае Чука и американския посланик Ханс Клем. Михай Фифор заяви, че пристигането в Румъния на най-модерните бойни самолети в момента доказва, че страната е надежден партньор и съюзник на Съединените щати. \"Това наистина е много важен ден за нас, за втори път в Румъния имаме самолети Ф-22 - най-модерния боен самолет в момента, който сега пристига в Къмпия Турзий. Това е едно съвместно учение, което показва, че Румъния е смятана от нашите стратегически партньори САЩ за надежден партньор и съюзник\", посочи министърът. От своя страна американският посланик Ханс Клем заяви, че Румъния е единствената страна от тази зона на НАТО, която е била домакин на самолетите Ф-22, като напомни, че през 2016 г. Румъния е станалата първата страна от Югоизточна Европа, в която са изпратени самолети Ф-22. \"Това е знак за доверие от страна на САЩ към нашия стратегически партньор Румъния\", изтъкна американският дипломат.", "date": "2018.08.20", "title": "2 американски самолета Ф-22 пристигнаха \nза съвместно военно учение в Румъния"}
{"url": "https://www.24chasa.bg/novini/article/7017524", "text": "19-годишен крадец бе заловен след гонка с чужда кола, след като камера за видеонаблюдението в София засече регистрацията на автомобила. Преследването продължи 10 минути преди обед вчера в центъра на София, в уличките около НДК. Калоян Димитров откраднал “Пежо Експерт” в неделя в столичния кв. “Орландовци”. Колата била оставена на ключ - запалена, от собственичката, която отишла за минутка до магазина. Тъкмо се връщала, когато видяла, че колата ѝ потегля с мръсна газ. Жената веднага подала сигнал и пежото било обявено за издирване. В понеделник Димитров се качил в крадения автомобил и потеглил. Камера обаче засякла регистрационния номер. Служители в центъра за видеонаблюдение веднага подали сигнал до полицията. Патрул от Четвърто районно настигнал Димитров и опитал да го спре, но той натиснал газта. Последвало преследване, в което се включили 4 полицейски коли. След като униформени блокирали пътя на беглеца с кола, Калоян слязъл и хукнал да бяга. Полицаите тичали след него до 22-о СУ, където го заловили. То се намира близо до НДК. Димитров е задържан за 24 ч, очаква се прокуратурата да му повдигне обвинение. Въпреки възрастта си младежът вече има 2 присъди. Първата е за измама от края на 2015 г. Тогава Димитров излъгал мъж, когото срещнал на улицата, че брат му е в полицията и трябва да даде 60 лв., за да го освободят. Тъй като бил непълнолетен, го осъдили на обществено порицание. Година по-късно той и 2-ма негови приятели счупили стъклата на 3 коли и задигнали касетофоните им. Калоян получил 1,5 г пробация. Той е с основно образование, няма данни да е работил. С над 3500 камери разполага системата за видеонаблюдение на Столичната община. Камерите наблюдават възлови кръстовища, детски градини, училища, паркове, площади, подлези и др. В общинския център за видеонаблюдение има служител на полицията, за да може при нужда да се реагира бързо. Част от камерите разпознават автоматично номера на автомобили, а други могат да правят анализ. Последните 290 камери бяха монтирани за европредседателството. Тогава видеонаблюдението на общината и на МВР бе обединено в нова единна система за сигурност.", "date": "2018.08.20", "title": "Камера улови крадец на кола, полицаи го гонят (Обзор)"}
{"url": "https://www.24chasa.bg/novini/article/7017553", "text": "Нов скандал със Закона за хората с увреждания, който се пише в момента – бизнесът скочи срещу властта, която се опитва да го задължи да наема определен брой хора с трайни увреждания. Законът предвижда ако квотата не се запълни, работодателят да се наказва с ежемесечна такса към държавата,  Квотата за хора с трайни увреждания се определя спрямо мащабите на отделните фирми. Ако те са с над 100 души, 4% от тях трябва да са с трайни увреждания. Ако работодателят не изпълни квотата на властта ще дължи ежемесечна такса на държавата за всяко незаето място. Таксата ще бъде в размер 30% от минималната работна заплата и ще отива в специален фонд, който ще се управлява само от представители на държавата. „Това е въвеждане буквално на квазиданък и прехвърляне на държавни отговорности към частния сектор. Някой като че ли иска да свали едно бреме от гърба си и да го прехвърли на друг”, смята Добри Митрев от Българската стопанска камара. От социалното министерство заявиха, че квотната система е успешна в много европейски държави. У нас целта е да се увеличи и гарантира заетостта на хората с трайни увреждания в обичайна работна среда. Ако станат факт, квотите ще важат за частния и за държавния сектор.", "date": "2018.08.20", "title": "Бизнесът е против да наема определен от държавата брой хора с увреждания"}
{"url": "https://www.24chasa.bg/novini/article/7017578", "text": "Централното разузнавателно управление /ЦРУ/ на САЩ в последния си доклад за Балканите описва региона като \"експлозив, готов да се взриви\", предаде агенция МИА, позовавайки се на албанския в. \"Коха йон\". Според ЦРУ Албания все още има проблеми с прането на пари и каналите за контрабанда на наркотици и оръжие и трафик на мигранти. Американското управление смята тази страна за ключова в производството на канабис и транзита на наркотици, предаде БТА. В своя доклад ЦРУ предупреждава за повишен риск от тероризъм в Черна гора, като посочва, че японската секта \"Аум Шинрикьо\" засилва мрежата си в Черна гора, макар че много от членовете й бяха прогонени от страната преди две години. Сърбия не е решила граничните си проблеми с Косово, Хърватия и Босна и Херцеговина, се казва в доклада. ЦРУ посочва още, че пътят за транспорт на хероин от Азия в Европа минава през Сърбия и че нейната икономика не е защитена от пране на пари. В Босна и Херцеговина се води борба с прането на пари и корупцията, но съдебната система е много слаба, пише в доклада на ЦРУ. Хърватия е транзитна страна за трафика на кокаин от Южна Америка към Западна Европа, посочва американското разузнавателно управление.", "date": "2018.08.20", "title": "ЦРУ: Албания е ключова страна за пране на пари, търговия с оръжие, наркотици и мигранти"}
{"url": "https://www.24chasa.bg/novini/article/7017596", "text": "Черна гора не изключва възможността за пряка военна заплаха, макар че заради местоположението си и важната роля, която играе за стабилността на региона, тази опасност е значително намалена, пише в подготвяна от черногорското правителство стратегия за националната сигурност на Черна гора, която миналата година бе приета в НАТО, предаде Танюг. В документа, цитиран от някои черногорски медии, се посочва, че въпросът за сигурността на Черна гора трябва да се разглежда в контекста на Балканския и Средиземноморския регион, предаде БТА. \"Черна гора е част от регион, който в предходния период претърпя динамични промени и гражданска война. Като се има предвид историческото наследство и положителните тенденции след подновяването на независимостта, Черна гора има специфично място и важна роля за стабилността на региона\", се казва в документа. В него се посочва също, че регионът още носи нерешени проблеми от миналото, което може да предизвика дестабилизация в отделни райони. Като последица от намаляването на въоръжените сили на страните от региона, интеграцията им в НАТО и ЕС и развиването на доверие, сътрудничество и партньорство, \"опасността от пряка военна заплаха за Черна гора значително е намаляла, но не може да се изключи\", смята черногорското правителство.", "date": "2018.08.20", "title": "Черна гора: Не изключваме възможността за военна заплаха за страната"}
{"url": "https://www.24chasa.bg/novini/article/7017598", "text": "Демаркацията на границата между Сърбия и Косово не може да бъде едностранна, заяви днес сръбският външен министър Ивица Дачич на пресконференция в Белград, предаде ТАСС. \"Няма да бъдат направени никакви стъпки в посока към демаркация. Съществува административна линия, която вече 20 години се контролира от международната мисия под егидата на НАТО в Косово /КейФОР/. Ако някои мислят, че компромисът се състои в това да получат територията на Прешево, Буяновац и Медведжа /общини в Южна Сърбия с предимно албанско население/, мисля, че те не разбират ситуацията, в която сме\", каза Дачич. По-рано днес косовските медии съобщиха, че правителствена комисия започва да събира документация за демаркацията на границата със Сърбия. Председателят на комисията Шпейтим Буличи заяви за местни медии, че \"не вижда пречки за отбелязване на граничната линия\", предава БТА. Бившата сръбска област Косово обяви независимост през 2008 г., която Сърбия не признава. Белград смята Косово все още за част от своята територия и приема границата, която разделя Косово от Сърбия, като \"административна линия\". По-рано този месец обаче сръбският президент Александър Вучич се обяви за разграничаване с Косово. \"Искаме държава, чиито граници знаем, страна, която пазим\", заяви той. Белград и Прищина водят диалог с посредничеството на ЕС за нормализиране на отношенията си.", "date": "2018.08.20", "title": "Дачич: Демаркацията на границата с Косово не може да бъде едностранна"}
{"url": "https://www.24chasa.bg/novini/article/7015878", "text": "5 компании добиват злато в България, други четири имат концесии от правителството и тепърва ще започват разработки на находищата. Концесиите са за метални полезни изкопаеми – златосъдържащи руди, макар че от тях се произвежда най-вече мед, но още сребро и други редки и скъпи метали. За последните три години - от 2015 до 2017 г., у нас са добивани над 11 т злато, като за миналата година то е 12,5 . Среброто през същите тези години е съответно 31,8, 29,3 и 25,2 тона. Най-много е медта - за трите години числата са съответно 112 344, 110 638 и 109 983 тона. Пет са находищата, от които вече се вади злато, в шестото – “Хан Крум”, преди месец беше направен първият взрив и започна ваденето на рудата (виж карето долу). Находище “Челопеч” се разработва от канадската “Дънди Прешъс Металс Челопеч”. Рудите са златно-медно-пиритни. В едно парче руда обикновено има около 50 елемента, в Челопеч са 75-78 От скалите се извличат мед, злато, сребро. Находището е от средно богатите - от тон руда се извличат 3-3,5 грама злато, среброто е 7-8 грама, съдържанието на мед е 0,95-1%. От най-богатите рудници в света добивът е между 8 и 10 грама злато на тон руда. Медно-порфирни златосъдържащи руди са тези в находище “Елаците”, концесионер там е “Елеците - Мед”. Добитата и натрошена руда се транспортира от открития рудник в землищата на Етрополе и Челопеч, до обогатителния комплекс в с. Мирково по 6,5 километрова гумено-транспортна лента, разположена в тунел, преминаващ под билото на Стара планина. “Горубсо-Кърджали” разработва находището “Чала”, община Минерални бани, област Хасково. Рудите са златосъдържащи, преработват се в собствена обогатителна фабрика в Кърджали. Основни продукти са златоносен концентрат, а от 2012 г. и сплав “Доре”, продават се на КЦМ АД, Пловдив. Находище “Асарел” е с предимно медни руди, концесионер е “Асарел-Медет”. В “Асарел Запад”, отново с концесионер “Асарел Медет”, се добиват медно-златни руди. През август 2015 г. правителството даде концесия за добив на златно-сребърни руди в находище “Милин камък” (в землището на Брезник) на “Трейс Рисорсиз”. Компанията е дъщерна на “Асарел - Медет”. Там добивът все още не е започнал. След протести и референдум в Трън “Евромакс Сървисиз”, която също бе от групата на “Асарел - Медет”, се отказа от 100 млн. лв. инвестиция в златодобив в района на бившата мина “Злата” Концесия за добив на златно-сребърни руди в находище “Седефче” получи “Горубсо -Кърджали” АД. И там добивът не е започнал. Преди седмици кабинетът даде концесия за едно от перспективните откъм златодобив находища - “Прохорово”, до Нова Загора. За концесионер за 35 г. бе избрана фирмата “Прохорово майнинг”, в която акционери са бизнесмените Христо Ковачки и Атанас Тилев. Основно ще се добиват медни руди, но ще има съпътстващ добив и на злато. Очаква се за срока на концесията плащанията към държавата да са за 54,8 млн. долара без ДДС, съобщиха от правителствената пресслужба. По закон те постъпват в държавния бюджет и в бюджетите на общините - в случая Тунджа и Нова Загора. В одобрената преди 2 г. ОВОС е записано, че се предвижда разработването по открит способ на два рудника, строителство на обогатителна фабрика и на депа за технологични отпадъци. Общата площ на находището е 462,7 хектара, като 412,8 са в землището на село Прохорово, 4,1 ха – при с. Златари, и 45,9 ха - при с. Межда. От 2014 до 2017 г. концесионерите на медно-златните и сребърни находища са платили на държавата концесионно възнаграждение от 104,89 млн. лв. за всички метали. За 2014 г. сумата е малко над 26 млн. лв., за 2015 г. е 25,86 млн., за 2016 г. - 25,25 млн. лв., а за 2017 г. - 27,76 млн. лв. 3 юли 2018 г. бе денят на първия производствен взрив в рудник “Ада тепе”, с който се сложи началото на добива на злато в находище “Хам Крум”, Крумовград. Концесията е дадена от правителството на “Дънди Прешъс Металс Крумовград”. Това е първият нов рудник от 40 г. насам, каза председателят на минно-геоложката камара проф. д-р Николай Вълканов в петък, когато бе националното честване на Деня на миньора. Планираната годишна производителност на обогатителната фабрика, която в момента се строи, е 840 000 т руда със съдържание на злато 85 700 тройунции и срок на експлоатация от 8 години. Очаква се първите количества златно-сребърен концентрат - крайният продукт на производство, да бъдат произведени към края на 2018 г. Предвидената обща продължителност на живота на рудника е около 15 години, в които са включени етапите на строителство, експлоатация, закриване и рекултивация. 135 тона са доказаните запаси от злато и 127 тона сребро в българските земи към 1 януари 2018 г. Това са данни на Министерството на енергетиката. Според проф. Илия Балтов и доц. Иван Дончев, които са автори на книгата “Георесурси и технологии за златни и златосъдържащи руди” , от 567,9 млн. тона руда в проучени находища могат да се извлекат 442 тона злато и 3930 тона сребро. В непроучените, според тях има 342 072 000 т руда. Предполага се в тях златото да е 59 тона, а среброто - 982 тона. 29 са действащите разрешения за търсене и проучване на метални полезни изкопаеми според регистъра на министерството ( ). или на нейни дъщерни компании. “Асарел - Експлорейшън” проучва за метални изкопаеми в Боримечково, което обхваща териториите на общините Панагюрище, Пазарджик и Лесичово, теренът е на площ от 103 кв. км. Преди две години в компанията с 53% влезе, чрез холандското си поделение, американската Freeport-McMoRan. Тогава КЗК даде съгласие за сделката. “Асарел-Инвестмънт” проучва при Вършило и Зидарово, а компанията майка - при Зидарово. “Евромакс сървисиз”, която се отказа от проекта си за добив на злато от перспективното трънско находище след референдума в Трън, има разрешение за търсене и проучване на терените “Бабяк” и “Златарица”. Всъщност компанията беше собственост на канадската Euromax Resources, която я продаде на “Асарел-Медет”. През януари се писа, че австралийската BMG Resources е получила опции да купи правата за търсене и проучване за златни руди в “Трън”, “Бабяк”, “Сребрен” и “Зидарово”, “Вършило”. Все още обаче няма промяна на носителя на правата. “Болкан минералс дивелъпмънт” ООД има от 2014 г. договор за търсене и проучване на площ “Иглика”, която е 104 кв. км. Те са в землищата на 11 села. Собственици на ООД-то са Павел Ханз с 55 лв. и Венелин Желев Желев - с 45 лв. Тя ще проучва в “Дивна” и “Дълбока река” в Кърджалийско и Хасковско, разрешението е от 2016 г. След концесията и подготовката за добив на злато в находището “Хан Крум” канадците се концентрират в търсене и проучване в района на Кърджалийско и Хасковско. Пак през същата година те получават разрешение за “Лада” и “Ярило”, които са в района на Крумовград. Две години по-рано пък вземат проучване за терена “Чиирите”, а по-рано и за “Кесебир”. “Дънди Прешъс Металс Челопеч” има 2 разрешения за терените “Света Петка” и “Бревене”. А “Болкан минерал енд майнинг” проучва площ “Владимирово”, която е в землищата на едноименното село и на селата Светлина и Орлов дол, община Тополовград. Фирмата е дъщерна на “Дънди Прешъс Металс”. “Горубсо-Мадан” получи в началото на 2014 г. разрешение за търсене и проучване на метални полезни изкопаеми в площта “Петровица-север”, на територията на община Мадан. “Елаците - Мед” пък имат разрешение за “Каменица”, която е в Етрополско.", "date": "2018.08.20", "title": "5 компании добиват по над 11 тона злато на година у нас"}
{"url": "https://www.24chasa.bg/novini/article/7017610", "text": "Властите в Италия разрешиха корабът на италианската брегова охрана \"Дичоти\" със 177 мигранти на борда да акостира в Сицилия, с което бе сложен край на четиридневен дипломатически спор с Малта, предаде ДПА. Разрешението бе дадено при условие, че потеглилите от Либия мигранти бъдат преразпределени из държавите в Европейския съюз, предава БТА. \"Корабът \"Дичоти\" ще акостира в Катания\", написа в \"Туитър\" министърът на инфраструктурата и транспорта Данило Тонинели, но добави: \"Сега Европа трябва бързо за изиграе своята роля\". Преди това вътрешният министър Матео Салвини поднови заплахата си от неделя, че ще върне мигрантите в Либия. Източници от неговото министерство уточниха, че на мигрантите няма да бъда позволено да слязат на сушата, докато не бъде сигурно, че ще отидат \"някъде другаде\". По-рано днес външното министерство в Рим съобщи в изявление, че \"официално е поискало от Европейската комисия да координира европейското преразпределение на мигрантите от кораба. Говорител на комисията потвърди, че това искане е получено и каза, че са започнали преговори със страните членки да приемат част от хората. Миналата седмица \"Дичоти\" спаси 177-членната група от водите на Средиземно море в зона, в която Малта трябва да издирва и спасява. Оттогава между Рим и Валета течеше спор коя страна да поеме отговорност за съдбата на мигрантите. През този период плавателният съд стоя в открито море край остров Лампедуза. На борда му има 34 деца и 6 жени, припомня ДПА.", "date": "2018.08.20", "title": "Италия пусна кораба с мигранти \"Дичоти\" да акостира в Сицилия"}
{"url": "https://www.24chasa.bg/novini/article/7017616", "text": "Всички участници в нападенията срещу полицаи в Чечения са непълнолетни, като най-младият е на 11 години. Това съобщи днес за ТАСС министърът по националната политика, външните връзки и информацията в южната руска република Джамбулат Умаров. Най-възрастният от нападателите е на 17 години, каза Умаров, предава БТА.", "date": "2018.08.20", "title": "Чеченски министър: Всички нападатели срещу полицаи в Чечения се непълнолетни"}
{"url": "https://www.24chasa.bg/novini/article/7017521", "text": "17 моста на магистралите \"Хемус\" и \"Тракия\" са в лошо състояние. Това стана ясно след спешна проверка, разпредена от премиера заради трагедията в Генуа. В момента ремонт тече на пет от съоръженията. Два от обектите са на магистрала \"Тракия\" - на 20-и и на 37-и километър, съобщава NOVA. Останалите мостове в лошо състояние са на магистрала \"Хемус''. Става въпрос за „Коренишки дол“, съоръжението на 33-ти км, близо до тунела \"Витиня\", както и съоръжението на \"Потоп\". Ремонтите там трябва да приключат до ноември. Още следващия месец започват ремонти на още няколко точки. Реконструкция ще се прави на съоръженията на 37-и и 51-ви километър на магистрала \"Хемус\". Ремонт ще има и на мостово съоръжение на магистрала \"Тракия''. Ще бъде въведена временна организация на движението, а призивът на Регионалното министерство към шофьорите е да проявят търпение.", "date": "2018.08.20", "title": "17 моста на магистралите \"Хемус\" и \"Тракия\" са в лошо състояние"}
{"url": "https://www.24chasa.bg/novini/article/7017530", "text": "Срив в цените на криптовалутите – стойността на най-популярната продължава да се задържа ниска през последните седмици, предаде Би Ти Ви. Рекордните стойности за биткойн от 18-20 хил. долара за брой бяха достигнати в края на миналата година и началото на тази. Сега цената е три пъти по-ниска и се задържа около 6000 долара. Другите популярни криптовалути – алткойните и етереум са на същата цена като миналата година. През януари капитализацията на целия пазар на криптовалути е четири пъти по-висока – 820 млрд. долара, а сега е около 216 млрд. долара. Според анализаторите през лятото по традиция има спад в цената на криптовалутите, а пикът е през декември. Миналата година по това време биткойнът е бил два пъти по-евтин.", "date": "2018.08.20", "title": "Цените на криптовалутите се сринаха"}
{"url": "https://www.24chasa.bg/novini/article/7017532", "text": "Шокиращи кадри от момента на срутването на моста в Генуа. Италианската полиция разпространи видео от охранителните камери, на което се вижда как мостът \"Моранди\" пада. Кадрите, заснети при силен дъжд, са направени от два различни ъгъла. Те показват автомобили и хора, които се движат съвсем нормално, когато тоновете бетон и стомана започват да падат, информира NOVA. В този момент камерите са заслепени от прах. 43-ма души загинаха при падането на 200-метровата отсечка на моста на 14 август.", "date": "2018.08.20", "title": "Вижте момента на срутването на моста в Генуа (Видео)"}
{"url": "https://www.24chasa.bg/novini/article/7017381", "text": "Излизането на Гърция от третото и последно кредитно споразумение с Европейския съюз дава възможност на страната да възстанови икономическия си суверенитет, което ще се отрази благоприятно на благосъстоянието на населението, заяви днес говорителят на гръцкото правителство Димитрис Дзанакопулос в интервю за радио Риъл ФМ, цитирано от ТАСС. \"Ние навлизаме в нова фаза за гръцката икономика и за Гърция като цяло\", каза Дзанакопулос. Той обясни, че с възстановяването на икономическия суверенитет на страната европейските институции вече няма да контролират начините за постигане на излишък в държавния бюджет на Гърция, а ще следят само способността за постигането на бюджетен излишък, необходим за осигуряване на устойчивост на дълга, поясни Дзанакопулос, предава БТА. Според него всички данни сочат, че цикълът на корекции във финансовата област е приключил и няма нужда от нови мерки за икономии, а напротив - създава се резерв от 750 милиона евро за 2019 г., който може да се използва за социално подпомагане и облекчаване на финансовите тежести на тези слоеве от населението, които са пострадали. Коментирайки въпроса за намаляване на пенсиите през следващата година, съгласувано с кредиторите още преди излизането на Гърция от спасителната програма, Дзанакопулос подчерта, че \"с доста голям процент увереност\" може да се каже, че прилагането на тази мярка с цел постигане на първичен бюджетен излишък от 3,5 процента от брутния вътрешен продукт/БВП/ през 2019 г. \"не е необходимо\". Той обаче посочи, че всичко ще зависи от финансовото положение на страната.", "date": "2018.08.20", "title": "Гърция: Излизането от кредитното споразумение с ЕС ни осигурява икономически суверенитет"}
{"url": "https://www.24chasa.bg/novini/article/7017380", "text": "Инженери са установили през февруари т.г., че корозията на металните въжета, крепящи моста Моранди в Генуа, е намалила с 20 на сто якостта на пътното съоръжение. Това съобщи днес италианското списание \"Еспресо\", цитирано от Асошиейтед прес. Въпреки тази констатация, \"нито министерството, нито компанията оператор на магистралата не са обсъждали намаляване на трафика, отклоняване на тежките камиони, свиване на пътното платно от две на една лента или ограничаване на скоростта\" по моста, пише списанието, предава БТА. Публикацията се позовава на изказвания от заседание с участието на архитекта Роберто Фераца, ръководител на правителствената комисия, разследваща катастрофата, и инженера Антонио Бренчик, който в миналото често е говорел за дефектите по моста, част от който рухна на 14 август и причини смъртта на 43-ма души и евакуацията на 600. На пресконференция днес бившият транспортен министър Грациано Делрио каза, че \"никой не е сигнализирал за ограничаване на трафика\" по моста. Репортерът от \"Еспресо\" Фабрицио Гати каза по тв канал \"Скай Теледжорнале 24\", че намалената с 20 процента якост не би била от значение за съвременен мост, но в случая със структура като \"Моранди\", за чиито дефекти се е знаело, е трябвало да се действа по-бързо и по-решително. \"Всички са осъзнавали добре състоянието на моста\", каза Гати.", "date": "2018.08.20", "title": "Експерти видели през февруари, че моста Моранди е с 20% намалена якост"}
{"url": "https://www.24chasa.bg/novini/article/7017455", "text": "Адвокатът на американския пастор Андрю Брънсън заяви днес, че ще се обърне към турския Конституционен съд с искане той да бъде освободен, предаде ДПА. Адвокат Исмаил Джем Халавурт посочи пред ДПА, че ще използва всички юридически средства, докато внесе искането в Конституционния съд (най-висшата съдебна инстанция) в рамките на месец. Ако Конституционният съд отхвърли искането за освобождаването на Брънсън от домашен арест, Халавурт няма да има повече възможности за действия в страната. Той ще може да се обърне към Европейския съд за правата на човека (ЕСПЧ). Халавурт посочи, че прокуратурата се осланя на \"изцяло безсмислени изявления\" от свидетели, чиято самоличност не се разкрива, предава БТА. Делото е политически мотивирано, каза той. Някой мисли ли сериозно, че Турция има независимо правосъдие?, запита Халавурт и добави, че Брънсн е невинен. В петък съд в окръг Измир (Западна Турция) отхвърли иск за освобождаване от домашен арест на пастор Брънсън. Случаят с американския пастор, съден в Турция по обвинения в тероризъм и шпионаж, стои в основата на дипломатическата криза между Анкара и Вашингтон, довела до спад на турската лира. Пасторът бе преместен под домашен арест миналия месец, след като прекара близо две години в затвора, но фактът, че не бе освободен, повиши напрежението.", "date": "2018.08.20", "title": "Адвокатът на пастор Брънсън ще се обърне към турския Конституционен съд"}
{"url": "https://www.24chasa.bg/novini/article/7017457", "text": "Турция подаде оплакване пред Световната търговска организация (СТО) срещу митата, наложени от САЩ върху вноса на метали, предаде ДПА. Жалбата поставя началото на процедура, която започва с преговори и може да доведе до осъдително решение от организацията, базирана в Женева. Президентът на САЩ Доналд Тръмп обяви по-рано този месец, че удвоява митата за внос на стомана и алуминий от Турция до съответно 50 процента и 20 процента на фона на засилващото се напрежение между Вашингтон и Анкара, предаде БТА. В писмото си до СТО Турция обвинява Вашингтон в нарушаване на правилата на свободната търговия при обявяването през юни на първоначалните вносни мита от 25 процента за стоманата и 10 процента за алуминия за повечето страни, с няколко изключения като Аржентина и Австралия. Удвояването на тези ставки е допълнително нарушение, твърди Анкара. Турция отговори миналата седмица с вдигане на митата за 22 американски стоки, вариращи от автомобили до тютюневи изделия. Според правилата на СТО Анкара и Вашингтон сега имат 60 дни да уредят спора чрез преговори. Ако не успеят, СТО може да постанови решение по въпроса. Напрежението между Турция и ЕС се засили заради задържането на американския пастор Андрю Брънсън за шпионаж и по обвинения, свързани с тероризма. Анкара и Вашингтон си наложиха и реципрочни санкции срещу министри.", "date": "2018.08.20", "title": "Турция подаде жалба срещу американските мита върху вноса на метали"}
{"url": "https://www.24chasa.bg/novini/article/7017483", "text": "Служители на турските сили за сигурност задържаха днес двама души, заподозрени в извършването на нападението по американското посолство в Анкара, предадоха турски медии и агенция ТАСС. Шест изстрела бяха произведени в 5 часа сутринта от автомобил по посолството на САЩ в Анкара. Никой не пострада при стрелбата. Три куршума поразиха будката на охраната, предаде БТА. Силите на реда откриха автомобила, от който е извършено нападението, информира ТАСС. По данни на турската телевизия НТВ нападателите са двама мъже на възраст 38 и 39 години. У тях е открит пистолетът, от който са стреляли по американското посолство. Задържаните са признали, че са извършили престъплението. Властите в Анкара засилиха мерките за сигурност около всички посолства в града след стрелбата по американското посолство, съобщи турското министерство на външните работи, цитирано от ТАСС. Говорителят на турския президент Реджеп Тайип Ердоган - Ибрахим Калън, осъди нападението и заяви, че атаката срещу посолството на САЩ е явен опит да се създаде хаос.", "date": "2018.08.20", "title": "Задържаха двама за нападението срещу американското посолство в Анкара"}
{"url": "https://www.24chasa.bg/novini/article/7017490", "text": "Трудни дни преживява Турция. Рязкото обезценяване на турската лира на фона на драстичното повишаване на котировките на долара и на еврото преди една седмица /датата 7.08. бе наречена черен петък/ шокира финансовите пазари и икономическите среди. Как турският бизнес реагира на кризата, има ли риск за влошаване на търговско-икономическите отношения на Турция с България и с други страни коментира председателят на турско-българския бизнес съвет към Съвета за външноикономически отношения на Република Турция Осман Ак в интервю за БТА. \"Смятам, че успяхме да преодолеем паниката от началото, въпреки че като цяло кризата не е отминала\", посочи бизнесменът. В същото време, тъй като в основата на кризата стои умишлено разглезеното държание на САЩ, тя отключи и една нова синергия в Турция, на националния рефлекс на противодействие\", посочва той. По думите му в Турция не е лесно гражданите да се обединяват около една идея, има различия в политически и социален аспект, но стане ли дума за национален интерес, тогава се консолидират. \"Така се получи и сега и това е важен фактор, който Вашингтон не отчита. Всъщност Тръмп отдавна дебнеше удобен момент, за да срази Турция икономически, понеже не може да си послужи с военни интервенции, както прави в други региони, тъй като Турция членува в НАТО. Моментът бе избран съзнателно, през септември-октомври Турция трябва да изплати част от задълженията си към чуждестранните банки. Планът му бе страната да се доведе до невъзможност да покрие задълженията си, да парализира външната търговия, да бъде притисната чрез банките, но смятам, че планът няма да успее\", отбеляза той. Според Осман Ак за кризата има причини и от вътрешноикономически характер. \"По-малката картина на кризата включва ред наши грешки, които всъщност подготвиха почвата. Ясно беше, че бюджетният дефицит и дефицитът по текущите сметки ще бъдат коз за САЩ, които се възползваха. Постигайки бърз икономически растеж, вместо да инвестира печалбите в производствените дейности, Турция започна да инвестира повече в сферата на потреблението. Нарастването на потреблението се превърна в навик за населението, настани се презумцията, че всичко е сто на сто заслужено, че това ще продължава вечно. Но това е погрешно мислене. Когато разполагате с определен капитал, с определен бюджет и го вложите в производството, тогава имате право да харчите печалбата както искате. Но когато имате дългове и се насочвате към непрекъснато потребление, значи, че харчите не собствени, а чужди капитали. Това важи за личния, за семейния бюджет, а също и за държавния бюджет. В това се състои националната ни грешка. Смятам, че валутната криза е повод, за да се възвърне здравият разум в Турция\". На въпрос какви конкретни мерки се планират, той отговори: \"Тези дни провеждаме срещи с ръководители на бизнес съвети с различни страни, разговаряме и в ръководството на Съвета за външноикономически отношения, ясно ни е, че ситуацията не е лека, но няма място за паника. Общата идея, около която се обединихме, е, че ще насочваме инвестиции главно в производството, ще се ползва валута само при належаща необходимост, т.е. само от тези компании, чийто бизнес е свързан с външна търговия. Главното, което искам да подчертая, е, че работодателите няма да съкращават работници. Това е много важно и внесе успокоение в обществото\". А ще има ли, \"затягане ли коланите\", популярен въпрос, който неизменно се задава при кризи? \"Затягане на коланите непременно ще има. Но не в посока на свиване на социалните фондове, а в посока на ограничаване на разхищенията, на разточителството. Към момента в Турция има сериозно богатство от капитал, който се къта под дюшеците. Това богатство, тези пари трябва да се насочат за инвестиране в икономиката, в производството, за стабилизирането му със съответни мерки в национален мащаб.\" Осман Ак не очаква силен отлив на европейски инвеститори от Турция. \"Финансовото министерство обяви пакет от мерки за подкрепа на икономиката на страната. Банките в страната ще продължат да отпускат кредити, а за запазването на парите на компаниите се предвижда гъвкавост при сроковете за погасяване на кредитите. Банките няма да изискват от компаниите, изтеглили заеми, да погасяват частите от задълженията по кредитите, възникнали заради промените във валутните курсове. Освен това, клиентите на турските банки ще бъдат уведомявани за задълженията по кредити, за наличие на чекове без покритие, което няма да ограничи достъпа до кредити. Искам да подчертая, че това са много важни решения, около които бизнесът се консолидира. Освен това, важен момент е, че турските банки остават стабилни, което е положителен актив в сравнение с кризата през 2001, когато банковата система на страната претърпя структурни промени\". По думите му европейските пазари ще бъдат приоритетни за Турция. \"Износът ни през миналата година надхвърли 142 млрд. долара, над половината е за европейските страни\", посочи той. \"Европа е много важен пазар за нашата страна. Особено в момент като сегашния, тъй като някои европейски лидери също са обезпокоени от поведението на Америка. Вярвам, че сега е моментът, за да се разрешат някои проблеми, които имахме с Европа. По иницатива на Съвета за външноикономически отношения проведохме съвещание с ръководителите на бизнессъветите с европейските държави и набелязахме редица инициативи. Идния месец /28-29 септември, б.а/ президентът Ердоган ще посети Берлин и ще разговаря с Ангела Меркел. Смятам, че срещата е изключително важна на фона на трудния период, който се изживя в турско-германските отношения и ще отключи нови възможности\". Ак отговори и на въпроса как ще се развиват отношенията с България и с българските бизнес среди. \"България също е приоритетна за нас, тя е четвъртият по големина пазар за турските стоки след Германия, Италия и Румъния. Българските туристи са значителен контингент, пазарите в пограничните райони печелят основно от български купувачи. Както навремето ние успяхме да убедим турските инвеститори, че държавната политика на България е добра за привличане на чуждестранните инвеститори и ги убедихме да инвестират в България, така ще постъпим сега ние с българските партньори и приятели. Подготвяме организирането в България на форум за инвестиционната политика на Турция, с участието на министъра на търговията г-жа Рухсар Пекджан. Пак през тази есен София ще бъде домакин на българо-турски бизнес форум, вероятно с участието на българския министър на икономиката Емил Караниколов и отговорни представители на двете страни. Подготвяме подобни инициативи и в балканските страни. Наясно сме, че ще има предубедени, които ще използват кризата, за да отклоняват инвеститорите от Турция, но ние ще комуникираме и с тях, ще ги убеждаваме. Както казах и в началото, ще мобилизираме всички сили, за да преодолеем кризата с колкото се може по-малко загуби\", подчерта той. Подчертавайки, че има собствен бизнес в България, който е базиран в Ботевград, Осман Ак посочи: \"Валутната криза не засегна нашите производствени мощности в България, но това не премахва нашата отговорност като компания. По-важна е ситуацията в страната, както и стъпките, които ще предприемаме за изхода от кризата\".", "date": "2018.08.20", "title": "Турските бизнесмени се мобилизират за отпор срещу валутната криза"}
{"url": "https://www.24chasa.bg/novini/article/7017499", "text": "Правителството на северния бразилски щат Рорайма се обърна днес към федералния Върховен съд с искане да наложи забрана върху влизането на мигранти от Венецуела, предаде Ройтерс. През последните няколко години десетки хиляди венецуелци се прехвърлиха в Рорайма, бягайки от икономическата и политическата криза в родината си, предава БТА. Притокът на мигранти затрудни социалните служби в щата, повиши нивото на престъпността, проституцията и заболяванията и породи прояви на ксенофобия, твърдят бразилски правителствени представители.", "date": "2018.08.20", "title": "Северен бразилски щат поиска от Върховния съд да затвори границите за венецуелци"}
{"url": "https://www.24chasa.bg/novini/article/7017501", "text": "Полицията в Северна Гърция задържа деветима тийнейджъри в център за настаняване на непълнолетни мигранти без придружител след бунт заради лошата храна и некачествените интернет услуги в центъра, предаде Асошиейтед прес, цитирана от БТА. Полицията съобщи, че бунтът избухнал в център в Солун, където живеят 30 деца без придружител. Обитателите на центъра запалили матраците си и причинили материални щети. Полицията получила сигнал и задържала деветима от разбунтувалите се, всички от Пакистан. Около 2500 непълнолетни без придружител живеят в центрове за настаняване в Гърция.", "date": "2018.08.20", "title": "Тийнейджъри мигранти са задържани в Гърция за бунт в център за настаняване"}
{"url": "https://www.24chasa.bg/novini/article/7017482", "text": "Верижна катастрофа е станала на магистрала \"Тракия\" между три автомобила. Единият е такси. Няма загинали, научи \"24 часа\". По непотвърдена информация са пострадали двама души. Произшествието е станало на 140-ия километър в посока София, на отбивката за пловдивското село Шишманци. Сигналът е получен в 18, 13 ч. В момента движението се отбива, на място са полиция и пожарна. Огнеборците отмиват разлято масло на аутобана.                                                                                                                                                                                                                                                                                                                       ", "date": "2018.08.20", "title": "Тежка катастрофа на магистрала \"Тракия\" с три коли (Обновена)"}
{"url": "https://www.24chasa.bg/novini/article/7017543", "text": "Мъжът, нападнал с ножица и държал медицинска сестра като заложник, е на свобода. Оказва се, че полицията все още не е търсила  , предаде  . Днес медицинската сестра отново е на работа, а пациентът, който за малко да отнеме живота ѝ, е в дома си. „Не съм на себе си, не мога да ви кажа. Тази сутрин ходих да се извинявам в болницата. Спомням си, че бях вързан, целият съм в отоци”, заяви нападателят Марин Пейков. 63-годишният хидроинженер е пенсионер от година и половина. Живее сам и се разкайва за стореното. „Безкрайно съжалявам и се извинявам от сърце”, допълни той.", "date": "2018.08.20", "title": "Мъжът, нападнал с ножица медицинска сестра във Велико Търново, е на свобода"}
{"url": "https://www.24chasa.bg/novini/article/7017544", "text": "Окръжен съд – Пловдив потвърди определението на Пловдивския районен съд, с което мярката за неотклонение на подсъдимата Г. М. е изменена от „задържане под стража“ в парична гаранция в размер на 5000 лева, съобщиха от пресцентъра на съда. Окръжният съд намира, че първоинстанционният съд е постановил обоснован и правилен съдебен акт, който съответства на обстоятелствата в производството по чл. 270 от НПК. Правилно е изменена мярката за неотклонение на подсъдимата в парична гаранция, като по вид и размер /5000 лева/ тя е напълно адекватна на събраните до момента доказателства по делото, личността на подсъдимата, срока на задържането и етапа, на който се намира наказателното производство – внесеното обвинение за разглеждане на делото в съдебна фаза. Определението е окончателно.", "date": "2018.08.20", "title": "Окончателно: Габриела Медарова остава на свобода срещу 5000 лв."}
{"url": "https://www.24chasa.bg/novini/article/7017550", "text": "Изпреварване в аварийната лента е причината за  , съобщиха от полицията. Сигналът за сблъсъка е получен в 18.20 часа. На 144-я км на аутобана в посока София \"БМВ\" е предприело изпреварване в аварийната лента и е блъснало спряло такси, което пък се завъртяло и било ударено от \"Пежо\". В болница е 29-годишна пътничка от БМВ-то. На място е прегледан и шофьора на колата, който е на същата възраст. Няма данни за алкохол.  Движението се извършва в активната лента на магистралата.", "date": "2018.08.20", "title": "Тежката катастрофа на \"Тракия\" - заради изпреварване"}
{"url": "https://www.24chasa.bg/novini/article/7017354", "text": "Няколко души са ранени при поредица от нападения срещу силите на реда в руската република Чечения. Извършителите са неутрализирани, съобщи чеченският лидер Рамзан Кадиров, цитиран от Франс прес и БТА. В акаунта си в Инстаграм Кадиров заяви, че няма никакви съмнения, че \"групата младежи\", извършили тези атаки, са действали, след като са попаднали под влиянието на привърженици на джихадистката групировка \"Ислямска държава\" в социалните мрежи. По-рано руските информационни агенции съобщиха за най-малко три атаки срещу силите на реда, като данните за ранените се разминаваха. Според Кадиров двама полицаи са ранени в град Шали, а няколко пътни полицаи - в столицата Грозни. \"Всички опити бяха неуспешни, бандитите бяха неутрализирани. Един от злосторниците се самовзриви, но оцеля и е откаран в болница\", каза той. Малко по-късно групировката \"Ислямска държава\" пое отговорност за нападенията. \"Бойците от Ислямска държава атакуваха офицери и членове на чеченската полиция в Грозни и Шали\", съобщи пропагандната агенция на джихадистите Амак в комюнике, препредадено от специализираната група за наблюдение на джихадистки сайтове СИТЕ. Самоличността на двама от нападателите вече е установена. Те са жители на град Шали, съобщи пресслужбата на руския Следствен комитет, цитирана от ТАСС.", "date": "2018.08.20", "title": "Няколко ранени при нападения срещу полицията в Чечения, отговорност пое ИДИЛ"}
{"url": "https://www.24chasa.bg/novini/article/7017277", "text": "От пресцентъра на БСП съобщиха, че общинският съветник Николай Николов стартира във вторник, 21-и август, в 10,00 часа подписка за: 1. Прекратяване на незаконните товаро-разтоварни дейности и отстраняване на лицата, предлагащи хамалски услуги на бул. \"Христо Ботев\". 2. Отстраняване на проституиращите по бул. \"Христо Ботев\" и площад \"Македония\". 3. Денонощно полицейско присъствие на бул. \"Христо Ботев\" и близките вътрешноквартални улици в района между площад \"Македония\" и бул. \"Александър Стамболийски\". Всеки гражданин, подкрепящ тези искания, може да го заяви с подписа си от вторник (21 август) до петък (24-и август) във времето от 10,00 до 13,00 и от 17,00 до 19,00 часа на площад \"Македония\" на тротоара пред входа на АПИ.", "date": "2018.08.20", "title": "Николай Николов стартира подписка срещу хамалите и травеститите на бул. \"Христо Ботев\""}
{"url": "https://www.24chasa.bg/novini/article/7017282", "text": "Турция изнася чай в 110 страни, съобщи Анадолската агенция. По данни на Международната комисия за производство на чай (International Tea Committee) през 2017 г. в Турция е произведен 254 хиляди тона чай и по този показател страната се нарежда на пето място в света след Китай, Индия, Кения и Шри Ланка. Според информация на Турския статистически институт износът на чай от Турция през последните пет години е възлязъл на 115,3 милиона долара, като през 2017 г. износът на чай е възлязъл на около 25 милиона долара, информира БТА. Турция изнася най-много чай за европейските страни. През последните пет години е бил изнесен чай на стойност 75,5 милиона долара в 33 европейски страни. Най-голямо количество турски чай се внася в Белгия и Германия. Голямо количество чай от Турция е бил внесен и в т. нар. Севернокипърска турска република (СКТР, призната само от Анкара - бел. ред.), Франция, Холандия и Великобритания. Турция изнася голямо количество чай и в Сирия, Ирак, САЩ и Саудитска Арабия.", "date": "2018.08.20", "title": "Турция изнася чай в 110 страни"}
{"url": "https://www.24chasa.bg/novini/article/7017284", "text": "Президентът на САЩ Доналд Тръмп обвини екипа на специалния следовател Робърт Мълър, който разследва предполагаемите връзки на предизборния щаб на Тръмп с Русия, че се е поставил в услуга на Демократическата партия и се стреми да окаже влияние върху предстоящите междинни избори в страната през ноември, предадоха Ройтерс и Асошиейтед прес. Според президента, който пусна серия записки в Туитър днес, разследването представлява \"маккартизъм\", или \"лов на вещици\". \"Мълър и цялата му група от озлобени демократи-главорези само си търсят белята. Те изпитват удоволствие от това да зачернят живота на други хора, а в същото време не желаят да разкриват действително (състояли се) корупционни действия в лагера на демократите - лъжи, уволнения, унищожени имейли и много, много други неща. Озлобените демократи на Мълър просто искат да повлияят на (предстоящите) избори. Те са позор за нацията\", писа президентът в Туитър. Той взе повод от материал във вестник \"Ню Йорк таймс\", който сравни юридическия съветник на президента Дон Макгън с Джон Дийн - адвоката на президента Ричард Никсън от времето на аферата Уотъргейт. Дийн тогава постепенно се обърна срещу президента и в голяма степен допринесе за неговата оставка, макар че това му костваше затворническа присъда. Обвинявайки отново вестника в разпространение на фалшиви новини, Тръмп посочва, че за разлика от Дийн, неговият адвокат Макгън не е \"плъх\" от ерата на Уотъргейт, и че той сам е разрешил на адвоката си да свидетелства пред разследването на Мълър, защото няма какво да крие. Междувременно самият Дийн, вече в доста напреднала възраст (аферата Уотъргейт, довела до оставка на президента Никсън, се разрази преди 45 г.), е сред критиците на сегашния президент. Той също откликна на публикацията в \"Ню Йорк таймс\" и писа в Туитър, че \"Тръмп е тотално некомпетентен и съвсем се е оплел, опитвайки се да спаси кожата в \"Русиягейт\". Съдбата никога не е благосклонна към некадърници, който го карат през куп за грош. За разлика от Никсън, обаче, Тръмп няма да се оттегли доброволно и достойно\".", "date": "2018.08.20", "title": "Тръмп обвини в лов на вещици екипа, който го разследва за връзки с Русия"}
{"url": "https://www.24chasa.bg/novini/article/7017139", "text": "Италианските власти няма да върнат в Либия 177-те мигранти, оказали се в епицентъра на дипломатически спор. Това ще стане, ако ЕС предприеме действия да ги разпредели из съюза, заяви италианският министър на вътрешните работи Матео Салвини, цитиран от ДПА. Мигрантите се намират на кораба на италианската брегова охрана \"Дичоти\", който ги спаси в четвъртък в зоната за спасително-издирвателни операции на Малта. Оттогава Валета и Рим спорят чия е отговорността за приема на мигрантите, предава БТА. Корабът може да акостира и в Италия, стига 177-те мигранти да бъдат разпределени в различни страни \"в духа на европейска солидарност\", заяви Салвини пред италианската телевизия. Така той отстъпи от вчерашното си изказване, в което заплаши да изпрати мигрантите обратно в Либия. ЕС и ООН нееднократно са предупреждавали, че връщането на морските мигранти в Либия, където са изложени на риск от тормоз и изтезания, ще бъде незаконно. През 2012 г. Европейският съд по правата на човека осъди Италия по този въпрос. Преди изявлението на Салвини италианското министерство на външните работи посочи, че официално е поискало от Еврокомисията да координира разпределянето на 177-те мигранти от \"Дичоти\" в ЕС.", "date": "2018.08.20", "title": "Италия няма да върне мигранти в Либия, ако ЕС разпредели тези от кораба \"Дичоти\""}
{"url": "https://www.24chasa.bg/novini/article/7017145", "text": "Агенция \"Пътна инфраструктура\" обяви обществени поръчки за избор на изпълнители на проектиране, строителството и за надзор на нов жп надлeз при км 106+569 на пътя Велико Търново - Дебелец, съобщиха от пътната агенция. Индикативната му стойност е над половин милион лева, а средствата са от бюджета на агенцията. Съществуващото съоръжение, с дължина 30,6 м, е на входа на Велико Търново, идвайки от Габрово и премоства ж. п. линията Русе - Стара Загора. Въведено е в експлоатация през 1958 г. Новият мост ще бъде изграден на мястото на съществуващия и ще бъде с по една лента за движение в посока. Освен съоръжението ще бъдат реконструирани и участъците от двете му страни до свързването им със съществуващия път. Прогнозната стойност на обществената поръчка за проектиране и изграждане на ж. п. надлеза е 561 950 лв. без ДДС, а срокът за изпълнение е 250 дни, от които 70 дни са за изготвяне на техническия проект, а 180 календарни дни за строително-монтажните работи. Кандидатите могат да подават оферти си до 1 октомври. Индикативната стойност на поръчката за строителен надзор е 15 000 лв. без ДДС. Офертите се подават до 27 септември.", "date": "2018.08.20", "title": "Обявиха обществена поръчка за строежа на жп надлез на пътя В. Търново - Дебелец"}
{"url": "https://www.24chasa.bg/novini/article/7017149", "text": "Канадският министър-председател Джъстин Трюдо съобщи, че ще се кандидатира на следващите парламентарни избори през есента на 2019 г., предаде Франс прес, цитирана от БТА.  Трюдо беше издигнат официално от Либералната партия на Канада в управлявания от либералите избирателен район Папино в централен Монреал, от който е бил избиран за депутат от 2008 г. насам. Той беше преизбран през 2011 и 2015 г. В реч пред съпартийци в Монреал, където преди това участва в гей парад, Трюдо потвърди желанието си да се занимава с \"положителна политика\". \"Вярата ми в положителната политика не се е променила\", каза Трюдо. \"Дълбоко убеден съм, че въпреки поляризацията, на която сме свидетели в света, на популизма, на политиката на страх и разделение, да останем положително настроени, да обединяваме хората, да търсим средства да подчертаваме общите ни ценности отвъд различията, е единственият начин да изградим по-силна държава и по-силен свят\". Председателят на Либералната партия обеща да намали пропастта между богати и бедни и да повиши жизненото равнище на коренното население. В средата на юли Трюдо продължи промените в кабинета, благодарение на което се надяваше да даде тласък на либералите, следвани плътно от опозиционните консерватори, според допитванията, малко повече от година преди следващите избори, насрочени през есента на 2019 г.", "date": "2018.08.20", "title": "Джъстин Трюдо ще се кандидатира на парламентарните избори догодина"}
{"url": "https://www.24chasa.bg/novini/article/7017156", "text": "Централната комисия по професионална етика на БЛС ще се самосезира по случая с починалата в Сливен родилка. Това се посочва в становище на Българския лекарски съюз /БЛС/ във връзка със случая в МБАЛ \"Д-р Иван Селимински\" - Сливен. БЛС апелира за повече толеранс от обществото към българските лекари и за търпение за установяване на нарушения по надлежния ред, тъй като всеки един човек има право на справедлив процес за изясняване на вина, е посочено в становището, предаде БТА. От организацията са посочили, че за да се извършат проверките от компетентните органи и да се уточнят обективни и субективни обстоятелствата около съответния инцидент е необходимо време. Ръководството на БЛС се е запознало със случая и с излъчените в публичното пространство репортажи и коментари, е посочено в становището и е допълнено, че медицинската професия, особено родилните грижи, е дейност с повишен риск от усложнения в лечебно-диагностичния процес и не всеки проблем в този ракурс се обусловя от некомпетентност или грешка на медицинско лице. В конкретния случай към БЛС няма отправена официална жалба за разглеждане, но Централната комисия по професионална етика на БЛС ще се самосезира на база \"публикации в пресата и медиите, касаещи ресора на КПЕ\", съгласно чл. 64(3), са посочили още от организацията. От Българския лекарски съюз са изказали своите искрени съболезнования към близките на пациентката Ренета Томова. \"Лекарския съюз разбира чувствителността на цялото общество по темата за майчино и детско здравеопазване и е наясно, че казуси от тази сфера са изключително деликатни за всички. Все пак, държим да подчертаем, че всяко вменяване на недоказана към настоящия момент вина към медицинско лице, е провокация за нагнетяване на недоверие в системата\", е посочено в становището. БЛС са посочили, че и при този случай ще се придържат към принципа си на работа - да не популяризират незавършени производства и да не уронват името на лекарската професия, преди да имат обективни факти и конкретни доказателства, с които да боравят.", "date": "2018.08.20", "title": "Лекарският съюз за починалата родилка в Сливен: Не вменявайте недоказана вина!"}
{"url": "https://www.24chasa.bg/novini/article/7017171", "text": "При действия на СДВР днес следобед са задържани 11 мигранти между селата Световрачане и Негован в Софийска област, съобщиха за БТА от пресцентъра на Столичната дирекция на МВР. Предстои да се изясни статутът и произходът на задържаните мъже. Задържането им е станало след подаден по-рано сигнал за изоставен багаж в района.", "date": "2018.08.20", "title": "Задържаха 11 мигранти край столицата"}
{"url": "https://www.24chasa.bg/novini/article/7017173", "text": "Лидерът на опозиционното косовско движение Самоопределение Албин Курти заяви, че президентите на Косово и Сърбия Хашим Тачи и Александър Вучич имат намерение да \"боснизират\" Косово, предаде агенция МИА, цитирана от БТА. Курти коментира във Фейсбук, че двамата президенти ще се опитат да осъществят този план с формирането на Съюз на сръбските общини в Косово. \"Боснизацията не беше реализирана с пряко изразено намерение, а с искането за разделяне на Босна или размяна на територии между Сърбия и Хърватия. НАТО извлече поука от войната в Босна и се намеси в Косово срещу Югославия на Слободан Милошевич. Ние трябва да извлечем поука от босненския мир и да се намесим срещу \"Съюза\" на Тачи и Вучич\", написа Курти във Фейсбук. След войната от 1992-1995 г. Босна и Херцеговина бе разделена на две административни единици - Република Сръбска, населена главно с етнически сърби, и Мюсюлманско-хърватска федерация, в която живеят предимно етнически хървати и бошняци /босненски мюсюлмани/. Сръбският президент Александър Вучич от известно време открито представя идеи за разделяне на Косово. Като една от възможните опции се посочва връщането на северната част на Косово, където живеят главно сърби, в границите на Сърбия. На тези идеи незабавно отговори косовският президент Хашим Тачи, който публично пласира по-различен сценарий, като каза, че Прешевската долина /в Южна Сърбия/, където мнозинството от населението са албанци, в бъдеще ще е част от Косово.", "date": "2018.08.20", "title": "Косовски опозиционен лидер: Тачи и Вучич искат да\"боснизират\" Косово"}
{"url": "https://www.24chasa.bg/novini/article/7017209", "text": "Започва укрепване на ската над срутищата при 27-ми км на пътя Рила - Рилски манастир, съобщиха от Агенция \"Пътна инфраструктура\", цитирани от БТА. Утре ще започне изрязването на дърветата над трите срутища и обрушването на скатовете от алпинисти. Дърветата ще се премахват от собственика на гората - Рилският манастир. Днес е бил направен оглед на терена и е решено двете дейности да се извършват паралелно. След като завърши обрушването, ще се монтират и мрежите. Първоначалното укрепване се очаква да приключи за два месеца. Екип от геодезисти работи върху набелязването на мерки за дълготрайното решаване на въпроса в този участък. За укрепването на ската Агенция \"Пътна инфраструктура\" подготвя документация за обявяване на обществена поръчка за изработване на технически проект и извършване на укрепителни и обезопасителни работи в участъка. Целта е проучвателно-проектантските работи да изяснят инженерно-геоложките условия в района на срутищните процеси, причините за тяхното възникване и да бъдат предложени дейности за трайното укрепване, възстановяване и недопускане в бъдеще на срутване на скални маси върху пътното платно. В момента движението в отсечка от 250 м по пътя до Рилския манастир се осъществява в една лента. Участъкът е сигнализиран с необходимите пътни знаци, а скоростта е ограничена до 40 км/ч. Преминаването е безопасно и шофьорите трябва да карат спокойно. Укрепителните дейности няма да се извършват в петък и в почивните дни - събота и неделя, когато Рилският манастир се посещава от повече туристи, поклонници и трафикът е по-интензивен. За да не се затруднява движението на 28 август /вторник/ - Голяма Богородица по стар стил, също няма да се предприемат ремонтни работи. По време на укрепителните дейности пътят ще се затваря частично за няколко часа, в зависимост от трафика и натовареността. Движението ще се регулира от \"Пътна полиция\", като работата им ще бъде подпомогната от служители на Областното пътно управление - Кюстендил и от пътноподдържащата фирма. Временните спирания на движението ще бъдат съобразени с редовните автобусни линии до Рилския манастир.", "date": "2018.08.20", "title": "Започва укрепване на ската над срутищата на пътя Рила - Рилски манастир"}
{"url": "https://www.24chasa.bg/novini/article/7017216", "text": "Властите в южния румънски окръг Телеорман са започнали разследване във връзка със смъртта на 62-годишен мъж, на когото му станало лошо след антиправителствения митинг на 10 август и починал в болница в град Александрия снощи, съобщават Медиафакс и информационният сайт Зиаре, цитирани от БТА. Говорителят на Окръжния полицейски инспекторат в Телеорман Теодора Драголе заяви, че полицаите са били сезирани от представители на болницата в Александрия и следователите са разпоредили да се направи аутопсия, за да се установи причината за смъртта. Директорът на болницата Валентина Ройбу посочи, че ръководството на здравното заведение е поискало разследване, за да бъдат разсеяни всякакви подозрения. Пациентът бил приет на 15 август с повръщане, кръвоизлив и хематемеза. Изследванията са установили множество кървящи язви, се посочва в публикувано от болницата съобщение. Сайтът Зиаре отбелязва, че мъжът припаднал след използването на сълзотворен газ по време на протеста на Площада на победата в Букурещ преди малко повече от седмица. Мъжът имал силен кръвоизлив от носа и устата и оттогава състоянието му започнало да се влошава.", "date": "2018.08.20", "title": "Разследват смъртта на 62-годишен мъж, на когото му прилошало на митинга в Румъния"}
{"url": "https://www.24chasa.bg/novini/article/7017234", "text": "Германският канцлер Ангела Меркел е заявила на заседание на партията си Християндемократически съюз (ХДС), че не вижда спешна необходимост да предлага финансова помощ на Турция за облекчаване на турската валутна криза. Това съобщи днес генералният секретар на ХДС Анегрет Крамп-Каренбауер, цитирана от Ройтерс. \"Тя отново даде ясно да се разбере, че няма спешна необходимост в момента от специална помощ за Турция\", посочи пред репортери Крамп-Каренбауер след среща на ръководството на партия, на която присъства и Меркел, предава БТА. Лидерката на германската Социалдемократическа партия Андреа Налес намекна през уикенда, че Берлин може да обмисли предоставянето на помощ на Турция в настоящата икономическа криза.", "date": "2018.08.20", "title": "Меркел не вижда спешна необходимост от финансова помощ за Турция"}
{"url": "https://www.24chasa.bg/novini/article/7017238", "text": "От петък до неделя при спецакция по пътищата в страната са проверени 14 625 автомобила и 19412 души, като са установени 10 735 нарушения, съобщиха от пресцентъра на МВР. Издадени са 4960 фиша и 2063 акта за установени административни нарушения, констатирани са 3712 случая на превишена скорост. Отнети са 160 свидетелства за управление на МПС по причина неплатени задължения по ЗДвП. По време на осъществените проверки на място на гражданите са връчени общо 834 електронни фиша.", "date": "2018.08.20", "title": "10 735 нарушения по пътищата в страната за уикенд"}
{"url": "https://www.24chasa.bg/novini/article/7017256", "text": "След спешната среща, свикана днес от премиера Бойко Борисов по повод фалиралото застрахователно дружество „Олимпик“, което остави без покритие сключени застраховки на над 200 000 клиенти на компанията в България, вицепремиерът и министър на външните работи Екатерина Захариева прие в МВнР посланика на Република Кипър Мариос Кундуридес. Тя настоя за незабавна среща на експертно ниво между представители на Комисията за финансов надзор (КФН) и кипърското финансово министерство. Това съобщиха от министерството на външните работи. „Засегнати са много хора, а все още нямаме официална информация от кипърската страна относно процедурата, по която ще бъдат изплатени обезщетенията – каза министър Захариева. – Надяваме се да я получим във възможно най-кратък срок“. Вицепремиерът информира своя събеседник, че българската държава планира да помогне на засегнатите български граждани. „Готови сме да изпратим веднага експерти от КФН в Кипър, както и да приемем ваши специалисти в България, за да изясним проблема и да намерим спешно път за разрешаването му“, допълни Екатерина Захариева. Указания в този смисъл българският външен министър даде по-рано днес и на българското посолство в Република Кипър. На разговора в Министерството на външните работи присъства и председателят на Комисията за финансов надзор Карина Караиванова, която информира посланик Кундуридес относно тяхно запитване, отправено към кипърското финансово министерство на 7 август, на което все още не е получен отговор. Посланик Кундуридес увери вицепремиера, че ще съдейства за организирането на среща и изясняването на детайлите по случая. „Не политиците, а хората са на първо място, затова нашите две правителства трябва да направят всичко възможно, за да решим този въпрос“, заяви той. „Отношенията ни с Кипър са отлични и се надявам на вашето съдействие. Това, което трябва да направим, е да реагираме възможно най-бързо“, подчерта Захариева.", "date": "2018.08.20", "title": "Захариева настоя за незабавна среща с кипърски експерти по случая \"Олимпик\""}
{"url": "https://www.24chasa.bg/novini/article/7017248", "text": "Временно движението по път I-4 Севлиево - Велико Търново в участъка Севлиево - Идилево се осъществява в една лента поради ПТП. Това съобщиха от пресцентъра на АПИ. Движението се регулира от пътна полиция.                                                                                                                                                                                                                                                                                                                       ", "date": "2018.08.20", "title": "Катастрофа ограничава движението по пътя Севлиево - Велико Търново"}
{"url": "https://www.24chasa.bg/novini/article/7017258", "text": "Косовска правителствена комисия за демаркация на границите е започнала подготовка за отбелязването на границата със Сърбия, съобщи сръбската телевизия РТС, цитирана от БТА. Председателят на комисията Шпейтим Буличи заяви за местни медии, че \"не вижда пречки за отбелязване на граничната линия\". Комисията е започнала да събира документация и да подготвя стратегия за демаркацията по искане на премиера Рамуш Харадинай, каза Буличи. Прищинските медии посочват, че може да се очаква на следващата среща на косовския президент Хашим Тачи със сръбския му колега Александър Вучич в Брюксел да бъде разгледан и въпросът за границата. В едно от последните си интервюта Тачи каза, че срещата с Вучич ще бъде през първата половина на септември, но не уточни какви ще бъдат темите на разговор. Анализатори в Прищина призовават за предпазливост при обсъждането на демаркацията, като посочват, че нито една институция освен парламента няма право да взема решения по въпроси, свързани с територията на страната. Бившата сръбска област Косово обяви независимост през 2008 г., която Сърбия не признава. Белград смята Косово все още за част от своята територия и приема границата, която разделя Косово от Сърбия, като \"административна линия\". По-рано този месец обаче сръбският президент Александър Вучич се обяви за разграничаване с Косово. \"Искаме държава, чиито граници знаем, страна, която пазим\", заяви той. Белград и Прищина водят диалог с посредничеството на ЕС за нормализиране на отношенията си.", "date": "2018.08.20", "title": "Косовска комисия е започнала подготовка за демаркация на границата със Сърбия"}
{"url": "https://www.24chasa.bg/novini/article/7017260", "text": "Няма чума по дребните преживни животни в Благоевградско, потвърдиха за БТА от пресцентъра на Българската агенция по безопасност на храните /БАБХ/. Повторните проби от умрели животни в две животновъдни ферми в село Филипово, община Банско и село Мосомище, община Гоце Делчев, са отрицателни. Това сочат резултатите от изследванията, които са направени в специализирана лаборатория във френския град Монпелие. От БАБХ допълниха, че карантината върху стадата от животни в двете ферми е вдигната. Стопаните вече имат право да пускат животните да пашуват на открито.", "date": "2018.08.20", "title": "БАБХ: Няма чума по животните в Благоевградско"}
{"url": "https://www.24chasa.bg/novini/article/7015927", "text": "          Случвало се е шефове на затвори или надзиратели да нарушат закона, да бъдат осъдени и да се окажат зад решетките. Но в най-новата ни история няма друг случай като този с Николай Кюпарски, който не само бе осъден ефективно, но ще излежи присъдата си от 4 години и 6 месеца в затвор край Враца, в който години наред бе началник. Кюпарски се опита да предотврати пребиваването си под един покрив с доскорошните си подопечни от затворническото общежитие в керамичната фабрика. Веднага след окончателното потвърждаване на присъдата му той Изтъкна и мотив - адресната му регистрация е в Асеновград. От главната дирекция за изпълнение на наказанията не уважиха молбата му с аргумента, че ако Кюпарски изобщо бъде преместен, трябва да е в затвора в Пазарджик. Но познаващият добре условията на местата за лишаване от свобода мъж отказа да търка наровете там. Все пак Кюпарски едва ли ще излежи присъдата си в килиите край керамичната фабрика, където условията са мизерни. “Министерството на правосъдието смята да затвори затворническото общежитие, защото отдавна не отговаря на европейските норми за затворници с по-лек режим”, обяви при скорошното си посещение във Враца зам.-министърът на правосъдието проф. Николай Проданов. Най-вероятно бившият шеф в същото това общежитие ще се нанесе в килия в основната сграда на Врачанския затвор. Там преди няколко години бе извършен основен ремонт и условията вече са почти европейски. Николай Кюпарски бе след акция на ДАНС през ноември 2015 г. - на работното му място като старши инспектор и началник на група за социална дейност и възпитателна работа в затворническото общежитие от открит тип при керамичната фабрика. Заедно с Кюпарски бе закопчан и бившият затворник Георги Борисов, който според обвинението бил помагач на бившия си шеф в получаването на подкупи. Като шеф на затворническото общежитие за осъдени с по-леки присъди Кюпарски имал право да изготвя и внася становища в комисия към затвора за промяна на статута на лишените от свобода, както и за изпращането им на работа. Когато се трудят, затворниците намаляват размера на наказанието си - 2 работни дни се равняват на 3 от присъдата. Според звеното “Антикорупция” на Софийската градска прокуратура, злоупотребявайки със служебното си положение и с помощта на съучастника си Георги Борисов, Кюпарски се свързвал с близки на затворници и искал от тях по 3000 лв., за да ги включи в работните групи. чрез система за бързи разплащания. Шефът на общежитието в керамичната фабрика получил по този начин 6000 лв. от изнудвани роднини на двама затворници, преди да бъде разкрита схемата му. При акцията в служебния кабинет на Кюпарски разследващите заради което той се сдоби с още едно обвинение. След доста перипетии през май 2016 г. делото срещу бившия началник бе поето от съдията в окръжния съд Петя Вълчева. Тя беше третата съдийка, на която се падна горещият картоф при случайното разпределение - преди нея други две си направиха отвод заради познанството си с Кюпарски и съвместната им работа в закрита по-късно комисия. В крайна сметка Кюпарски получи ефективна присъда от 4 години и 6 месеца при общ режим, ще трябва да плати и6000 лв. глоба. Лишиха го и от право да заема държавна длъжност за 6 години. 3-годишна присъда получи и бившият затворник Георги Борисов. Според адвокатите на Кюпарски делото срещу него е било опорочено от самото начало. Обвинението пренебрегнало факти, които са могли значително да намалят присъдата му или да го оправдаят. “Много от представените от разследването и прокуратурата доказателства не бяха нито достатъчни за осъдителна присъда, нито отговаряха напълно на приетите изисквания - твърдят защитниците. - В доста свидетелски показания имаше очебийни противоречия, които съдът пренебрегна. Поискахме на процеса събирането на допълнителни доказателства, които по безспорен начин да определят вината на Кюпарски, но това не бе направено в достатъчна степен. Разследването пък бе ограничено в определен кръг и накрая Кюпарски се превърна в изкупителна жертва.” За Кюпарски обаче сегашният сблъсък с правосъдието не е първият. Той веднъж в началото на 2000 г. заедно с началника си Данаил Николов по времето на министър Васил Гоцев. Тогава двамата бяха обвинени, че са използвали неправомерно труда на затворниците за частни поръчки след проверка на комисия от правосъдното министерство. Обвиненията срещу него обаче не издържаха в съда и няколко години по-късно Кюпарски отново се върна на работа в зандана край Враца. По-късно Данаил Николов става адвокат и през 2016 г. вече е защитник по делото за корупция на бившия си заместник и съучастник. Пак в началото на 2000 г. тогавашният окръжен прокурор Светла Генова подава оставката си и също се посвещава на успешна адвокатска практика. Арестуваният 15 г. по-късно Кюпарски търси именно нея за защитник, след като е обвинен във вземането на подкупи от близки на затворници.", "date": "2018.08.20", "title": "По 3000 лв. вземал от затворници шефът им, за да ги уреди на работа. Сега ще лежи в съседна килия"}
{"url": "https://www.24chasa.bg/novini/article/7017262", "text": "Руският външен министър Сергей Лавров днес призова опозиционните групи в контролираната от бунтовници сирийска провинция Идлиб да се разграничат от фронта Ан Нусра, който е разклонение на Ал Кайда, предаде Ройтерс, цитирана от БТА. Русия също така е запитала генералния секретар на ООН защо световната организация не участва във възстановяването на Сирия, каза Лавров след разговори с ливанския си колега Гебран Басил в Москва. Първият руски дипломат, цитиран от ТАСС, обяви, че до няколко дни Москва и Анкара ще постигнат договорености, гарантиращи дистанцирането на отрядите на опозицията от \"Джебхат ан Нусра\" в Идлиб. Според Лавров двамата с турския му колега Мевлют Чавушоглу са единодушни, че разграничаването от Ан Нусра на формированията, готови да сътрудничат за уреждане на кризата, е приоритет. Министър Лавров каза още, че Ан Нусра има много бойци в Идлиб и се опитва да управлява тази зона. Според Лавров отказът на САЩ да участват във възстановяването на Сирия цели спъване на завръщането на сирийски бежанци в страната. По думите му Вашингтон се интересува единствено от възстановяване на онези части от Сирия, където е активна опозицията срещу сирийския президент Башар ал Асад. Западните държави се опитват да използват международните организации за постигане на геополитически цели, каза Лавров, цитиран от ТАСС. \"Сигурен съм, че всички ще се съгласят с недопустимостта на опитите на група държави, в интерес на користните си геополитически цели, да манипулират секретариатите на международни организации. \"Системата на ООН бе създадена на базата на принципите на устава на ООН, на основата на уважение на равноправието на всички държави. Силно се надявам и призовавам нашите западни партньори да се върнат към тези принципи и да не се опитват да използват международните организации, като разчитат на благоприятния случай\", добави Лавров. Според него още през октомври м.г. секретариатът на ООН с тайна директива е забранил на структурите на световната организация да участват в каквито и да било проекти, насочени към възстановяване на икономиката на Сирия, докато в страната е в ход политически преход. Позволява се само хуманитарна помощ и нищо повече, заяви руският външен министър. Той подчерта, че Москва не очаква Съветът за сигурност да може да вземе ефективно решение за сирийските бежанци заради разрушителната позиция на САЩ.", "date": "2018.08.20", "title": "Русия призовава сирийските бунтовници от Идлиб да се разграничат от Ан Нусра"}
{"url": "https://www.24chasa.bg/novini/article/7016850", "text": "Със заповед на министъра на правосъдието Цецка Цачева, считано от днес, 20 август 2018 г., на поста изпълнителен директор на Агенцията по вписванията е назначена Габриела Козарева. Това съобщиха от пресцентъра на Министерството на правосъдието. Габриела Козарева е магистър по право от Софийския университет  „Св. Климент Охридски”. От февруари 2018 г. до сега Козарева е била изпълнителен директор на Изпълнителната агенция за насърчаване на малките и средните предприятия. Тя има над десетгодишен управленски, административен и професионален опит в сферата на бизнеса и търговското право. Била е директор на Дирекция „Спортна инфраструктура и управление на държавното участие” в Министерство на младежта и спорта от май 2015 г. до май 2017 г. Заместник-министър в Министерството на младежта и спорта е от май 2017 г. до февруари 2018 г. Преди това Габриела Козарева е била консултант в частния бизнес и съдебен помощник във Върховния Административен съд на Република България.", "date": "2018.08.20", "title": "Габриела Козарева е новата шефка на Агенцията по вписванията"}
{"url": "https://www.24chasa.bg/novini/article/7016847", "text": "Русия обяви, че подготвя международна среща за Афганистан на 4 септември и покани и талибаните да участват в нея, предаде Франс прес, цитирана от БТА. \"Планираме я за 4 септември\", заяви специалният представител на руския президент за Афганистан Замир Кабулов пред агенция Интерфакс. Той потвърди, че талибаните също са поканени на срещата, която според него се вписва в \"усилията за започване на процес на национално помирение в Афганистан\". Кабулов оцени позитивно вчерашното предложение за тримесечно прекратяване на огъня, направено от афганистанския президент Ашраф Гани. Специалният представител на руския президент изрази надежда, че и талибаните ще реагират по позитивен начин. Вчера Гани обяви тримесечно прекратяване на огъня с талибаните, което започва днес. То ще продължи до рождения ден на пророка Мохамед, който се отбелязва на 21 ноември, но при условие, че и талибаните го спазват, уточни президентът.", "date": "2018.08.20", "title": "Русия покани талибаните на среща за Афганистан следващия месец"}
{"url": "https://www.24chasa.bg/novini/article/7016838", "text": "Минималната цена на дребно на водката с всички видове процентно съдържание в Русия от днес се приравнява към минималната цена на 40-градусовата водка, която е 205 рубли (около $3 според текущия официален курс – бел.ред.) за 0,5 литра, съобщи \"Лента.ру\". По този начин цената на водката с процентно съдържание от 37 до 38 градуса се повишава с 9 рубли за 0,5 литра, на водката с 38 до 39 процента – с 4 рубли за 0,5 литра, а цената на по-силната водка остава без промяна. Минималната производствена цена на всички видове водка според процентното съдържание се определя на 173 рубли за 0,5 литра, а цената на едро – на 178 рубли за 0,5 литра. Въвеждането на унифицирани цени на водката е свързано с необходимостта да бъдат отстранени възможни противоречия, посочва ТАСС, цитирайки мотивите от заповед на министерството на финансите. Ведомството установява минимални цени на алкохола от 2009 г. като част от борбата с незаконното производство. Минималните цени, които са в сила в момента, са 371 рубли (5,5 долара) за 0,5 литра коняк, 164 рубли (2,5 долара) за 0,75 литра шампанско, като се разглежда възможността и за въвеждане на минимални цени за различните категории вина.", "date": "2018.08.20", "title": "Русия остана без евтина водка"}
{"url": "https://www.24chasa.bg/novini/article/7016833", "text": "Двама французи на възраст 24 г. и 28 г. са задържани в царевското село Варвара с наркотици, съобщиха от полицията. Чужденците са спрени при рутинна проверка в курортното селище. Оказало се, че летовниците са заредени с няколко вида дрога. У 28-годишния К.М. са открити плик с канабис, друг с амфетамин и хапче екстази, а у сънародника му М.А. - две саморъчно свити цигари с марихуана. От Областната дирекция на МВР в Бургас уточниха, че французите са постоянно пребиваващи у нас и живеели в София.", "date": "2018.08.20", "title": "Спипаха двама французи с букет наркотици във Варвара"}
{"url": "https://www.24chasa.bg/novini/article/7016874", "text": "Успешното приключване на третата и последна спасителна програма за Гърция представлява край на една \"екзистенциална\" криза за еврозоната, каза днес европейският комисар по икономическите и финансовите въпроси Пиер Московиси, цитиран от ДПА. За Гърция и нейния народ, това е началото на нова глава след осем изключително тежки години. За еврозоната това е символична черта под една екзистенциална криза, посочва в изявление Московиси, предаде БТА.  По думите му множеството мерки за икономии, осъществени от Гърция, като част от спасителната програма, ще поставят основите за устойчивото развитие на страната, допълва Ройтерс. Гръцката мащабна програма на реформи трябва да продължи, за да може гърците да пожънат ползите от жертвите, които са направили, отбеляза Московиси. Гръцкият народ отговори на всяко предизвикателство смело и решително, допълва председателят на Европейската комисия Жан-Клод Юнкер. Винаги съм се борил Гърция да остане в основата на Европа, отбелязва той. След бума на дъговата криза в началото на 2010 година четири последователни гръцки правителства се опитваха да избегнат фалита, разчитайки на най-голямата спасителна програма в икономическата история, като над 260 милиона евро бяха отпуснати на Гърция от партньорите й в еврозаната и Международния валутен фонд, отбелязва Ройтерс", "date": "2018.08.20", "title": "Излизането на Гърция от спасителната \nпрограма слага край на екзистенциалната \nкриза за ЕС"}
{"url": "https://www.24chasa.bg/novini/article/7016875", "text": "Трябва да предоговорим много от ангажиментите на страната и това ще стане, е заявил гръцкият държавен министър Христофорос Вернардакис по повод на края на спасителната програма за Гърция в интервю за гръцкото радио \"На червено\", цитирано от икономическото издание \"Нафтемборики\". Вернардакис е заявил, че \"когато имаш политическа автономия, всичко може да бъде променено, няма свещени схващания\", предава БТА. Министърът е подчертал, че \"днешното правителство има политическа воля да предприеме поетапното вдигане на различни принудителни мерки\" и че \"отмяната на надзора отваря много голямо поле за политиките, които ще бъдат следвани в бъдеще\".", "date": "2018.08.20", "title": "Гръцки министър очаква предоговаряне\nна ангажиментите на страната"}
{"url": "https://www.24chasa.bg/novini/article/7016912", "text": "Парламентът да се събере извънредно в сряда, за да обсъди проблема с изтекли те застраховки \"Гражданска отговорност\" на 250-те хиляди българи, които са клиенти на фалиралото кипърско застрахователно дружество \"Олимпик\". 61 подписа с такова искане внесе БСП в парламента току-що. Социалистите предлагат загубите на хората да бъдат поети от гаранционния фонд за застраховките, а държавата след това да води съдебните дела срещу дружеството. Като втора точка червените искат изслушване на премиера за проблема с Търговския регистър. Соцлидерката Корнелия Нинова сподели, че е водила неофициални разговори на Петрова нива с депутати от други парламентарни групи за заседанието и има подкрепата им. Очаквайте подробности.", "date": "2018.08.20", "title": "БСП внесе подписи за извънреден парламент заради \"Олимпик\""}
{"url": "https://www.24chasa.bg/novini/article/7016892", "text": "На фона на разширяващите се разговори за втори референдум, ето кои са ключовите въпроси по спорната тема: Засилва ли се обществената подкрепа за втори референдум? Допитванията през миналата година постоянно показваха, че британците не смятат, че процесът на Брекзит е бил добре управляван, но това не се съчетава с никакъв стремеж за повторно провеждане на референдума. По-нови допитвания обаче започнаха да показват различна картина. През юли ЮГав установи, че 42 процента от обществеността подкрепя ново гласуване, сравнено с 40 на сто против. През април 2017 г. само 31 процента от хората подкрепяха втори референдум. По-нататъшни допитвания за кампанията \"Пийпълс воут\" (\"Гласът на народа\") установиха, че нараства подкрепата за перспективата за излизане без сделка. В допитване за ЮГав сред повече от 10 000 души, 50 процента казаха, че в случай на изход без сделка в преговорите, трябва да има ново гласуване. Кой подкрепя нов вот? През последните месеци идеята за нов вот по условията на сделката, с възможност за оставане в ЕС, спечели някои известни политически привърженици, както и дарения от бизнеса и подкрепа от знаменитости. Бившата министърка на образованието Джъстийн Грийнинг е най-известната консерваторка, която е за нов вот. Редица проевропейски политици лейбъристи подкрепят втори референдум, включително Чука Умуна и Тони Блеър, като и либералдемократите и Зелената партия. Знаменитостите, сред които Гари Линекър, Габи Лоуган и сър Патрик Стюарт, също агитират за още едно гласуване. Огромни дарения се правят за кампания за повторен вот. Съоснователят на \"Сюпърдрай\" (фирма за облекло, бел. прев.) Джулиън Дънкъртън дари 1 млн лири на кампанията \"Гласът на народа\", а милиардерът филантроп Джордж Сорос даде 500 000 лири на на проевропейската Група \"Бест фор Британ\" (\"Най-доброто за Великобритания\"). Как ще протече втори референдум? Единственият възможен път към втори референдум преди крайния срок за Брекзит през март ще се появи, ако Тереза Мей не успее да прокара в Камарата на общините какъвто и да било вариант на сделка за напускане, който успее да договори с Брюксел. Ако няма парламентарен път за излизане от задънената улица, ще има референдум или общи избори, макар че и двете изглеждат малко вероятни. Участниците в кампанията казват, че предложеният вот трябва да е избор между евентуалната сделка на Мей и оставане в ЕС - нещо, което привържениците на Брекзит никога няма да приемат. Грийнинг повдигна идеята за \"предреферендум\", в който гласоподавателите ще могат да избират между три възможности, подредени поред на предпочитанията: никаква сделка, сделката на Мей или оставане. Какви са препятствията? В Камарата на общините все още няма мнозинство в подкрепа на втори референдум. Голямото мнозинство от депутатите вероятно ще са инстинктивно резервирани към идеята за второ гласуване и враждебните реакции, които то може да отприщи. Лейбъристите се надяват по-скоро да ускорят парламентарните избори, отколкото да има референдум. Времето за нов референдум изтича - за последния бяха нужни седем месеца за одобряване на свързаните с него закони в парламента. Дори процедурата да бъде ускорена, трудно е да се предположи как може да се проведе гласуване без удължаване на крайния срок в член 50. Какво би направила Европа? Главният преговарящ от ЕС Мишел Барние каза, че ЕС би могъл по принцип да удължи крайния срок в член 50, за да има втори референдум, макар че това няма да е лесно. Всяко удължаване може да има косвен ефект върху изборите за Европейски парламент през 2019 г. и преходния период след Брекзит, който трябва да приключи през декември 2020 по настояване на ЕС заради времевата рамка на бюджета на блока. Ако втори референдум доведе до гласуване за оставане, няма гаранции, че ЕС няма да се опита да наложи известни условия на продължаващо членство на Великобритания. /БТА/", "date": "2018.08.20", "title": "Измества ли се обществената подкрепа към втори референдум за членството в ЕС?"}
{"url": "https://www.24chasa.bg/novini/article/7016837", "text": "Децата готови да напуснат хора, ако не изпълнят искането им “Предполагам, че всички деца ще напуснат хора, ако не се върне маестра Венеция Караманова. Ще се намерят нови деца, но това вече няма да е детският радиохор, защото той се крепи на това, че се предава на поколенията”, казва 20-годишната хористка Мария Славова, която дирижира протестния концерт. Той започна в 12,00 часа пред сградата на радиото. Близо 100 деца облечени с народни носии пяха под прозорците на управителите на БНР. “Хубава си моя горо”, “Върви народе възродени”, “Над смълчаните полета” и много други песни звучаха пред погледите на родители, които бяха дошли да подкрепят децата си в искането им. Те носеха сок, вода и сладки на децата, а на един от малките хористи му прилоша от силното слънце. Това обаче не попречи протестният концерт да продължи в горещото време. Мария Славковае част от детския радиохор от 13 г. и казва, че организацията за протеста е изцяло на децата. “Всички сме приятели в хора, имаме си контактите. Уговаряхме се във фейсбук и по телефона”, разказва Мария и добавя, че харесват новия диригент Теодора Димитрова, но малките певци са силно привързани към Венеция Караманова. Искат тя да ги ръководи поне още 2 сезона до 60-я рожден ден на хора. Родителите също са готови да отпишат децата си от радиохора. “Ще продължим да протестираме, но ако няма смисъл ще се откажем от този хор. То и Александър Велев ни каза който иска да се маха. Ръководството сега се опитва много повече да се меси във вътрешното управление”, разказва Благовеста Крамитева - майка на 9-годишна хористка. Децата и родителите им научават за прекратения договор на маестра Караманова от сайта на БНР. Преди да се стигне до протеста родителите правят петиция в подкрепа на диригенмтката и провеждат няколко срещи с ръководството на радиото. “На една от срещите бяхме 5 родители и г-н Велев. Стана ясно, че не е толкова проста работа да се смени диригента на детския хор и уж си стиснахме ръцете. Оказа се обаче, че предложението за нов договор е изготвен така че тя да се откаже. Излиза на месец на г-жа Караманова да се плащат по 156 лв. Това е обидно”, разказва бащата Лъчезар Косев. Той добавя, че ще продължат с изявите на децата, докато не се стигне до решение на проблема.      ", "date": "2018.08.20", "title": "Детският радиохор на БНР прави протестен концерт (Снимки, видео)"}
{"url": "https://www.24chasa.bg/novini/article/7016891", "text": "Около 12.20 часа на 18 август в РУ- Сливница бил получен сигнал от автопатрул за оказано неподчинение на лек автомобил \"Ауди\", който впоследствие е самокатастрофирал в стената на фирмена сграда, след което водачът и спътникът му са избягали от местопроизшествието. Това съобщиха от МВР. Незабавно били предприети заградителни действия, в хода на които двамата били установени и задържани. При извършения оглед на местопроизшествието било установено, че регистрационните табели, монтирани на аудито, са издадени за друг автомобил, а именно \"Опел Астра\". След направена справка допълнително е изяснено, че 22- годишният водач бил тестван и за употреба на наркотични и упойващи вещества, при което апаратът отчел наличие на тетрахидроканабинол в пробата му. По случая е образувано досъдебно производство.", "date": "2018.08.20", "title": "Надрусан разби кола с чужди табели в сграда, избяга със спътника си"}
{"url": "https://www.24chasa.bg/novini/article/7016911", "text": "Народното събрание ще прекъсне ваканцията си и ще се събере извънредно утре по казуса с фалиралото застрахователно дружество \"Олимпик\". Това съобщиха от пресцентъра му. Парламентарната шефка Цвета Караянчева взе решението, след като по-рано днес  . Червените настояват и за изслушване на премиера за проблема с Търговския регистър.", "date": "2018.08.20", "title": "Парламентът се събира извънредно утре"}
{"url": "https://www.24chasa.bg/novini/article/7016928", "text": "С позицията си за бежанците България показва, че е фактор в Европейския съюз. Това е позицията на ВМРО във връзка с отказа на министър-председателя на България Бойко Борисов страната ни да приема обратно мигранти, съобщиха от пресцентъра на партията. \"Въпреки настойчивостта на германския канцлер Ангела Меркел и на някои нейни колеги от другите страни-членки на ЕС, позицията на страната ни остава твърда и непроменена. Това е важен индикатор за важността и полезността на патриотите в управлението на страната\", посочват от партията. Те припомнят, че това е и отстояваната с години линия на председателя на ВМРО - Българско национално движение и настоящ заместник министър-председател и министър на отбраната Красимир Каракачанов. Именно миграционната политика на България беше и един от основните пунктове в предизборната програма на Обединени патриоти, който по категоричен начин беше отстояван и стана част от управленската програма ГЕРБ - ОП, посочват от пресцентъра. \"България като външна граница на ЕС носи отговорността за сигурността не само на своята територия, но и за сигурността на цялата Общност. Ето защо още през миналия мандат благодарение на усилията на патриотичните формации в НС беше завършен строежът на оградата. Като министър на отбраната Красимир Каракачанов усили военното присъствие на пограничните райони, през които имаше пробив и незаконно влизаха мигранти. Всичко това доведе до почти нулев бежански натиск по границите и много малка населеност на центровете за бежанци\", отбелязват от партията. Поисканата от Красимир Каракачанов преди месец справка от Държавната агенция за бежанците показва, че ако през януари 2015 г. капацитетът на центровете е бил запълнен на 67 процента, през декември 2016 г. стига до 85 процента, то към юни 2018 г. е едва 11 процента. Хората, които са постъпили на територията на България през периода 2015-2018 г. са основно от Афганистан, Ирак и Сирия. През 2015 г. подадените молби са съответно: Ирак - 6959, Афганистан - 6193, Сирия - 5993, Пакистан - 578, Иран - 175. През 2016 г. броят на молбите е значително завишен. През 2018 г. до момента цифрите са съвсем други - Афганистан - 286, Сирия - 123, Ирак - 107, Пакистан 24, Иран - 12. \"Правителството на България, част от което сме и ние - патриотите от ВМРО, спази своите обещания и не само, че няма да има върнати мигранти, но няма и да допусне нова бежанска криза в страната\", посочват от партията. \"ВМРО показва, че патриотизмът е градивен и помага на страната. Именно ВМРО демонстрира, че някои от успешните политики на страните от Вишеградската група могат да се прилагат и у нас. Патриотите от ВМРО слагат сигурността на България на първо място и не се опитват да трупат партийни дивиденти от чувствителни външнополитически въпроси, както го прави опозицията\", отбелязват от партията.!", "date": "2018.08.20", "title": "ВМРО: С позицията си за бежанците България показа на Европа, че е фактор в ЕС"}
{"url": "https://www.24chasa.bg/novini/article/7016924", "text": "Около 4000 учители се търсят сега в училищата в страната, като всички свободни работни места се обявяват в сайтовете на Регионалните управления по образованието и в Агенцията по заетостта. Общо учителите в страната са над 90 000 и очакваме тези места да бъдат заети, каза министърът на образованието и науката Красимир Вълчев. Той отбеляза, че най-голям недостиг на учители традиционно има по предметите физика, математика, химия, информатика, по чужди езици, търсят се и ресурсни учители. Всяка година преди началото на учебната година има търсене и недостиг на учители, като в последните години средно годишно над 5000 учители се пенсионират, каза министър Вълчев. По думите му през тази година между 4500 и 5000 учители се очаква да се пенсионират, но още не се знае колко от тях ще останат на работа или придобивайки право на пенсия ще подновят правоотношенията си в училищата. Още през миналата година започнахме да разработваме информационна система, която да картографира търсенето и предлагането на педагогически специалисти и на педагогическа работа в страната, съобщи министър Вълчев. В информационната система, която трябва да бъде готова до края на годината, ще се регистрират завършващите с педагогическа правоспособност във висшите училища, както и специалистите, които са с такава правоспособност на пазара на труда или желаят да се включат в педагогическа професия. Те ще заявяват в кои общини и по кои учебни предмети могат и искат да преподават. В системата ще има информация и за всички педагогически специалисти, които навлизат в пенсионна възраст и така ще може да се прогнозира търсенето на учители, обясни министър Вълчев. По думите му в тази информационна система всеки, който завършва, ще може да види в кои общини и в кои училища се очаква недостиг на педагогически специалисти, както и чрез данните МОН ще може да прави сериозни анализи за недостига на учители. Общият стимул повече млади хора да се запишат в системата е свързан с увеличението на учителските заплати и с повишаването на престижа на учителската професия, обясни министър Вълчев. Той коментира, че има първи сигнали, че увеличението на възнагражденията ще мотивира повече млади хора да се включат в педагогическо образование, както и че повече от завършващите педагогически специалисти ще започнат да преподават в училищата. Има и допълнителни стимули за учителите, които ще преподават в малките и отдалечените населени места, тъй като в бъдеще по-трудно младите хора ще бъдат мотивирани да преподават там, както и в училищата с концентрация на деца от уязвимите групи, информира Красимир Вълчев. Той каза, че ще има промени в наредбата за приобщаващото образование и чрез финансиране по проект по ОП \"Наука и образование за интелигентен растеж\" учениците, които изостават, задължително ще учат допълнително. За тези деца не се предвижда повтарянето на клас, а допълнителни занимания.", "date": "2018.08.20", "title": "4000 учители се търсят в училищата - по физика, математика, химия, информатика"}
{"url": "https://www.24chasa.bg/novini/article/7016986", "text": "Международен фестивал на румбата започна в Куба и до края на месеца из цялата страна ще се представят известни музикални групи и танцови ансамбли, съобщи ТАСС, цитирана от БТА. С особено нетърпение жителите на острова чакат концерта на световноизвестната кубинска група барабанисти \"Лос муниекитос де Матансас\", която спечели награда \"Грами\" през 2001 г. Освен изпълненията са предвидени колоквиуми и мастер класове по румба - пламенния танц, който по цял свят се свързва именно с Куба. През 2016 г. той беше включен в списъка на ЮНЕСКО на световното нематериалното културно наследство. Фестивалът на румбата в Куба се организира от 10 години.", "date": "2018.08.20", "title": "Международен фестивал на румбата започна в Куба"}
{"url": "https://www.24chasa.bg/novini/article/7016979", "text": "Германия не обмисля финансова помощ за Турция като начин да помогне на Анкара да се справи с валутната си криза, съобщи днес правителственият говорител Щефен Зайберт, цитиран от Ройтерс и ТАСС. Въпросът за германската помощ за Турция не е в дневния ред на правителството в момента, каза Щефен Зайберт на редовна правителствена пресконференция, предава БТА.  Той отговори на въпрос за евентуална германска финансова помощ за Турци, повдигнат от лидерката на германската Социалдемократическа партия Андреа Налес през уикенда. Щефен Зайберт посочи, че от Турция зависи да реши дали иска да се обърне към Международния валутен фонд за помощ. Той допълни, че въпросът за финансовата помощ не е бил централен за разговорите между германските и турските лидери. От началото на годината турската лира поевтиня с над 35 процента спрямо американския долар. Корпоративният дълг, инфлацията и влошените отношения със САЩ само допринесоха за проблемите на Турция. Турция и САЩ освен това си наложиха взаимно мита.", "date": "2018.08.20", "title": "Германия: Не обмисляме финансова помощ за Турция"}
{"url": "https://www.24chasa.bg/novini/article/7016997", "text": "Областният управител на Софийска област Илиан Тодоров е имал работна среща с посланика на Руската Федерация в България Анатолий Макаров, съобщиха от пресцентъра на Софийска област. Илиан Тодоров е изказал своите отлични впечатления от пребиваването си в побратимената на Софийска област - Ленинградска област, както и намеренията и договореностите за бъдещи взаимоотношения. Той е благодарил на Анатолий Макаров за активността и съдействието при организиране на посещението му в Санкт Петербург. Анатолий Макаров е изразил своята подкрепа към областния управител на Софийска област за ангажираността му при провеждане на националната политика за опазване на войнишките паметници, голяма част от които са на загинали руски войници и военачалници. Обсъдени са били и въпроси, засягащи изразеното желание на общини от областта да бъдат създадени контакти с общини от Руската Федерация, за което руският посланик се е ангажирал лично. Посланик Макаров е изказал увереност, че със своите последователни и конкретни действия Областният управител ще продължи създадените добри взаимоотношения на двете страни на Регионално ниво.", "date": "2018.08.20", "title": "Областният управител от Софийска област се срещна с посланика на Русия"}
{"url": "https://www.24chasa.bg/novini/article/7016385", "text": "В неделя Китай публикува насоки за борбата с бедността през следващите три години, чиято цел е тя да бъде изкоренена до 2020 г., предава  През следващите три години ще бъде трудно още 30 милиона души да бъдат спасени от бедността, се казва в ръководството, издадено от ЦК на ККП и Държавния съвет. В него още веднъж се подчертава целта на страната да се справи с бедността във всички селски райони до 2020 г., за да се изгради общество със средно ниво на благосъстояние. На бедното население трябва да бъдат осигурени храна и дрехи, както и основни медицински услуги и базови условия на живот, а на децата на бедните семейства деветгодишно задължително обучение. В ръководството се посочва, че работата по облекчаването на бедността трябва да се фокусира върху изключително бедните райони, като Тибет, планинския автономен район Ляншан И в провинция Съчуан и автономния район Лису в провинция Юннан. Трябва да се насърчи развитието на специфичните индустрии, да се подкрепи заетостта, образованието и възстановяването на екологичното равновесие, се посочва в ръководството. В него са изброени и други мерки за облекчаването на бедността, сред които ускореното изграждане на инфраструктурата, увеличаването на финансовата подкрепа, социалната мобилизация, укрепването и подобряването на ръководната роля на партията в намаляването на бедността.", "date": "2018.08.20", "title": "Китай публикува насоки за борбата с бедността до 2020 година"}
{"url": "https://www.24chasa.bg/novini/article/7016569", "text": "Македонският външен министър Никола Димитров ще бъде на работно посещение в Съединените щати от днес до 22 август по покана на американския държавен секретар Майк Помпейо, предаде агенция МИА, цитирана от БТА. Освен с Помпейо, Никола Димитров ще има срещи с високопоставени представители на американската администрация - в Съвета за национална сигурност, Държавния департамент, Конгреса, както и с представители на неправителствени организации и други институции във Вашингтон.", "date": "2018.08.20", "title": "Македонският външен министър отива в САЩ за среща с Майк Помпейо"}
{"url": "https://www.24chasa.bg/novini/article/7016566", "text": "Стенен релеф на 3800 години със змии и човешки глави беше открит в Перу, съобщи ДПА, цитирана от БТА.  Стената е дълга 2,8 м и висока 1 м. Тя е в археологическия обект Вишама, на 110 км северно от Лима. На релефа са изобразени четири човешки глави със затворени очи. Между тях минават две змии, като главите им са насочени към антропоморфно семе. Змиите представляват водно божество, което напоява земята, за да растат семената, обясни археоложката Татяна Абад. Стенният релеф вероятно е създаден по време на суша, предизвикана от промени в климата. Градът Вишама е построен между 1800 г. пр. н. е. и 3500 г. пр. н.е. На археологическия обект са открити глинени сгради и гробище.", "date": "2018.08.20", "title": "Стенен релеф на почти 4000 години беше открит в Перу"}
{"url": "https://www.24chasa.bg/novini/article/7016587", "text": "19-годишен младеж беше зрелищно арестуван в центъра на София минути преди 10 ч. днес. По първоначална информация той е задържан за автокражба. Според   младежът е откраднал лек автомобил вчера, като бил засечен с него днес от полицаи. Те го следили до момента, в който слязъл от возилото. В района на 22 СУ, на метри от НДК, го обградили и арестували след кратко преследване. Очевидци твърдят, че са чули изстрели, но на този етап няма потвърждение за използване на огнестрелно оръжие. Официалната информация от СДВР е, че задържаният е свързан с автокражби, грабежи и наркоразпространение. Работата по случая продължава.", "date": "2018.08.20", "title": "Арестуваха заподозрян за автокражба в центъра на София"}
{"url": "https://www.24chasa.bg/novini/article/7016573", "text": "Германският външен министър Хайко Маас ще посети днес Полша, предаде ДПА. Той ще се срещне с полския си колега Яцек Чапутович във францискански манастир, разположен недалеч от бившия нацистки лагер Аушвиц. Ръководителят на германската дипломация ще посети Аушвиц за първи път в качеството си на министър. При встъпването си в длъжност през март той заяви, че е влязъл в политиката именно заради Аушвиц. Полският му колега Чапутович обаче няма да го придружи при посещението на лагера. Полският парламент прие тази година свързан с Холокоста закон, който доведе до дипломатическа криза между Полша и Израел. Законът предвиждаше налагането на глоби и затвор за хора, които публично и погрешно приписват на полската държава и народ отговорността за извършените от нацисткия режим престъпления срещу евреи през Втората световна война. Критиците обвиниха полската управляваща партия \"Право и справедливост\" в опит за прикриване на престъпленията на поляци срещу евреи по времето на войната. През юни, след месеци на преговори с Израел, полският парламент отмени тази част на приетия закон, която предвиждаше възможността за вкарване в затвора. Изследванията показват, че в Аушвиц са загинали 1,1 милиона души, 90 процента от които евреи. Освен тях сред жертвите в лагера е имало поляци, роми, съветски военнопленници и хомосексуалисти, отбелязва ДПА.", "date": "2018.08.20", "title": "Хайко Маас ще посети днес бившия нацистки лагер Аушвиц"}
{"url": "https://www.24chasa.bg/novini/article/7016594", "text": "Правителството смята, че Ралица Агайн трябва да освободи поста си като зам-председател на Комисията за финансов надзор. Това заяви финансовият министър след среща с премиера Бойко Борисов, шефът на регулатора Карина Караиванова и ДАНС за ситуацията с фалиралата кипърска компания Олимпик. Отнемането на лиценза остави близо 200 000 българи без Гражданска отговорност. Искаме Агайн да поеме отговорнист и да освободи поста, заради редица слабости, които са намерени. Закона дава изключително лимитирани възможности на парламента да я освободи. Горанов посочи, че пропуските са непознаване на правилата и действията при такава ситуация. Това, че след 10 май когато лиценза на кипърското дружество е отнет, не са уведомени финансовото министерство и бюджетната комисия за последствията. Някой трябва да поеме отговорност за ситуацията. Регулаторът не обърнал внимание и на ниските цени, които е предлагал застрахотеля Олимпик.     ", "date": "2018.08.20", "title": "Правителството иска оставката на Ралица Агайн от финансовия надзор"}
{"url": "https://www.24chasa.bg/novini/article/7016596", "text": "Делегация на Министерството на отбраната, водена от заместник-министъра на отбраната Атанас Запрянов ще бъде на посещение в САЩ от 27 до 31 август информира ресорното ведомство. Визитата е по покана на началника на Офиса за отбранително сътрудничество към посолството на САЩ в София. Тя е продиктувана от заявеното желание за партньорство в конкретни области от взаимен интерес, както и от готовността за засилване на стратегическия диалог между България и САЩ. В столицата Вашингтон заместник-министър Запрянов ще има срещи в Пентагона, Държавния департамент и Конгреса на САЩ.", "date": "2018.08.20", "title": "Делегация на Министерството на отбраната ще посети САЩ"}
{"url": "https://www.24chasa.bg/novini/article/7016613", "text": "Синдикалната федерация на служителите в МВР /СФСМВР/ настоява компетентните служби в МВР и ГД \"Пожарна безопасност и защита на населението\" да направят проверка и анализ на причините довели до четири инцидента за последните 18 месеца с пожарни автомобили от един и същ модел. Това става ясно от отворено писмо изпратено до медиите, цитирано от БТА. Поводът за позицията е пътен инцидент от 17 август с пожарен автомобил, при който загина огнеборец, а други двама са ранени. Синдикатът не приема версиите, че причините довели до произшествието са лошите пътни условия и/или грешка на водача. И искат пълно изясняване доколко този модел машини са пригодни за всякакви условия. От СФСМВР искат проверка кой е одобрил доставката на тези автомобили по ОП \"Околна среда\", както и дали те отговарят на заложените спецификации в обществената поръчка. Те настояват да се направи техническа експертиза за поведението на автомобилите в реални пътни условия. Също и статистическа обработка на данните за използване на този тип автомобили при горски пожари", "date": "2018.08.20", "title": "Полицейски синдикат иска проверка на 4-те инцидента с пожарни коли"}
{"url": "https://www.24chasa.bg/novini/article/7016621", "text": "Не е имало лекарска грешка при смъртта на родилка в сливенската болница. Това твърдят в първия си коментар по случая от лечебното заведение. От там отрекоха и твърдението на близките на починалата жена, че при раждането са използвани удари в корема, информира NOVA.  Не е имало време за секцио при раждането на малката Мария и форцепсът е бил единственият вариант пред екипа, заяви директорът на болницата. „Раждането е започнало като нормално раждане. В един момент напъните на родилката са станали неефективни, главата на детето вече е била прорязала, затова се е наложило раждането да бъде с инструмент. Родилката след като се влошава, й е направен скенер. Няма счупени ребра. Няма счупена ръчичка и на детето. Никой не е скачал върху родилката, няма такова нещо. Възможно е някой да я е натискал”, заяви Весислав Петров, директор на МБАЛ \"Д-р Иван Селимински\" – Сливен. И днес от болницата оказаха да дадат на близките епикризата на Ренета. Никой не отговори и на много им въпроси защо се е стигнало до трагедията. Пред болницата имаше протест. Да подкрепи семейството дойде и Михаела. Преди три месеца ражда близнаци след секцио при същия екип в сливенската болница. „Четири дни нещо не беше както трябва и се надуваше все повече и повече, умирах от болки. Заведоха ме в хирургия, на които благодаря, и там ми отрязаха дебелото черво. Казаха, че е перитонит с перфорация. Тръгваш за щастие, а се връщаш с трагедия”, заяввява Михаела. Михаела все още не се е възстановила напълно, предстоят й още операции. А междувременно майки в социалните мрежи настояха за законови промени, забраняващи раждане с натиск върху корема. „Защо почива родилката и за нас е неясно. Трябва някой да ни го изясни”, заяви директорът на болницата Весислав Петров.", "date": "2018.08.20", "title": "Директорът на сливенската болница: Не са скачали върху родилката"}
{"url": "https://www.24chasa.bg/novini/article/7016649", "text": "Трафикът е интензивен на ГКПП \"Кулата\" и ГКПП \"Маказа\" на българо-гръцката граница, на изход, по данни към 12.00 часа. Това съобщиха от пресцентъра на ГД \"Гранична полиция\". На българо-румънската граница, на ГКПП \"Дунав мост-Русе\", ГКПП \"Дуранкулак\" и ГКПП \"Кардам\" трафикът е интензивен на вход за леки автомобили. На ГКПП \"Дунав мост-Видин\" трафикът на леки автомобили е интензивен и в двете посоки. На българо-турската, българо-сръбската и българо-македонската граница трафикът е нормален на всички контролно-пропускателни пунктове. По информация на дружеството \"Дунав мост Видин – Калафат\" АД, до 25 август 2018 г. се извършва ремонт на участък от пътя преди ГКПП \"Видин\". За този период временно движението се осъществява двупосочно в едно платно.", "date": "2018.08.20", "title": "Интензивен е трафикът на \"Кулата\", \"Маказа\", \"Дунав мост\" - Русе и Видин"}
{"url": "https://www.24chasa.bg/novini/article/7016678", "text": "Има общо 17 съоръжения в лошо експлотационно състояние по автомагистралите \"Тракия\" и \"Хемус\". Това заяви министърът на регионалното развитие и благоустройството Николай Нанков след срещата с премиера Бойко Борисов в Министерския съвет. Миналата година ремонтирахме 7 съоръжения по двете магистралите, тази година от тези 17 ремонтираме 5, обясни Нанков. По думите му до края на месеца започва работата на още 3 обекта, 2 на \"Хемус\" и един на \"Тракия\". Останалите 10 ще бъдат рехабилитирани през 2019 - 2020 г. \"Знам колко е трудно от гледна точка на шофьорите, призовавам ги да бъдат търпеливи, за да може нашите пътища да гарантират безопасното предвижване към тях. По \"Хемус\" част от тежкотоварното движение е по алтернативния път - през Витинска река и Ботевград, около Витиня и Корнишки дол. До 1 ноември ще приключим с тези ремонти и ще оправим движението на тежкотоварните автомобили по магистралата\", обясни регионалният министър. Той уточни, че положението на тези съоръжения не е тежко, но гаранционният им срок от 48 години откакто са ремонтирани е на път да изтече и ако тази и следващата година не се извършат тези ремонти, ни грози опасността в тези участъци да се затворят и двете магистрали.", "date": "2018.08.20", "title": "17 съоръжения по магистралите трябва да се ремонтират"}
{"url": "https://www.24chasa.bg/novini/article/7016690", "text": "Съветникът на американския президент Доналд Тръмп за националната сигурност Джон Болтън се срещна днес с премиера на Израел Бенямин Нетаняху, предаде Асошиейтед прес, цитирана от БТА. По време на срещата Джон Болтън нарече \"ужасно\" иранското ядрено споразумение, от което Тръмп изтегли САЩ през май. Болтън също така заяви пред Нетаняху, че Съединените щати смятат за \"неимоверно важно\" да попречат на Иран да се сдобие с ядрено оръжие и това е причината за оттеглянето от споразумението и за връщането на санкциите срещу Техеран. Нетаняху изрази съгласието си, че споразумението е било \"катастрофално\" и окачестви като историческо решението на Тръмп да изтегли САЩ от него.", "date": "2018.08.20", "title": "Съветникът на Тръмп Джон Болтън се срещна с Нетаняху"}
{"url": "https://www.24chasa.bg/novini/article/7016710", "text": "Приключи археологическото проучване на новооткритата Църква № 16 на територията на Средновековния Червен. Християнският храм, разположен в западния хълм на Червенския рид, е с размери 6,70 на 12,80 м. Състои се от притвор и основна част – наос, а олтарното пространство завършва като тристенна апсида. Постройката е изградена от обработени каменни блокове и е била декорирана с употребата на тухлени пояси и ниши. Първоначалният анализ на находките, както и наблюдаваната технология за изграждане на храма го датира в рамките на ХІV век. Още при миналогодишните проучвания в притвора на храма бяха регистрирани запазени малки участъци от стенописи. В най-голяма степен те са съхранени в олтарната част на църквата – флорални мотиви и червени декоративни рамки маркират най-долния пояс на стенописна украса в сградата. Осем погребения бяха разкрити по време на тазгодишната археологическа кампания в Средновековния град. Гробните камери са издълбани в скалата и са били покрити с каменни плочи. Пет от гробовете се намират в основното помещение на църквата. Всички камери са използвани повече от веднъж, а антропологичният анализ на човешките останки в тях ще предостави повече информация за профила на обитателите на Червен през Средновековието. Червен е археологически обект със значим принос в изучаването на средновековната българска култура. На негова територия са разкрити замък, крепостни стени, два подземни водоснабдителни прохода, църкви, обществено-административни сгради, много жилища и значими археологически находки.", "date": "2018.08.20", "title": "Църква от ХІV век проучиха археолози в Червен"}
{"url": "https://www.24chasa.bg/novini/article/7016727", "text": "Забранява се влизането на пътни превозни средства до полунощ на 23 август по южната половина от пътното платно на бул. \"Арсеналски\" в участъка от ул. \"Никола Козлев\" до ул. \"Зорница\", както и през кръстовище бул. \"Арсеналски\" - ул. \"Зорница\". Това съобщиха от Столичната община, цитирани от БТА. Забранено ще е движението от 24 август за 4 дни по южната половина от пътното платно на бул. \"Арсеналски\" в участък от 145 м, между ул. \"Църноок\" и ул. \"Зорница\", както и през кръстовище бул. \"Арсеналски\" - ул. \"Никола Козлев\". От 28 август до края на месеца няма да може се минава по южната половина от пътното платно на бул. \"Арсеналски\" в участъка от ул. \"Никола Козлев\" до ул. \"Църноок\", както и през кръстовище бул. \"Арсеналски\" - ул. \"Никола Козлев\".", "date": "2018.08.20", "title": "Влизат в сила ограничения по столичния булевард \"Арсеналски\""}
{"url": "https://www.24chasa.bg/novini/article/7016556", "text": "Афганистанските сили за сигурност успяха да освободят 149 души, в това число жени и деца, които по-рано днес бяха отвлечени при засада на талибаните срещу три пътнически автобуса в северната провинция Кундуз, предаде Асошиейтед прес, цитирана от БТА. Насрат Рахими, заместник-говорител на афганистанското вътрешно министерство, каза, че бунтовниците държат в плен още 21 души. При операцията по освобождаването на задържаните, която продължава, са били убити най-малко 7 талибани. Говорителят на талибаните Забиула Муджахид каза днес, че те са решили да пленят хората от автобусите, след като техни разузнавателни източници са разкрили, че в тях пътуват много членове на афганистанските сили за сигурност. Муджахид увери, че цивилните от автобусите ще бъдат пуснати, но не каза какво ще стане с военните, предаде Ройтерс. Той заяви също, че талибанските лидери не са обявили прекратяване на огъня в отговор на обявеното от афганистанския президент Ашраф Гани прекратяване заради празника Курбан байрам. Независимо от това талибаните ще освободят най-малко 500 пленници, в това число и членове на силите за сигурност, заловени по време на сблъсъци в три афганистански провинции.", "date": "2018.08.20", "title": "Освободиха 149 пътници на автобуси, похитени от талибаните (Обновена)"}
{"url": "https://www.24chasa.bg/novini/article/7016733", "text": "Еврозоната се измъкна от тресавището на гръцкия дълг, но остава уязвима, твърдят икономисти, изразявайки безпокойства най-вече за ситуацията в Италия, предаде Франс прес. След няколко години дълбока рецесия и три спасителни програми, Атина днес официално напуска опеката на кредиторите си - еврозоната и Международния валутен фонд (МВФ) - и отново започва да се финансира сама на пазарите, предава БТА. Но въпреки предпазливото определение на европейците, че това е \"добра новина\" след години на лутане и тежки политически кризи, еврозоната остава изправена пред различни нови предизвикателства. \"Гръцката криза не е решена, тя е отложена за по-късно\", уверява Шарл Виплош, професор по икономиката в Института за международни проучвания и развитие в Женева. И наистина, Атина ще трябва да започне да погасява от 2032 година по-голямата част от дълга си, който остава колосален (около 180 процента от БВП). А дотогава е трудно да се каже как ще се е развила страната - както в политически, така и в икономически план. През последните месеци МВФ непрестанно предупреждава за дългосрочните възможности на страната да обслужва този дълг въпреки последните облекчения, одобрени от еврозоната. Виплош разобличава \"отявления цинизъм\" на европейците при управлението на кризата. Според него \"проблемите не са решени, но се преструваме, че вярваме, че са решени. След мен и потоп\". \"По един или друг начин нещо ще изгърми. Гърция отново ще изпадне в криза доста преди 2032 година\", прогнозира той. \"Изобщо не е решен проблемът с държавните дългове, те остават много големи в Италия, Гърция и Португалия, въпреки техните усилия\", предупреждава Ан-Лор Дьолат, заместник-директор на Центъра за прогнозни проучвания и международни данни (Cepii). Освен тези три страни, значителен е дългът и на големи държави като Испания и особено Франция, което представлява опасност за цялата еврозона. \"Дългът е фактор за уязвимост, който може да се окаже особено силен и необуздан, тъй като е свързан с пазарите\", обяснява г-жа Дьолат. В същото време дългът на другите страни от валутния съюз намалява. В резултат на това еврозоната се поляризира - от едната страна са \"добрите ученици\", а от другата - останалите. А интересите на тези две групи силно се различават. Едните настояват за бюджетна дисциплина и контрол на разходите, а другите - за по-голяма солидарност. Италия представлява реална опасност за еврозоната заради дълга си, уязвимостта на банките и популисткото й правителство, подчертават икономистите. \"Дългът на страната е 130 процента от БВП, вътрешните проблеми са сериозни, банковата система не е прочистена и сега се управлява от хора, които явно не разбират какво ще правят. Заплахата е съвсем ясна\", посочва Шарл Виплош. Икономическата политика на новото италианско правителство си остава твърде неясна, с отправяните противоречиви сигнали от изпълнителната власт. След срутването на моста на автомагистралата край Генуа Европейският съюз стана обект на критики от страна на Рим, който го обвини, че пречи на инвестициите заради политиката си на строги икономии. Според професор Филип Мартен от парижкия институт за политически науки Сианс По (Sciences Po) \"днес в еврозоната липсват инструменти, институции, които да противодействат на евентуална тежка криза с италианския дълг\". Дълговата криза предостави на еврозоната възможността да се развие, със създаването на Европейския стабилизационен механизъм (ЕМС) - чиято задача е да отпуска заеми на изпаднали в затруднение страни - както и с укрепването на Банковия съюз. Но тази структура остава незавършена и различните опити да бъде разработена, като тези на френския президент Еманюел Макрон който иска например достатъчно голям бюджет за еврозоната, се сблъскват с упоритата съпротива на някои по-силни икономически северни страни, които се опасяват да не бъдат принудени да плащат вместо южните си съседки. В този контекст \"еврото се превръща в крайна сметка в хаотична валута, с постоянни водовъртежи, докато замисълът му беше да гарантира стабилността\", отбелязва професор Натали Жансон от бизнес школата Неома (Neoma) в Руан.", "date": "2018.08.20", "title": "След гръцкия кошмар еврозоната е изправена пред нови изпитания"}
{"url": "https://www.24chasa.bg/novini/article/7016745", "text": "Стив Банън отправи много сериозно послание към републиканците - обединете се около президента Доналд Тръмп. Вчера в интервю за Асошиейтед прес, цитиран от БТА, бившият главен съветник на Тръмп заяви, че според него Републиканската партия би загубила между 35 и 40 места в Камарата на представителите, ако изборите бяха днес. Ако това стане демократите ще спечелят мнозинство и ще задействат процедурата по импийчмънт, убеден е Банън. Той смята обаче, че все още има време ситуацията да бъде променена и основава организацията \"Граждани на американската република\", за да повлияе на изборите и предпази Тръмп от подобен резултат. \"Не може да гледате на това като на междинни избори и да действате с традиционните похвати на Републиканската партия. Ако го направите, ще се провалите\", каза Банън, изтъквайки, че републиканците трябва да положат много по-големи усилия срещу мотивираните демократи. Офанзивата на Банън е тест за влиянието му в Републиканската партия година след уволнението му от поста в Белия дом. Отношенията му с Тръмп се влошиха, след като през януари излезе отровена книга, съдържаща убийствени цитати на Банън, който описва президента като недисциплиниран и критикува сина му Доналд Тръмп-младши. Положението му се влоши още повече, след като продължи да участва в кампанията на кандидата за сенатор на републиканците от Алабама Рой Мор, дори след като се появиха обвинения за извършени преди десетилетия сексуални посегателства. Мястото в Сената, на което можеха да разчитат републиканците, бе заето от демократ. Се Банън прави отпит да се върне в политиката и признава, че го очакват предизвикателства, включително въодушевеният електорат на демократите. По-малко от три месеца преди изборния ден демократите се нуждаят от 24 места, за да си върнат контрола над Камарата на представителите и гледат все по-оптимистично на шансовете си след високата им активност на поредицата от извънредни избори. Банън каза, че републиканците могат да спечелят повече подкрепа, ако се фокусират върху това да активизират привържениците на Тръмп. \"Не става дума за убеждаване. Вече е твърде късно да убеждаваш някого. До изборите остават 90 дни. Става дума за активизиране на избиратели и разширяване на традиционния електорат\", казва Банън. Банън започва да действа, но в същото време много републиканци смятат, че битката за Камарата на представителите няма да е лесна. Белият дом не отговори на молба на АП да даде коментар по въпроса. Банън заяви, че новото му начинание ще е насочено към бързо въздействие върху избирателите и представяне на изборите като гласуване за или против Тръмп и импийчмънта. Той пуска и филм за президента, озаглавен\"Trump@War\" (\"Тръмп@Война\") и насочен към поддръжниците на Тръмп. Бившият съветник каза, че е получил подкрепата на частни дарители, но не уточни кой финансира начинанието му или колко пари е събрал. Заяви обаче, че действа независимо от Националния комитет на Републиканската партия, Белия дом и инициативния комитет на Тръмп. Имайки предвид задачата си за междинните избори, Банън защити политиката и стила на президента, изтъквайки, че Тръмп е постигнал добри икономически резултати и е възприел правилен подход по време на кампанията. Банън подкрепи и тежките мита, провокирали критика в земеделските щатове, които бяха решаващи при победата на Тръмп. Той подчерта, че митата са ключов елемент от националистическата икономическа стратегия на Тръмп. \"Хората в Айова, щом им се обясни, изцяло ще подкрепят президента по този въпрос\", каза той. \"Нямаме избор. Или ще спечелим икономическата война с Китай, или ще се превърнем във второразрядна или треторазрядна сила\". Банън каза, че културните войни на Тръмп, сред които публичните нападки срещу жените и малцинствата, не са проблем. Според него това е \"отличителният стил\" на президента и хората трябва да \"преценяват кое е важно и кое не\". Той е на мнение, че Тръмп би спечелил от закриването на правителството заради спирането на финансирането на граничната стена и каза, че това би \"стимулирало популистката десница\", но призна, че тя е малцинство. Банън не е съгласен и с идеята, че евентуална загуба в Камарата на представителите няма да се отрази зле на Тръмп, защото би му дала нов стимул за изборите през 2020 г. Според Банън подобни идеи са \"опасно наивни\". Гледайки към изборите през 2020 г., кандидатът на демократите Майкъл Авенати би могъл да се окаже потенциален съперник, казва бившият съветник на Тръмп. Борбеният адвокат вече отправи нападки към Тръмп като защитник на порноактриса, твърдяща, че е имала интимен контакт с президента, което Тръмп отрича. \"Той е борец, а хората търсят борци. Той ще е фактор на първичните избори, именно защото е борец, а много от демократите не са\", каза Банън за Авенати въпреки увереността си, че Тръмп ще надвие всеки съперник.", "date": "2018.08.20", "title": "Стив Банън иска Републиканската партия да се обедини зад Тръмп"}
{"url": "https://www.24chasa.bg/novini/article/7016749", "text": "Служители на Пето РУ в София разкриха извършители на кражба на товарен автомобил, съобщиха от СДВР. Действията по разследването стартирали в началото на месец юли, когато собственичката на „Ситроен Джъмпер“ потърсила помощ в Пето РУ и обяснила, че паркираният й на ул. „Хан Омуртаг“ микробус е откраднат. В хода на предприетите оперативно-издирвателни действия в рамките на образуваното досъдебно производство, криминалистите установили извършителите на кражбата - двама столичани на 25 и 26 години. Според събраните данни двамата натоварили Ситроена на репатрак и го откарали на паркинг в Кривина, където на 26 юли полицаите го намерили. На 16 август двамата мъже са задържани в Пето РУ с полицейска мярка до 24 часа. След доклад на събраните материали по случая в Софийска районна прокуратура те са привлечени като обвиняеми за престъпление по НК. На 25- годишния е наложена мярка за неотклонение „подписка“.", "date": "2018.08.20", "title": "Задържаха двама мъже в София, откраднали товарен автомобил през юли"}
{"url": "https://www.24chasa.bg/novini/article/7016759", "text": "Ремонтът на участъка от бул. “България” в София между булевардите “Гешов” и “Гоце Делчев” ще приключи на 9 септември. Движението ще бъде пуснато изцяло на 10 септември. Това съобщи столичният кмет Йорданка Фандъкова. Тя провери ремонта със зам.-кмета по транспорта Евгени Крусев. “Работи се активно. Виждате, че движението е изключително натоварено, заради затвореното платно. Затова благодаря на софиянци за търпението. По мое настояване на целия участък ще се сложи мрежа, за да бъде по-здрава новата настилка. Ако строителите спазят графика и не вали от събота движението в това платно ще бъде пуснато и ще затворим другото - в посока център”, каза Фандъкова.  За следващата година остават ремонтите на участъците от булеварда - между НДК и бул. “Гешов” и от бул. “Гоце Делчев” до околовръстния път. Още не е ясно дали ще се работят паралелно или на етапи. Фандъкова напомни, че от днес е пуснато движението по бул. “Христофор Колумб”. От утре обаче за ремонт се затваря Източната тангента. Там ще се пропускат само коли на работещите в района. Ремонтът трябва да приключи до 15 септември. ", "date": "2018.08.20", "title": "Ремонтът на бул. “България” приключва на 9 септември (Снимки)"}
{"url": "https://www.24chasa.bg/novini/article/7015940", "text": "Чиновниците да получават допълнително пари, за да могат да си платят за почивка в страната или чужбина, вместо да ползват ведомствени станции. Това е едно от предложенията, които ще обсъждат министрите при изготвянето на стратегия за управление на държавните почивни бази и резиденциите. Предложението е включено в доклада на Световната банка до вицепремиера Томислав Дончев, който бе направен като част от проекта за реформиране на административните услуги по Оперативна програма “Добро управление”. В момента служителите в администрацията могат да закупуват карти за почивка във ведомствените си бази на от което обаче станциите са постоянно на загуба. Тази практика е остатък от комунизма, когато чиновниците не са можели да пътуват. В момента е по-добре те да получават допълнително пари към заплатите си и сами да решават дали ще отидат на ваканция в страната или чужбина, препоръчва докладът на Световната банка. Тази практика носи и по-голяма яснота какви са разходите на бюджета за администрацията, подчертават експертите в документа, с който “24 часа” разполага. Той ни бе предоставен от Министерския съвет, който е негов възложител. В момента по-голямата част от разходите за предоставяне на социална услуга на чиновниците остава скрита, защото се отчитат само оперативните разходи на станциите, но не и амортизация, осигуряването на бюджети за поддръжка и пропуснатите ползи. Всички тези разходи в момента се покриват от бюджетите на министерствата, установила проверката на експертите от Световната банка. Дори и при тези отчети се оказва, че почивните станции и резиденциите носят годишна загуба от 22 млн. лв., които реално се покриват от бюджета на държавата. Ведомствата в България разполагат със като общият брой на леглата в тях е над 10 хил. Цените за нощувка са изключително ниски и варират от 5-7,50 лв. на нощ в станции на МВР до 180 лв., колкото струва наемът на малък апартамент в двореца “Евксиноград”. Средната цена във всички бази е 20 лв. на нощ. Дори и при тези цени обаче почивните станции и резиденциите са празни, установила проверката на експертите на Световната банка. Не помагало и това, че за външни гости цените са двойни, а понякога надхвърлят и 120% от субсидираната цена за нощувка. Но дори и тогава много от обектите предлагали стаите си на цени, които са по-ниски от тази за шезлонг и чадър на плажа в същия курорт. Заради това Световната банка предлага на Министерския съвет да помисли за увеличаването на цените. Идеята е те да останат по-ниски от тези в частните хотели от същата категория. Не е посочено обаче до какви нива трябва да бъдат вдигнати тарифите на държавните почивни станции. Експертите обаче направили проучване сред чиновниците и то показало, че биха приели повишаване на цените средно с 15 лв. на нощувка, което би означавало вдигане на цените на базите на МВР например между 75 и 200%. Станциите и резиденциите се управляват от чиновници, които нямат никакъв опит в туристическия бранш и тяхното възнаграждение не зависи от постигнатите финансови резултати. Напротив, всички приходи от почивните станции отиват директно в бюджета и в тях не остават дори средства за елементарни поддръжка и ремонт. Допълнително почивните станции на властта стоят празни - а в много от тях пада дори до 10 на сто от леглата. Причина за това е и липсата на маркетинг на почивните бази, за да привличат граждани, които не са част от администрацията. Една-единствена почивна станция опитва да продава своите услуги чрез световни туристически портали като booking.com, установили от Световната банка. Това е управляваната от Министерството на външните работи станция “АДИС-Холидей инн” в морския курорт Златни пясъци. Тази станция обаче е и единствената с професионално управление, се твърди в доклада. От една страна, е част от дружеството за управление на дипломатическите имоти към Външно, от друга, има договор със световен хотелиерски оператор. Базата на АДИС е двузвездна и реално хотелът е с най-ниска категория в Златни пясъци. Цените за нощувка са 48 лв. на вечер за служители на Външно и 62 лв. за външни гости. Това реално са вторите най-високи цени в ценоразписа на всички държавни станции и резиденции, бие ги само тарифата на “Евксиноград”, където през август почиват само министри и депутати. Именно намирането на начини за партньорство с големите хотелски вериги е друга от препоръките в доклада за развитие. Така щял да се осигури професионален мениджмънт, който да развива базите. Първата стъпка за ефективно управление на почивните бази и станциите трябва да е създаването на централизирано управление, препоръчват експертите от Световната банка. Това можело да е специална агенция, която се занимава само с управлението на държавни имоти, подобни на АДИС, която се занимава с дипломатическите, препоръчва докладът. В момента почивните станции са разхвърляни между отделните ведомства и остават затворени за голяма част от държавните служители, които иначе биха били потенциални клиенти. Такива агенции или държавни фирми за управление на имотите има в страни като Холандия, Финландия и Германия, посочват като примери в доклада си от Световната банка. След като имотите бъдат събрани под една шапка, трябва да бъде определен централизиран бюджет за поддръжка. А правителството да намери как да се отърве от ненужните му станции. Академията на МВР и резиденция “Бояна” генерират най-големите загуби сред обектите на властта, установила проверката от Световната банка. 800 хил. лв. е оперативната загуба само на обектите, които се стопанисват от вътрешното министерство според данните от 2016 г. Резиденция “Евксиноград”, на която летните си отпуски карат министрите, а често се ползва и от премиера Бойко Борисов, прави загуби в размер на 700 хил. лв., почивната база на МВР “Лазур” пък е с 600 хил. лв. загуби на година. При МВР загубите могат да се обяснят главно с изключително ниските цени, на които почиват в тях служителите. При резиденциите, които се ползват само от високите етажи на властта, обаче причината е голямата разлика между разходите за поддръжката им и генерираните приходи. Често пъти министерствата не плащали за ползването на резиденциите, а тези средства веднага се отчитали като оперативни разходи, установила проверката на Световната банка. Общото между всички губещи обекти обаче е затрудненият достъп на външни посетители. Заради това в списъка на трупащите големи загуби влизат още и резиденция “Лозенец” в София, която е на военното министерство. Тя обаче не генерира приходи от правителствени събития. За сравнение е посочен хотел “Флагман” в курорта “Св. Константин и Елена” на военните, който работи целогодишно, отворен е за всякакви гости и съответно има печалби от по 250 хил. лв. на година. Допълнително утежнение за правителството било и лошото състояние на почивните бази и резиденциите. Почти всички са за основен ремонт или в доста лошо състояние, установили експертите, когато ги посетили.", "date": "2018.08.20", "title": "Чиновниците без евтина почивка, но с компенсации"}
{"url": "https://www.24chasa.bg/novini/article/7016764", "text": "Достъпът до жилищата, останали под останалата част на рухналия моста в Генуа, е забранен, защото откъм източната страна се чува скърцане, съобщи пожарната, цитирана от ДПА. Като мярка за безопасност евакуираните от жилищните сгради под моста вече нямат право да влизат в тях, за да си вземат някакви вещи. \"Изглежда звуците, които мостът издава, са различни от тези, които се чуваха предишните дни\", заяви пред ДПА говорителят, предава БТА. В района са спрели да работят и пожарникарите, но дейностите за разчистване в другите засегнати части от срутването, като например в пресъхналото корито на реката и по железопътните линии, продължават, добави той. Във вторник част от моста \"Моранди\", по който минава магистрала, се срути и над 30 леки коли и камиона паднаха от височина 45 м. Загинаха 43 души. Италианското правителство обвини за трагедията компанията оператор на магистралата \"Аутостраде пер л'Италия\". Компанията, собственост на семейството, притежаващо модната марка Бенетон, отрече да е било проявено нехайство.", "date": "2018.08.20", "title": "Забраниха достъпа в къщите под моста в Генуа, чувало се скърцане"}
{"url": "https://www.24chasa.bg/novini/article/7016771", "text": "В близо 900 училища в страната има ремонтни дейности, като това са както цялостни ремонти, така и основни ремонти на отделни компоненти на образователната инфраструктура. Извършват се също текущи или \"козметични ремонти\", съобщи министърът на образованието и науката Красимир Вълчев, предава БТА. Той каза, че близо 100 са училищата, които се ремонтират изцяло по Оперативната програма \"Региони в растеж\" и по Програмата за развитие на селските региони. Близо 80 детски градини цялостно се обновяват, а догодина очакваме още над 300 образователни институции да бъдат цялостно обновени, информира министър Вълчев. По днешна информация, в около 50 училища ремонтите ще продължат и след началото на учебната година, но това няма да попречи на нормалното й започване и осъществяване, уточни образователният министър. Той отбеляза, че с наближаване на началото на учебната година опитът от последните години показва, че броят на тези училища намалява, тъй като в момента се полагат максимални усилия, за да няма закъснения в ремонтите след 15 септември. В големия брой училища, които трябва да ремонтирани в следващата година-година и половина по тези две програми, очакваме да има ремонтни дейности и по време на учебната година, каза министър Вълчев. Той съобщи, че началниците на Регионалните управления на образованието са му докладвали, че заедно с общините навсякъде, особено в големите градове, е направена организация, за да няма проблеми с учебния процес. За новата учебна година ще бъде открито само едно изцяло ново училище в Бургас и това е Професионална гимназия по информатика, информира министър Вълчев. Той припомни, че всички училища в страната - държавни, общински и частни, са близо 2400.", "date": "2018.08.20", "title": "Министър Вълчев: В близо 900 училища в страната има ремонти"}
{"url": "https://www.24chasa.bg/novini/article/7016769", "text": "32-годишен мъж е задържан за отглеждане и притежаване на наркотични вещества в хода на спецакция, проведена от криминалисти на РУ - Радомир. Те претърсили частен имот в с. Долна Диканя, обитаван от местния жител и в двора намерили 22 растения от рода на конопа, достигнали височина до 190 см. От различни помещения на къщата били иззети близо 100 г канабис, кибритена кутийка, пълна със семена от същата дрога и газов пистолет с патрон в цевта. По случая е започнато бързо производство по чл. 354\"а\" и \"в\", алинеи 3 и 1 от НК, а работата по документирането му продължава под надзора на прокуратурата.", "date": "2018.08.20", "title": "Задържаха 32-годишен мъж за отглеждане на наркотици в Радомир"}
{"url": "https://www.24chasa.bg/novini/article/7016777", "text": "За притежание на наркотици е задържана 49-годишна жителка на Нова Загора. При претърсване на жилището й в квартал \"Шести\", криминалистите открили 14 дози хероин с общо тегло около 40 г., съобщиха от пресцентъра на МВР. По случая е образувано досъдебно производство, а работата по документирането му продължава под наблюдението на прокуратурата.", "date": "2018.08.20", "title": "Задържаха 49-годишна с хероин в Нова Загора"}
{"url": "https://www.24chasa.bg/novini/article/7016788", "text": "Атаката срещу посолството на САЩ в турската столица е явен опит да се създаде хаос, заяви говорителят на турския президент Реджеп Тайип Ердоган, осъждайки нападението, предаде Ройтерс. Няколко изстрела бяха произведени днес от автомобил по посолството на САЩ в Анкара. Никой не е пострадал. Ибрахим Калън обяви още в Туитър, че инцидентът се разследва.", "date": "2018.08.20", "title": "Говорител на Ердоган: Атаката срещу посолството на САЩ е явен опит да се създаде хаос"}
{"url": "https://www.24chasa.bg/novini/article/7016773", "text": "30-годишен столичанин е задържан след отправени закани и заплахи спрямо полицейски служители. Около 13.50 часа на 17 август, в с. Джурово, служители на РУ- Правец предприели проверка на лек автомобил \"Мерцедес Вито\", управляван от 28- годишен мъж от София. По време на проверката собственикът на колата и брат на водача счупил стъкло на собствения си автомобил, ругаел, заплашвал и се заканвал на полицейските служители. Криминално проявеният и осъждан мъж е задържан в районното управление за срок до 24 часа. По случая е регистрирана преписка за извършено престъпление по чл. 239 от НК.", "date": "2018.08.20", "title": "Задържаха столичанин, заплашвал полицаи при пътна проверка"}
{"url": "https://www.24chasa.bg/novini/article/7016808", "text": "Дори в сянката на съветските танкове, нахлули в страната посред нощ на 21 август 1968 г., за да смажат дръзкия опит за установяване на \"социализъм с човешко лице\", чехите и словаците запазват язвителното си остроумие, пише БТА.  Първоначалният шок отминава и като не могат да се отбраняват по друг начин, те спонтанно превръщат улиците в своeбразно хумористично списание - покриват стените с импровизирани афиши и надписи, правени с четка или тебешир. \"Дружбата се задълбочи дотам, че накрая потъваме\", констатира например анонимен автор по повод агресията, предприета от Съветския съюз заедно с още четири \"братски страни\" от Варшавския договор, включващ и Чехословакия. \"Ленин, събуди се, Брежнев полудя!\", провиква се друг - този вездесъщ лозунг изразява може би наивната вяра, че основателят на съветския режим не би одобрил нашествието. Според още един надпис \"Ленин би се засрамил, ако ви видеше тук\". Изразът на чешки е добре римуван (\"Lenin by se stydel, kdyby vas tu videl\"), затова чехи и словаци често го скандират, застанали срещу дулата на оръжията. Иване, върви си у дома =================== \"Иване, върви си у дома, че да тръгнем на училище\", гласи популярен лаф, който напомня за предстоящата нова учебна година - името Иван често се използва като ироничен синоним на \"руснак\". \"Иване, връщай се у дома, че твоята Наташа излиза с Коля\", предлага друг, превърнат по-късно в песничка: \"Върви си у дома, Иване, Наташа те чака. Върви си у дома, Иване, тукашните момичета не те харесват. Върви си у дома, Иване, и хич не се връщай!\". Тези думи стъписват простодушните руски войници, които не разбират защо са изпратени в Чехословакия; при това по сто пъти на ден ги питат на руски: \"Почему вы приехали?\" (\"Защо сте дошли?\"). Много шеги се раждат в отговор на официалната московска пропаганда, която твърди, че населението посрещало с радост пристигането на съветската армия, \"смазала пълзящата контрареволюция\". \"Агенция ТАСС информира, че съветските войски били посрещани с цветя. Добавяме: вярно е, но в саксии!\", гласи една от тях. Друга разказва как измислен кореспондент на съветската официална агенция умолявал Кремъл: \"Дванайсет нови контрареволюционери се появиха днес в пражкия родилен дом! Пратете още танкове!\". Десетте Божи заповеди =================== Типичният хумор на страната, дала на света \"добрия войник Швейк\" - героя на прочут роман, който се измъква от всякакви положения, преструвайки се на наивен и недодялан, прозира и в многобройни призиви да се отказва сътрудничество на окупаторите и местните им помагачи. Вестник \"Вечерни Прага\" например помества свои собствени \"десет Божи заповеди\" как чехите и словаците да отговарят: 1. Не знам. 2. Не познавам. 3. Няма да кажа. 4. Нямам. 5. Не умея. 6. Не давам. 7. Не мога. 8. Не го продавам. 9. Няма да го покажа. 10. Няма да го направя. В популярния виц малкият Пепичек седи в класната стая, поглежда синьото небе навън и казва: \"Това може да стане и днес\". Учителят пита какво точно. \"Татко казва, че някой хубав ден руснаците може да се разкарат, да идат по дяволите\", отвръща детето. Ето друг: някакъв мъж идва в полицията и заявява: \"Един швейцарски войник ми открадна руския часовник\". \"Не е ли обратното?\", пита униформеният. \"Вие го казахте!\" - измива си ръцете човекът с жалбата. В опит да затруднят съветската армия и тайните служби чехите и словаците белосват с вар всички пътни указатели из страната и уличните табели и навсякъде написват \"ул. \"Дубчек\" - по името на държавния лидер реформатор Александър Дубчек. В една от безбройните игрословици се споменава името на чехословашкия президент Лудвик Свобода, предпазливо подкрепил първоначално реформите на Дубчек, но приел накрая \"нормализацията\". \"Добре дошли при Свобода. Донесохте ли свобода?\" - такова графити изписват на една стена млади жители на Прага в очакване държавни ръководители да се завърнат от Москва.", "date": "2018.08.20", "title": "Хуморът като оръжие срещу съветските танкове в Чехословакия през 1968"}
{"url": "https://www.24chasa.bg/novini/article/7016840", "text": "Трима души са ранени, след като кола удари пешеходци на  тротоар в Сарагоса, Испания, предава NOVA. Според разказа на очевидците шофъорът е избягал.  Очаквайте подробности.", "date": "2018.08.20", "title": "Кола се вряза в пешеходци в Испания"}
{"url": "https://www.24chasa.bg/novini/article/7017004", "text": "При средна цена 75.25 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /21 август/. Средната цена на пиковата енергия /9.00-20.00 ч./ e 82.94 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 67.56 лв. за мегаватчас. Най-ниската цена в рамките на днешната сесия, при утрешен ден на доставка, е 55.88 лв. за мегаватчас, достигната за 3.00 ч., а най-високата е 87.68 лв. за мегаватчас - за 16.00 часа. Данните от БНЕБ показват, че са продадени общо 19382.10 мегаватчаса електроенергия. Енергийната борса вчера затвори при средна цена 106.47 лв. за мегаватчас. В сегмента \"пазар в рамките на деня\" за днес, 20 август, БНЕБ отчита до момента общ търгуван обем от 577.60 MWh.", "date": "2018.08.20", "title": "Енергийната борса затвори при средна цена 75.25 лева за мегаватчас"}
{"url": "https://www.24chasa.bg/novini/article/7017043", "text": "Лидерът на талибаните Хайбатула Ахунзада отхвърли предложението на афганистанското правителство за примирие с талибаните за срок от три месеца, предаде Ройтерс, като се позова на съобщение на говорителя на талибаните в Туитър, предава БТА. По думите му Ахунзада е решил да не обявява примирие и е заявил, че борбата с правителството ще продължи. Вчера афганистанският президент Ашраф Гани обяви, че ще бъде въведено временно прекратяване на огъня с талибаните за срок от три месеца. Той добави, че примирието ще влезе в сила само ако талибаните отговорят по същия начин.", "date": "2018.08.20", "title": "Лидерът на талибаните отхвърли предложението на властите за примирие"}
{"url": "https://www.24chasa.bg/novini/article/7017056", "text": "Година след лансирането на новата стратегия на президента на САЩ Доналд Тръмп за Афганистан страната, опустошена от 17 години на война, беше обхваната от вълна от насилие, помрачаващо редките лъчи на надеждата. Всяко нападение е голяма стъпка назад не само за афганистанския президент Ашраф Гани, който иска да започне преговори за мир с талибаните, но и за Пентагона, който редовно уверява, че нещата се подобряват. През последните дни талибаните и групировката \"Ислямска държава\" извършиха серия от кървави нападения като фаталния самоубийствен атентат срещу училище в шиитския квартал на Кабул, отнел живота на най-малко 37 души. Отговорността за него пое Ислямска държава. Няколко дни по-рано талибаните започнаха офанзива срещу стратегическия град Газни, намиращ се на два часа път от Кабул. Афганистанската армия, подкрепяна от американски въздушни удари, имаше нужда от няколко дни за отблъскване на нападението. Не това очакваше президентът на САЩ, когато на 21 август 2017 г. се отказа от \"първоначалния си инстинкт да се оттегли\", удвои броя на американските войници в страната и удължи за неопределен период най-дългата война в историята на САЩ. Американските генерали, които така и не възприеха идеята на предишния президент Барак Обама, че САЩ могат да се изтеглят от Афганистан, без да оставят там вакуум в сигурността, приветстваха решението на Тръмп. \"Ситуацията не дава повод за радост\" Преди няколко месеца командващият силите на НАТО в Афганистан, американският генерал Джон Никълсън, твърдеше, че войната е \"преминала преломния си момент\" и предсказваше, че до две години афганистанското правителство ще контролира 80 на сто от населението на страната. Според официален американски доклад обаче, през май процентът от населението на Афганистан под контрола на властите достигаше едва 65 на сто. \"В Афганистан преминахме през толкова преломни моменти, че вероятно сме се въртели в кръг\", отбелязва Бил Роджио от аналитичния център Фондация за защита на демокрациите. \"Ситуацията не дава особен повод за радост\". \"Без американско присъствие в Афганистан бързо големи част от страната да преминават под контрола на талибаните\", уточнява той пред АФП. Една от основните цели на стратегията на Тръмп беше да се принудят талибаните да седнат на масата за преговори с афганистанското правителство. През юни безпрецедентно тридневно прекратяване на огъня даде кратка почивка на мирните граждани и позволи да се мисли за възможно дипломатическо решение 17 години след атентатите от 11 септември 2001 година. Примирието в края на Рамазана доведе до сцени на помирение в селата и дори в центъра на Кабул. Но за момента талибаните отблъснаха протегнатата от Гани ръка. Повишаване на залозите Според сведения, които никога не са били потвърдени официално, миналият месец в Катар специалната пратеничка на САЩ за Южна Азия Алис Уелс се е срещнала с афганистански талибани, за да обсъди перспективата за мирен процес в Афганистан. И по време на посещение в Кабул през юли ръководителят на американската дипломация Майк Помпейо заяви, че вече \"има надежда\". \"Много талибани разбраха, че не могат да спечелят на терен. Това е пряко свързано със стратегията на президента Тръмп\", добави той. В отговор Ашраф Гани благодари на САЩ и изрази мнението, че новата американска стратегия е \"променила положението\". Според анализаторите целта на неотдавнашните изблици на насилие е да се демонстрира сила от страна на талибаните преди започване на преговорите. \"Вече сме виждали това: бунтовници, които преди преговори или прекратяване на огъня се опитват да вдигнат мизата\", потвърди в четвъртък министърът на отбраната на САЩ Джим Матис. Но изправен пред продължителността на този процес, Доналд Тръмп изглежда показва признаци на нетърпение. Според Ен Би Си американският президент би обмислил отново идеята - на която Пентагонът се противопоставя категорично - да повери свързани със сигурността задачи в Афганистан на Ерик Принс, брат на министърката на образованието Бетси Девос и основател на \"Блекуотър\", компания на наемници, оставила мрачни спомени в Ирак. В момента в Афганистан има 14 000 американски войници. Те са най-големият контингент в мисията на НАТО. (От БТА)", "date": "2018.08.20", "title": "Година по-късно, работи ли новата афганистанска стратегия на Тръмп?"}
{"url": "https://www.24chasa.bg/novini/article/7017076", "text": "Румънче на 7 години е с опасност за живота, след тежка катастрофа, станала в Генерал Тошево. От Областната дирекция на МВР-Добрич, уточняват, че инцидентът е възникнал в миналия петък сутринта. Установено е, че лек автомобил „Тойота” с румънска регистрация, не спира на пътен знак „Стоп” и е ударен от движещия се по път с предимство влекач „Даф” с прикачено ремарке. Вследствие на пътното произшествие са нанесени значителни материални щети по двете превозни средства. Водачите са с отрицателни проби за употреба на алкохол. Пострадало е возещото се в леката кола 7- годишно момче от Румъния, което е настанено в болницата „Св. Анна” във Варна, с опасност за живота. По случая е образувано досъдебно производство.", "date": "2018.08.20", "title": "Румънче на 7 г. с опасност за живота след катастрофа в Генерал Тошево"}
{"url": "https://www.24chasa.bg/novini/article/7017077", "text": "Колесен трактор „Болгар”, без регистрационни табели с прикачено ремарке, също без регистрационни табели установяват полицаи при проверка в града на 18 август, около 8,40 ч. Установено е още, че водачът на трактора К.К. (62 г.) от село Септемврийци, област Добрич е неправоспособен – съобщиха от Областната дирекция на МВР-Добрич. При извършената проверка за употреба на алкохол с техническо средство, цифровата индикация отчита наличието на 1,26 промила в издишания от водача въздух. К.К. е задържан за 24 часа. По двата случая са образувани бързи полицейски производства.", "date": "2018.08.20", "title": "Хванаха пиян неправоспособен да кара трактор и ремарке без табели в Добричко"}
{"url": "https://www.24chasa.bg/novini/article/7017090", "text": "Полицията в Каталуня разглежда като терористичен акт  , предадоха Ройтерс и Асошиейтед прес. Регионалната полиция съобщи по-рано в Туитър, че малко преди 4 часа по Гринуич в участъка в град Корнеля, провинция Барселона, влязъл мъж, въоръжен с нож, \"с цел да нападне служителите\". Полицията уточни, че нападателят е бил застрелян, предаде БТА. Според комисар Рафел Кореа от барселонската полиция преди нападението вратата на участъка била заключена. Мъжът многократно звънял на звънеца, настоявайки да го пуснат, и говорил с полицаите по интеркома. След като те решили да отворят, той извадил голям нож и се нахвърлил върху тях. Държавната телевизия Ер Те Ве Е съобщи, че нападателят е 29-годишен алжирец с испански документи за самоличност, живеещ в Корнеля. Според ТАСС, която цитира испански медии, влизайки в сградата на участъка, мъжът извикал \"Аллах е велик\". Служителят, който се намирал в приемната, открил огън. До пристигането на медиците нападателят починал. Няма пострадали полицаи. На 17 август Барселона отбеляза първата годишнина от ислямисткото нападение, при което млад мъж връхлетя с ван пешеходците на оживен централен булевард, уби 14 и рани над 100 души - най-тежкото подобно нападение в Испания от повече от 10 години. След днешния инцидент испанските власти са повишили сигурността в полицейските участъци в областта.", "date": "2018.08.20", "title": "Разглеждат като терористичен акт атаката с нож срещу полицай в Каталуня"}
{"url": "https://www.24chasa.bg/novini/article/7017075", "text": "Вече осми ден полицията в Бургас не може да стигне до самоличността на удавник, открит на Северния плаж в града на 12 август. Днес от Областната дирекция на МВР разпространиха снимки на загиналия мъж с надежда някой да го разпознае. Той е на възраст между 50 и 55 г., с бяла брада, оформена като катинарче. Има характерни татуси по ръцете - фигура на водолаз и на котва с надпис под нея \"SOS\". Тялото на удавника бе открито на плажната ивица рано сутринта на 12-ти август, в района на спасителен пост 1. Мъжът е бил само по риза с къс ръкав. Трупът бе транспортиран за аутопсия в катедра \"Съдебна медицина\" към УМБАЛ Бургас, където се намира и към момента.", "date": "2018.08.20", "title": "Осми ден дирят самоличността на удавник с татуировка на водолаз (Снимки 18+)"}
{"url": "https://www.24chasa.bg/novini/article/7017101", "text": "Според данни, публикувани на сайта на турските въоръжени сили, са били заловени 718 мигранти, опитващи се да преминат нелегално през границите на Турция към други държави. От тях 40 души са заловени при опит да преминат към България, предава БТА. 179-ма нелегални мигранти са се опитали да преминат през границата към Гърция, но са били задържани. Други 43-ма души били задържани при опит да преминат нелегално от Гърция на турска територия. Най-голям е броят на заловените нелегални сирийци. Общо 456 души са се опитали да влязат в Турция по нелегални пътища, но са били задържани от властите. На границата на Турция с Иран е била разкрита нелегална пратка с 1 500 пакета цигари.", "date": "2018.08.20", "title": "Турция е заловила 718 мигранти, опитващи \nда преминат незаконно границите й"}
{"url": "https://www.24chasa.bg/novini/article/7017066", "text": "Фонд на фондовете стартира процедура за избор на мениджър на Фонд Мецанин/Растеж (ФМР), който ще управлява публични средства от 38.5 млн. евро по Оперативна програма „Иновации и конкурентоспособност“ 2014-2020, съфинансирана от Европейския фонд за регионално развитие, съобщиха от фонда. Инструментът ще привлече и допълнително частно финансиране от минимум 16.5 млн. евро. ФМР ще подкрепи развитието на конкурентоспособността на българските малки и средни предприятия (МСП) в зрял етап на развитие. Чрез него ще се осигури достъп до алтернативно финансиране за МСП с потенциал за растеж и с планове за разширяване и подобряване на дейността, навлизане на нови пазари, както и разработването на нови продукти и услуги. Размерът на инвестициите във всяко предприятие ще бъде в диапазон от 2.5 млн. до 7 млн. евро. Прилагането на финансовия инструмент ще доведе до увеличаване на производителността и потенциала за износ на българските МСП. Наред с бизнес целите, инструментът ще бъде насочен и към развитието на управленския капацитет и корпоративното управление на финансираните предприятия. Подкрепата от ФМР ще се осъществява под формата на дялови и квази-дялови инвестиции, съществена част от които ще бъде предоставена под формата на мецанин финансиране. Мецанинът е форма на квази-дялова инвестиция, попадаща между капиталовото и дългово финансиране. В общия случай, то предоставя възможност на предприятията да привлекат рисково финансиране, без това задължително да води до прехвърляне на съществен дял в тяхната собственост на новия инвеститор. Инвестиционният период на ФМР е 5 години при срок на фонда от 10 години с възможност за удължаване до две години.", "date": "2018.08.20", "title": "Фонд на фондовете стартира процедура за 38.5 милиона евро"}
{"url": "https://www.24chasa.bg/novini/article/7017099", "text": "Пловдивският апелативен съд потвърди допуснатата от Окръжен съд - Пловдив европейска заповед за арест спрямо 15-годишния И.М., съобщиха от пресцентъра на Съдебната палата. Той е издирван от прокуратурата в германския град Вупертал по обвинение в изнасилване и блудствени действия в съучастие с други лица на малолетно момиче, станало на 21 април 2018 г. в град Фелберт. Съдът е приел искането на германските власти за основателно и отговаря на изискванията на закона. В eвропейската заповед за арест на И.М. е посочено, че според германското законодателство се касае за тежък случай на сексуална злоупотреба над деца, извършена колективно от няколко лица. Също така е записано, че предвиденото според приложимия за непълнолетни лица закон в Германия, максималното наказание за извършените престъпления е лишаване от свобода до десет години. Решението на Апелативния съд е окончателно.", "date": "2018.08.20", "title": "Съд потвърди европейската заповед за арест на 15-годишен, изнасилил малолетна"}
{"url": "https://www.24chasa.bg/novini/article/7017133", "text": "Чуждестранните туристи, които искат да излязат извън традиционните маршрути в Северна Корея, вече могат да лагеруват на най-големия вулкан в страната, съобщи БТА. С надеждата да покаже на света непозната досега Северна Корея новозеландец, който има сериозен опит в изкачването на планини в Северна и Южна Корея, води група чуждестранни туристи. Това е първата група посетители от чужбина изобщо, на която е позволено да се отклони от популярните маршрути и да лагерува на открито под звездите на самия Пекту - огромен вулкан на границата между Северна Корея и Китай. През 946 г. там е станало едно от най-големите вулканични изригвания в историята. Вулканът е един от най-красивите природни обекти в КНДР и все още е активен, макар в последните години да не е имало големи изригвания. В Северна Корея мястото е на почит заради връзката му с управляващото семейство Ким и е смятано за духовна люлка на Корейската революция. Посещенията там са популярни в КНДР - организират се екскурзии за ученици, работници или други социални групи, донякъде като идеологическа пропаганда, донякъде за отдих. Дестинацията е популярна и сред китайските туристи и по-малки чуждестранни групи, които могат да отседнат в близките хотели и да отидат до самия кратер, за да видят сините води на кратерното езеро Чон в калдерата на вулкана. Но новозеландецът Роджър Шепърд - основател на туристическото дружество \"Преходи в Корея\" със седалище в Южна Корея - е съумял да убеди севернокорейските власти да му позволят да поведе за пръв път гостите си по маршрут, различен от досегашния. Районът около вулкана включва няколко реконструирани \"тайни лагери\", за които се твърди, че са използвани от основателя на КНДР Ким Ир-сен и партизаните му по време на борбата срещу японското колониално управление преди 1945 г. - една от възможните причини, поради които идеята да се позволят екскурзии с лагеруване на чуждестранни туристи може да се е харесала на властите. Но групата на Шепърд до голяма степен е съумяла да избегне типичните обиколки с микробус и пропагандни лекции, които често пъти очакват чуждестранните туристи тук. В събота групата изкачи вулкана от база, разположена близо до основите му, стигна с ходене до езерото и след това премина през вулканичното плато, за да разпъне палатките си за първата от петте нощи от прехода. При управлението на лидера Ким Чен-ун Северна Корея направи туризма свой сериозен приоритет, тъй като носи така необходимата чуждестранна валута, а също така е икономически сектор, който относително лесно може да бъде следен и контролиран. В момента властите изграждат огромни инфраструктурни обекти на няколко места, включително в Самджийон - най-големия град в района на Пекту - и в източния пристанищен град Вонсан и в района на намиращата се в съседство с него планина Кумган. Районът около Кумган беше отворен за туристи до 2008 г., когато южнокорейка беше застреляна, защото се разхождала в зона с ограничен достъп. За да се постигне значително увеличение на броя на чуждестранните туристи в Северна Корея, ще трябва да бъдат облекчени международните санкции, въведени, за да бъде накаран Ким да се откаже от програмата си за ядрени оръжия. Групата на Шепърд за планински преходи е от две австралийки и двама норвежци. Туристи от САЩ нямат право да посещават КНДР след забраната за пътувания дотам, наложена от президента Доналд Тръмп заради смъртта на колежанина Ото Уормбиър. Той почина малко след като беше пуснат на свобода от севернокорейския арест, където лежа по обвинение, че е откраднал пропаганден плакат. Към момента, в който беше освободен, Уормбиър вече се намираше във вегетиращо състояние. Остава неясно какво се е случило с него, докато е бил под стража. Произшествията с туристи обаче са рядкост, а Шепърд заяви, че намерението му е по време на преходите да се излезе извън рамките на политиката. По думите му още от първия ден участниците вече започват да установяват приятелски връзки със севернокорейските си водачи. \"Надявам се това да се дължи на планините и природата\", каза той. \"Тук всичко е доста аполитично. Тук няма нужда от тези глупости. Всички се опитваме да правим едно и също нещо. Да работим като екип, да разпъваме палатки, да ядем заедно и да вървим заедно. Опитът ми показва, че това е добър начин тези хора да видят истинските жители на страната\", добави Шепърд.", "date": "2018.08.20", "title": "Северна Корея разреши на чужди туристи да лагеруват до най-големия вулкан"}
{"url": "https://www.24chasa.bg/novini/article/7017135", "text": "Внесохме 61 подписа с искане за свикване на извънредно заседание на Народното събрание в сряда. Предлагаме дневен ред от две точки – първата е проект за решение по казуса за ЗД „Олимпик“, а втората е за изслушване на министър-председателя във връзка със срива в системата на Търговския регистър и електронните системи в страната. Днешното решение при премиера е абсолютно неудовлетворително и за нас и за засегнатите от фалита на кипърското дружество „Олимпик“ български граждани, каза лидерката на БСП Корнелия Нинова, предават от пресцентъра на партията. Застраховането е регулиран пазар, в който държавата има своята ключова роля. Освен това, „Гражданска отговорност“ е задължителна застраховка, така че българските граждани са добросъвестни платци. След като държавата не е упражнила необходимия контрол в лицето на КФН, след като се е стигнало до тук, не може да излезеш и да кажеш на тези хора да си водят делата в Кипър. Възможни са други решения. Ние твърдим, че може гаранционният и обезпечителният фонд в България да платят на хората, да влязат в правата им и тогава от свое име да водят дела в Кипър. Това би било отговорно към тези над 250 000 българи, болници и други юридически лица, които са се застраховали там, коментира Нинова.  Изненадваща е упоритостта, с която правителството не иска да предприеме тези стъпки, за да се помогне на хората. Днес се твърди, че ще се чака европейска директива, която да променя европейското законодателство. Ние питаме - защо е необходимо да чакаме това? Ако е необходима промяна в законодателството, свикваме заседание на парламента, тук сме, нека се внесе спешна промяна в българския закон. Могат за 24 часа да помагат на Кирил Домусчиев, не могат да помогнат на над 250 000 българи. Не можем да разберем тази упоритост на правителството, да не иска да помогне на хората, но започваме да си задаваме въпроси, каза Корнелия Нинова. Да не се окаже, че това е пирамида? Има ли пари в гаранционния фонд? Да не се окаже, че там няма необходимите средства и някой не е упражнил контрол къде са и колко са? Тези въпроси искаме да обсъдим на заседанието на Народното събрание, защото в проекта за решение, който предлагаме, ние възлагаме на КФН да направи доклад с пълната информация за активите на дружеството. Искаме информация за събраните пари в гаранционния фонд и фонда за обезщетение, за това в кои банки се съхраняват, по какъв начин и т.н. Искаме пълна прозрачност за състоянието на фонда. Премиерът да не казва, че трябва данъкоплатците да платят от джоба си тези пари. Това не е вярно. Застрахователите внасят в този фонд вноска, която е гаранция именно за такива случаи. Това са пари, удържани от застраховките, които е внесъл всеки човек – така, че да не се прехвърля отговорността на данъкоплатците. Единствената вина е на държавата и институциите - КФН. Да се поеме отговорност не само чрез оставката на Ралица Агайн. Необходима е политическа отговорност за това какво се случва в държавата, коментира Нинова.  За Търговския регистър отговорността се понесе от чиновниците. Министър Цачева все още си дължи оставката за срива в Търговския регистър. Ще бъде освободена Ралица Агайн, но не бива да се спира до там, защото тази практика - освобождаваш някой от администрацията и чиновниците и смяташ, че с това отговорността пада от политическото ръководство, трябва да спре. Тук става въпрос за политическа отговорност, затова че при правителството на Бойко Борисов се руши държавността и институциите. Днес министърът на финансите казва, че Комисията не е знаела как да реагира, какво да направи. Комисията за финансов надзор е институция, има закон. Проблемът е, че институциите в България не работят, че разрушиха държавността и държавата и, че системите една по една започват да рухват, завърши соцлидерката.", "date": "2018.08.20", "title": "Нинова: Има решение по случая с „Олимпик“"}
{"url": "https://www.24chasa.bg/novini/article/7017275", "text": "Временно движението при км 28 на АМ \"Струма\" в посока Кулата се осъществява в една лента поради ПТП. Това съобщиха от пресцентъра на АПИ. Ограничено е движението по изпреварващата лента.                                                                                                                                                                                                                                                                                                                       ", "date": "2018.08.20", "title": "Колите при 28-я км на \"Струма\" към Кулата се движат в 1 лента заради катастрофа"}
{"url": "https://www.24chasa.bg/novini/article/7017301", "text": "Тежка катастрофа в района до гробищата на Поморие затвори пътя Бургас-Поморие, съобщиха току-що от полицията. По първоначална информация се налага рязане на един от пострадалите автомобили. Все още няма данни за броя на ранените и дали има загинали. Обходният маршрут ще преминава през село Каменар, уточни пресаташето на Областната дирекция на МВР Бургас Цветелина Рандева. Отцепката от Бургас към Слънчев бряг ще е на детелината за квартал Сарафово, а в обратна посока  колите ще бъдат отклонявани през Каменар.", "date": "2018.08.20", "title": "Тежка катастрофа затвори пътя Бургас-Поморие, има ранени"}
{"url": "https://www.24chasa.bg/novini/article/7017312", "text": "Малайзийските власти издирват индустриално устройство, съдържащо неизвестно количество радиоактивен иридий, което според съобщенията е изчезнало от пикап на 10 август, предаде Ройтерс. Властите се опасяват, че липсващият радиоактивен материал може да предизвика радиационно заразяване или да бъде използвано като оръжие от екстремисти, пише в.\"Ню стрейтс таймс\". Устройството с тегло 23 кг, което се използва в промишлената рентгенография, изчезнало при транспортирането му от до Шах Алам (в околностите на Куала Лумпур до град Серембан, на около 60 км от столицата. Двама служители на фирмата собственик на изчезналото оборудване са били арестувани, но по-късно освободени поради недостатъчно доказателства, предава БТА. Всяка загуба или кражба на радиоактивен материал може да го прати в ръцете на екстремисти, които да го използват за направата на т.нар. \"мръсна бомба\", предупреждава Международната агенция за атомна енергия.", "date": "2018.08.20", "title": "Радиоактивен материал изчезна в Малайзия, може да е при екстремисти"}
{"url": "https://www.24chasa.bg/novini/article/7017349", "text": "Временно движението при км 163 на АМ \"Тракия\" в посока Бургас се осъществява в изпреварващата лента поради изтегляне на аварирал товарен автомобил. Това съобщиха от пресцентъра на АПИ. Трафикът се регулира от пътна полиция.                                                                                                                                                                                                                                                                                                                       ", "date": "2018.08.20", "title": "Аварирал тир бави движението по \"Тракия\" към Бургас"}
{"url": "https://www.24chasa.bg/novini/article/7017300", "text": "13-годишно момче загинало във врачанското с. Камено поле, прегазено от трактор. Машината пък била управлявана от 21-годишния му брат Димитър. Инцидентът станал около полунощ, а според кметицата на селото Цветелина Ботева се случил след скандал и бой в ромската махала. Ядосаният от разправията Димитър се качил на трактор и тръгнал да си отмъщава на младежи, които го нападнали. В тъмното обаче той не видял, че пред машината тичал по-малкия му брат Явор и го прегазил. Момчето починало от тежкия удар въпреки усилията на повиканите спешно медици. Криминалисти и представители на агенцията за закрила на детето все още разследват на място причините за трагедията. От полицията пък съобщиха, че Димитър Г. е задържан в ареста на районното управление в Роман.", "date": "2018.08.20", "title": "21-годишен прегази по-малкия си брат с трактор във Врачанско"}
{"url": "https://www.24chasa.bg/novini/article/7017352", "text": "Село в западната част на гръцкия полуостров Пелопонес е било евакуирано, след като в околностите избухнал горски пожар, който започнал да се доближава към домовете, съобщава в. \"Катимерини\". Трийсет пожарни коли и 90 пожарникари се борят с огъня в Дафниотиса близо до град Амалиада, подпомагани от три противопожарни самолета и един хеликоптер, предава БТА.", "date": "2018.08.20", "title": "Село в западната част на полуостров Пелопонес е евакуирано заради пожар"}
{"url": "https://www.24chasa.bg/novini/article/7017333", "text": "18-годишен без книжка едва не прегази количка с бебе по пътя между Приморско и резиденция Перла, но рани мъж, който се изпречил пред колата, за да спаси детето, съобщиха току що от полицията. Инцидентът е станал в 16,07 ч. днес. 18-годишният Пеньо И. от Карбонат загубил контрол над пежо с монтанска регистрация и колата застрашително тръгнала към група пешеходци, които вървели вдясно на пътното платно. Виждайки че автомобилът ще блъсне бебешката количка мъж от групата препречил пътя, но бил ударен от пишман-шофьора. Раненият е приет в болница със счупен крак, все още няма данни дали детето е негово. 18-годишният Пеньо е тестван с дрегер за алкохол и наркотици, пробите са отрицателни, казаха от полицията.  18-годишният младеж от Карнобат е неправоспособен водач, който не е имал книжка, уточни говорителят на ОД МВР Бургас Цветелина Рандева.", "date": "2018.08.20", "title": "Младеж без книжка едва не прегази бебе, рани мъж, опитал да спаси детето"}
{"url": "https://www.24chasa.bg/novini/article/7017361", "text": "Руските въоръжени сили се готвят за мащабно военно учение с участието на военни от Китай и Монголия, най-голямата демонстрация на сила от близо 40 години, предаде Асошиейтед прес. Маневрите \"Восток-2018\" през август и септември ще станат бецпрецедентни по мащаб, както по размер на обхванатото пространство, така и по численост на участващите войски и командни структури, заяви днес министърът на отбраната на РФ генерал Сергей Шойгу, предава БТА. По думите му това е най-голямото учение за подготовка на въоръжените сили от времето на \"Запад-81\". В него ще участват Източният и Централният военен окръг, Северният флот, Въздушно-десантните войски, Далечната и Военнотранспортната авиация, както и подразделения на въоръжените сили на Китай и Монголия. Шойгу съобщи още, че днес по заповед на главнокомандващия, президента на РФ Владимир Путин, е започнала т.нар. внезапна проверка на бойната готовност във войските на Централния и Източния военен окръг, Далечната и военнотранспортната авиация. По думите на Шойгу преди мащабните маневри \"Восток-2018\" в източния театър на военни действия се провежда комплекс от 16 специализирани учения. Китай потвърди днес, че негови военни ще участват в стратегическите учения \"Восток-2018\" в Русия. Според министерството на отбраната на Китай двете страни организират съвместни учения на полигона Цугол в Забайкалския край от 11 до 15 септември т.г. ; целта е укрепване на руско-китайското стратегическо военно сътрудничество, засилване на потенциала на страните за съвместно реагиране на различни заплахи за сигурността и поддържане на мира, стабилността и сигурността в региона. В Русия ще бъдат изпратени около 3 200 военни, над 900 единици въоръжение, 30 вертолети и самолети. Владимир Путин може да посети един от етапите на \"Восток 2018\", съобщи прессекретарят на президента Дмитрий Песков. \"Не изключвам тази възможност\", каза той пред журналисти. \"Ако президентът вземе такова решение, ще ви съобщим\", обеща Песков.", "date": "2018.08.20", "title": "Русия се готви за голямо военно учение с Китай и Монголия"}
