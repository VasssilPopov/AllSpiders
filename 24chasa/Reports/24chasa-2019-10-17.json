{"url": "https://www.24chasa.bg/novini/article/7714995", "text": "Турция се е съгласила на петдневно прекратяване на огъня в Североизточна Сирия, което да позволи изтегляне на кюрдските сили, заяви вицепрезидентът на САЩ Майк Пенс след разговори с турския президент Тайип Ердоган, предаде Ройтерс. Малко преди това американският президент Доналд Тръмп написа в Туитър, че има \"страхотни добри новини от Турция\". \"Благодаря ти, Ердоган. Милиони човешки живота ще бъдат спасени\", добави Тръмп в туита, предава БТА.", "date": "2019.10.17", "title": "САЩ и Турция са договорили прекратяване на огъня в Сирия"}
{"url": "https://www.24chasa.bg/novini/article/7714676", "text": "Европейският съд за правата на човека осъди днес Турция заради \"вредните\" условия на задържане на рускиня и на нейните деца в два различни лагера в очакване на експулсирането им, предаде АФП. Препълнени спални помещения, липса на упражнения на открито, постоянно излагане на дима на цигарите на други задържани и липса на храна, подпходяща за деца: ЕСПЧ е посочил, че Турция не е успяла да отхвърли обвиненията на ищцата за условията, при които е била задържана тя и нейните деца, се посочва в съобщение на съда, предава БТА. За единия от двата лагера тези твърдения са потвърдени от доклад на Комитета за предотвратяване на изтезанията към Съвета на Европа, подчертават съдиите. Те са посочили, че условията в двата лагера - Кумкапъ и Газиантеп, са били \"вредни дори за възрастни\" и са представлявали нечовешко или уронващо достойнството отношение, което се забранява от Европейската конвенция за правата на човека. Руската гражданка, която е влязла в Турция през 2014 г. с трите си деца, родени през 2008 г., 2012 г. и 2013 г., е била задържана при опит да прекоси нелегално границата със Сирия, според турските власти. ЕСПЧ е осъдил също Турция за това, че не й е предоставила ефективни механизми за жалба срещу условията на задържане в лагера Кумкапъ и че не е разгледала ефективно законността на задържането на децата. Съдът е осъдил Турция да плати 2 250 евро на майката и по 20 000 евро на всяко от децата за нанесени морални щети.", "date": "2019.10.17", "title": "Осъдиха Турция заради условията на задържане на рускиня и нейните деца"}
{"url": "https://www.24chasa.bg/novini/article/7714707", "text": "„Навсякъде, където се срещаме с хората усещам енерията за промяна и положитеното отношение към нашите кандидати за кметове и общински съветници. В поседните три години в БСП има една тенденция за победи – първо избрахме президент, след това увеличихме депутатите си от 38 на 80, а след това увеличихме и евродепутатите си. За тези избори сме си поставили за цел да удвоим кметовете и общинските си съветници в страната и да предложим различна местна политика. Трябва обаче хората да преодолеят страха, за да постигнем промяната, която всички искаме”. Това заяви председателят на НС на БСП Корнелия Нинова на среща с жители на община Чепеларе, цитирана от пресцентъра на БСП. Тя добави, че това, което отличава кандидатите на БСП от останалите е, че за тях социалната община стои на първо място. „Освен на национално ниво, по решаването на социалните проблеми и преодоляването на демографската криза, трябва да се работи и на общинско ниво”, коментира лидерът на левицата. Нинова каза още, че това може да се случи, ако има безплатни детски градини и ясли, еднократна помощ при раждане на дете, общински жилища и данъчни облекчения за млади работещи семейства, данъчни облекчения за начинаещ бизнес, преизчисляване на всички пенсии, развитие на социалния патронаж и много други. „Чепеларе има 61 паметници на културата, а това е една много добра основа за по-голямо, целогодишно развитие на туризма заедно със зимните спортове. Спортното училище, обаче е пред закриване поради липса на деца”, коментира още Корнелия Нинова. „Хората, които сме подбрали в листата си за общински съветници е съставен от хора, които са изявени общественици и специалисти в своите професии. След изборите заедно с тях ще работим по програма ни за развитие на Чепеларе”. Това заяви кандидатът за кмет на община Чепеларе издигнат от „БСП за България” Пантелей Мемцов. Той добави, че тези хора имат една мисия – общината да се превърне в по-добро място за живот и развитие на бизнеса. „Няма да ни е лесно, но когато сме обединени и работим заедно с жителите на общината, родното ни място ще се развива. Чепеларе е наш дом и заедно с вас трябва да го подредим”, каза още кандидатът за кмет.", "date": "2019.10.17", "title": "Нинова в Чепеларе: Навсякъде усещаме енергията за промяна"}
{"url": "https://www.24chasa.bg/novini/article/7714731", "text": "Избраната за председател на Европейската комисия Урсула фон дер Лайен подкрепи новото споразумение за Брекзит и отбеляза, че то предвещава добри бъдещи отношения между Великобритания и ЕС, предаде Асошиейтед прес. Фон дер Лайен, която ще поеме поста на Жан-Клод Юнкер през декември, каза, че споразумението е добро и за двете страни - както за хората, така и за икономиката. Тя отбеляза също, че то не противоречи на подписаното пред 1998 г. Споразумение от Разпети петък, донесло мир в Северна Ирландия, предава БТА. Фон дер Лайен, която участва в двудневната среща в Брюксел с лидерите на страните от ЕС, заяви, че Брекзит не е краят на нещо, а добра отправна точка за бъдещи отношения.", "date": "2019.10.17", "title": "Урсула фон дер Лайен подкрепи новото споразумение за Брекзит"}
{"url": "https://www.24chasa.bg/novini/article/7714743", "text": "Според държавния глава, 111-ото място на България в Индекса за свободата на пресата на „Репортери без граници“ е тревожно преди всичко заради констатираните сериозни проблеми в медийната сфера, която е призвана да бъде опора на демократичните процеси. Липсата на всеобхватен медиен закон, който да задава стандарти и да регулира дейността на всички медии у нас, е сред причините за състоянието на медийната среда, беше посочено на срещата. По думите на президента, финансирането е ключов въпрос за гарантирането на свободата, независимостта и плурализма в медиите и са необходими ясни критерии за достъп до европейско финансиране и справедливото им разпределение. Кристоф Делоар и Полин Адес-Мевел изразиха загриженост, че в последните 13 години в България се наблюдава устойчива тенденция на влошаване на свободата на словото. Като проблем пред страната ни те откроиха и липсата на ефективни резултати в разследването на случаи на нападение и заплахи срещу български разследващи журналисти. Двамата оцениха високо публичните послания на президента Румен Радев в подкрепа на свободата на словото, независимостта на медиите и защитата на професионалните стандарти на журналистите. Според тях е необходимо българските институции да пристъпят към приемането на адекватно законодателство, което да гарантира независимостта на редакционната политика в медиите от политическа и икономическа зависимост, както и за безопасността на разследващите журналисти. Президентът Радев постави въпроса за предоставяне на информация на страната ни за работещите модели и добрите европейски практики при усвояването на средства от Европейския съюз в държавите с утвърдени демократични традиции.", "date": "2019.10.17", "title": "Радев и генералният секретар на \"Репортери без граници\" обсъдиха медиите в България"}
{"url": "https://www.24chasa.bg/novini/article/7714761", "text": "Директорът на Международния валутен фонд Кристалина Георгиева коментира търговската мини сделка между Китай и САЩ. Тя каза, че примирието между двете страни не е достатъчно, и че е необходим търговски мир, предаде  . „Наистина е добра новина, че САЩ и Китай разговарят помежду си, но не е достатъчно. Не се нуждаем от примирие, имаме нужда от търговски мир“, заяви Георгиева пред журналисти в началото на годишната среща на Международния валутен фонд. Тя също така изрази надежда, че „волята ще издържи“ за сделка по Брекзит.. По повод сделката Китай-САЩ в сряда американският президент Доналд Тръмп заяви, че все още не е документ, но се подготвя. Той напомни, че Китай се ангажира с по-големи покупки на американски износ на селскостопански стоки и направи отстъпки заради икономическия натиск от Вашингтон. „Те искат да сключат сделка. Те трябва да сключат сделка. Икономиката им е наранена много лошо от това, което сме направили ние и митата“, каза Тръмп. Пазарите се оживиха в петък, когато беше постигната сделката, което доведе до облекчение след стабилната ескалация в търговския конфликт САЩ-Китай. Миналата седмица Тръмп приветства пробив по сделка от „първа фаза“, която според него е значителна и включва скок в покупките на американски селскостопански продукти, а също така обхваща интелектуалната собственост, финансовите услуги и валутите. Коментарите на служители в Пекин обаче предизвикаха скептицизъм относно значението на споразумението.", "date": "2019.10.17", "title": "Кристалина Георгиева: Частичната сделка между Китай и САЩ не е достатъчна"}
{"url": "https://www.24chasa.bg/novini/article/7714740", "text": "Конгресменът демократ от щата Мериленд Илайджа Къмингс почина днес на 68-годишна възраст, предадоха агенциите, като се позоваха на екипа му. Той беше председател на влиятелната Комисия за надзор и правителствени реформи, участваща в разследванията срещу президента на САЩ Доналд Тръмп и по-специално в това за импийчмънт, съобщи БТА. \"Тази нощ около 02.45 ч. от усложнения на дългогодишни здравословни проблеми в болница \"Джонс Хопкинс\" почина конгресменът Илайджа Къмингс\", съобщи екипът му. Къмингс е избран за пръв път за член на Конгреса през 1996 г., а председател на Комисията за надзор и правителствени реформи стана през януари тази година, след като Демократическата партия получи мнозинство в Камарата на представителите след изборите през 2018 г. Си Би Ес съобщи, че преди това той се е лекувал заради проблеми със сърцето и колената. Къмингс беше начело на повече от едно разследване срещу Тръмп. Неговите разследвания разгневиха президента, който нарече избирателния му район \"отвратителна дупка, в която никой не би искал да живее\". Къмингс отговори, че правителствените представители трябва да спрат да правят \"изявления, подстрекаващи към омраза\", които само разделят нацията и отвличат вниманието й от реалните проблеми. Проучването обхваща и Русия и Украйна, където очаквано са и най-големите контрасти извън ЕС - 73% сред руснаците и 11 на сто сред украинците. Въз основа на тези резултати не е известно дали българските респонденти оценяват най-високо Путин в ЕС, тъй като проучването е сред едва половината от членките на съюза. Може обаче да се направи съпоставка с отношението към другите лидери. Така например България е едва осма сред 14-те в доверието към Меркел (40%), при 86% в Швеция, 74% във Франция и 63% в Литва. След българските респонденти са Полша, Италия, Словакия, Унгария, Чехия и Гърция. Така българският резултат не е твърде различен от медианния, който е 50%. Ниско (десетият резултат) е доверието към Макрон - заявили са го 32% от респондентите. По-лош е резултатът само в Гърция, Чехия, Италия и Унгария. Най-високо е в Германия (73%) и е значително над това във Франция (такова са заявили 48 на сто от респондентите).", "date": "2019.10.17", "title": "Почина влиятелен конгресмен, участвал в разследванията срещу Тръмп"}
{"url": "https://www.24chasa.bg/novini/article/7714770", "text": "За пореден случай на нарушение на правилата в Национален парк „Рила“ сигнализира потребител в социалните мрежи. Той е публикувал кратко видео, за което твърди, че е снимано днес и на което се вижда как група мъже влизат в ледените води на езерото „Сълзата“, което е част от Седемте рилски езера, предаде  . Езерото се намира се на височина 2 535 м и е най-високо разположеното от тях. Наричат го още Първото или Горното езеро. Въпреки строгите забрани, наложени от парковата охрана, подобни случаи зачестяват и съвсем не са изключение.", "date": "2019.10.17", "title": "Група мъже се къпаха в едно от Седемте рилски езера (Видео)"}
{"url": "https://www.24chasa.bg/novini/article/7714595", "text": "Нито една ресорна парламентарна комисия не заседава тази седмица, макар разпускането на депутатите в двуседмична ваканция за предизборната кампания да бе с условие, че работата им в комисиите ще продължи. Излизането на Народното събрание в предизборна ваканция е стара практика, макар да не е уредена в парламентарния правилник. Мотивите са, че в това време депутатите са заети с подготовката за вота, а и не е редно предизборният дебат да се пренася в пленарната зала. Освен това на тези местни избори 13 депутати от всички парламентарни групи се кандидатираха за кметове. Народните представители си гласуваха почивката още на 26 септември и се разпуснаха на 16 октомври. Първото заседание след изборите ще бъде на 30 октомври. Така те ще пропуснат общо 6 дни в пленарната зала. В предложението за ваканцията изрично бе посочено, че те няма да се събират на редовните заседания на НС в сряда, четвъртък и петък, но не се отменя работата им в парламентарните комисии. Освен това бе гласувано, че в този период ще им се признават само транспортни разходи за участието им в заседанията на комисиите.", "date": "2019.10.17", "title": "Кампанията за изборите разпусна и комисиите  в парламента"}
{"url": "https://www.24chasa.bg/novini/article/7714773", "text": "Инвеститорите на \"Уолстрийт\" реагираха позитивно на новината за постигнатото между ЕС и Великобритания споразумение за развода, както и на позитивните финансови отчети на Netflix и на американската банка Morgan Stanley, съобщи  . И трите основни фондови индекса стартираха днешната търговия с добри повишения между 0,3% и 0,7%, преди обаче да заличат част от печалбите, тъй като инвеститорите остават притеснени дали договорената между ЕС и Великобритания Брекзит сделка ще бъде одобрена в събота от британския парламент, имайки предвид негативните изявления след днешната новина на различни партии от Камарата на общините. Около час и половина след началото на търговия индексът DJIA регистрира спад с 0,15% (с 40 пункта), широкият индекс S&P500 - с 0,25% и технологичният индекс Nasdaq Composite - с 0,22%, като американските инвеститори изглеждат разочаровани и от слабите данни за индустриалното производство в САЩ през септември. Акциите на Morgan Stanley поскъпват с близо 3%, след като това е поредната американска банка, която представи по-добри от очакваното данни за печалбите и приходите през третото тримесечия. И акциите на Netlix нарастват с около и над 3%, след като късно снощи голямата компания за видеострийминг отчете много по-силна от очакваното печалба при малко по-ниски от прогнозите приходи. В същото време компанията посочи, че през третото тримесечие е добавила нови 6,77 млн. платени абоната, от които обаче едва 500 хиляди в рамките на САЩ. На другия полюс са акциите на IBM, като те поевтиняват с 6% след представени по-слаби от очакваното приходи за последното тримесечие. Подобно на пазара на акции на Уолстрийт инвеститорският ентусиазъм на европейските фондови относно Брекзит сделката също започна да отслабва в края на днешната търговия. Общият индекс Stoxx Europe 600 вече нараства с едва 0,1%, след като при новината за постиганото между Лондон и Брюксел споразумение нарасна с 0,75% към 396,86 пункта, достигайки най-високо ниво от май 2018-а година. Немският индекс DAX 30 пък приключва търговията в четвъртък с повишение от едва 0,08% след първоначален ръст 0,85% към най-висок ниво от края на юли 2018-а година, докато френският CAC 40 дори се оказа на негативна територия, понижавайки се с 0,18% след повишение с 0,55% при новината за Брекзит сделка.", "date": "2019.10.17", "title": "\"Уолстрийт\" приветства предпазливо сделката за Брекзит"}
{"url": "https://www.24chasa.bg/novini/article/7714791", "text": "Много тежка работа ме чака. Тепърва ще имам притеснения. Ние сме приятели с господин Костов. Аз обаче, за разлика от него, съм от 1977-ма година в това радио. Само и.д. генерален директор не съм бил! Това каза за предаването „Нещо повече“ по „Хоризонт“ новият временно изпълняващ длъжността „генерален директор“ на БНР Антон Митов. Той е завършил „Журналистика“ и работи в БНР от 1977-а година, преподавал е в НБУ. От 2013 година е директор на дирекция „Мултимедийни програми“, а от 2016-а - на дирекция „Архивен фонд“. „Разбира се, нямам друг избор. Още повече, че три месеца е много кратък срок, а за тези три месеца има много неща, които трябва да се свършат\". „Аз съм работил с по-голямата част от това радио, имал съм общуване. Винаги диалогът при мен е по-внимателен, да се държа с хората не като старшина, а като приятел“. Новият и.д. генерален директор е бил „много приятно изненадан“ от единодушния избор на СЕМ и заяви, че ще работи, за да оправдае доверието им.", "date": "2019.10.17", "title": "Временният шеф на БНР Антон Митов: За 3 месеца много неща трябва да се свършат"}
{"url": "https://www.24chasa.bg/novini/article/7714783", "text": "Групата ало измамници от Ветово остава в ареста, съобщи  След разследване на медията полиция и жандармерия проведоха акция, при която бяха конфискувани луксозни автомобили и телефони, с които са правени измамите. Участниците в организираната престъпна група са 8. По данни на прокуратурата бандата е успяла да спечели над 300 000 лв., докато се представяли за полицаи или лекари. Сред жертвите им са 11-годишно момиче от Стара Загора и възрастен мъж от София, подлъган да даде 120 000 лв. Според магистратите, има опасност лицата да се укрият или извършат ново престъпление. Решението на Апелативния специализиран съд да ги остави в ареста е окончателно.", "date": "2019.10.17", "title": "Спецсъдът остави в ареста телефонните измамници от Ветово"}
{"url": "https://www.24chasa.bg/novini/article/7714800", "text": "След като разговаря с ръководителите на ЕС на срещата им в Брюксел, Сасоли каза: \"Готови сме да изпълним своя дълг, който е да проучим текста и да приемем необходимите процедури, за да бъдат спазени ограниченията във времето\". По думите на италианеца Европейският парламент има \"последната дума\", но преди това трябва да се произнесат други, предава БТА. Изглежда, че ръководителите на страните членки от ЕС имат готовност до утре да приемат споразумението за раздялата с Обединеното кралство, за да може британския парламент да го обсъди в събота. Ако бъдат преодолени и двете прегради, Европейският парламент ще може да одобри документа следващата седмица в Страсбург, тоест около седмица преди 31 октомври, когато Великобритания трябва по план да напусне съюза.", "date": "2019.10.17", "title": "Председателят на ЕП: Сделката за Брекзит може да се ратифицира до 31 октомври"}
{"url": "https://www.24chasa.bg/novini/article/7714812", "text": "Има леко подобрение в състоянието на легендата на българското кино и театър Стефан Данаилов, съобщава  . В сряда лекарите във Военномедицинска академия го поставиха в изкуствена кома. \"Трудно дишаше и се наложи на апаратно дишане да го сложат. По лекарски избор го сложиха и в медикаментозна кома, иначе той си беше в съзнание. Явно, за да не се мъчи, не знам\" Това сподели по-рано днес доведеният син на Стефан Данаилов - Росен Цанков, за състоянието на актьора.", "date": "2019.10.17", "title": "Състоянието на Стефан Данаилов е леко подобрено, но все още критично"}
{"url": "https://www.24chasa.bg/novini/article/7714803", "text": "БФС може да си държи Михайлов за свой президент още 100 години, но правителството няма да работи с него. Това обяви премиерът Бойко Борисов в Брюксел пред българските журналисти преди заседанието на Европейския съвет. \"Ние взехме адекватно решение: правителството не иска вече да има нищо общо с този футболен съюз - продължи Борисов. - Полицията си арестува тези, които са провокаторите, прилага си закона, повдигат им се обвинения. Оттам нататък спортно-техническите качества си има кой да ги обсъжда. Като гледам дебатите по телевизията в който и град да е, там искат стадион. И на кого да го дадеш този стадион, когато го построиш? Това казах - от нашето правителство толкова. Ако се променят, тогава можем пак да разговаряме. Колко пъти говорехме за детско-юношески спорт, за това с какво можем да помогнем? Ако искат да му взимат оставката, ако искат - да не му я взимат. Но с него ние няма да работим. Ако искат да си го държат още 100 години. Той е там много много преди аз да съм премиер\". Борисов обърна внимание и на акцията на ГДБОП в офисите на БФС и задържането на няколко души като част от операцията по събирането на доказателства за корупционни схеми, уговаряне на мачове и натиск върху съдии. \"Преди известно време ние говорихме именно за респект, за чистота на взимане на съдийски решения, за ненамесата в работата им. За съжаление, те не се вслушаха и мислеха, че с колегите, които се срещахме и ги предупредихме, си правим евтин пиар\", отчете той.", "date": "2019.10.17", "title": "Борисов за БФС: Да си държат Боби още 100 г. президент, кабинетът няма да работи с него (Видео)"}
{"url": "https://www.24chasa.bg/novini/article/7714825", "text": "Наркооранжерии, оборудване за отглеждане на канабис и боеприпаси откриха полицаи в Гоце Делчев и региона при специализирана полицейска операция днес, съобщиха от пресцентъра на Областната дирекция на МВР /ОД на МВР/ в Благоевград, цитирани от БТА. По време на специализираната операция по линия \"Наркотици\" са задържани шестима мъже от Гоце Делчев и региона. Извършени са претърсвания на единайсет обекта на територията на общините Гоце Делчев, Хаджидимово и Гърмен. Проверени са жилища и имоти на задържаните лица, както и пет автомобила, ползвани от тях. По време на операцията в частен дом в Гоце Делчев, обитаван от 39-годишен мъж, е открито помещение, специално пригодено като наркооранжерия. От там са иззети около тринайсет и половина килограма зелена тревиста маса и съцветия, които са реагирали положително на канабис, иззето е и оборудване за отглеждането му. В друго помещение в жилището е намерена и иззета около 60 грама суха тревиста маса, която също е реагирала положително на канабис. В жилището на 45-годишен мъж в Гоце Делчев е открит около един килограм канабис. Иззети са и над 130 различни по вид и калибър боеприпаси, за които не са предоставени необходимите документи с за съхранение и притежание. Намерени са и пари. В друго жилище в Гоце Делчев, обитавано от 37-годишен мъж, са открити мобилни апарати и документи от леки автомобили. Проверена е къща за гости в село Тешево, която е стопанисвана от лицето. Там са открити 2.5 грама канабис, пластики от СИМ-карти и мобилен апарат. Проверена е и втора къща, стопанисвана от същото лице, откъдето е иззет един килограм канабис. Задържан е и 31-годишен от село Мосомище, от жилището на когото са иззети лаптоп, мобилен апарат, СИМ карта, флаш памет и елентронна везна. Акцията на полицейските служители е продължила и на територията на Гърмен, където в бивша стопанска сграда, стопанисвана от 35-годишен, е открито специално пригодено помещение за наркооранжерия. Намерени са около 50 грама зелена тревиста маса, пластмасови кофички, чаши от кафе със засадена зелена тревиста маса и оборудване за отглеждането й. Иззети са също и мобилен апарат, СИМ карта, лаптоп и флаш памет. От полицейските служители в селото е проверена и къща, обитавана от лицето, като е намерено и иззето оборудване за отглеждане на канабис и мобилни апарати. В землището на село Пирин полицаите са открили положени да се сушат около 30 бр. канабисови насаждения. От ОД на МВР съобщават, че по случая е образувано досъдебно производство и работата продължава.", "date": "2019.10.17", "title": "Откриха наркооранжерии, боеприпаси и оборудване за канабис в Гоце Делчев"}
{"url": "https://www.24chasa.bg/novini/article/7714641", "text": "На 16.10.2019 г., от 01 РУ СДВР са докладвани преписки за осем лица (задържани за 24 часа по реда на ЗМВР), във връзка с възникнали инциденти на футболната среща между националните отбори на България и Англия, проведена в гр. София, на 14.10.2019 г. на Национален стадион „Васил Левски“ и нарушения на обществения ред, изразяващи се в отправяне на обидни реплики и жестове към присъстващи на стадиона лица. След преценка на събраните в хода на проверката данни, наблюдаващият прокурор е преценил, че същите не са достатъчно за образуване на досъдебно производство, като е постановен отказ от образуване на такова. Същевременно, материалите са изпратени обратно на началника на 01 РУ СДВР - за ангажиране на виновните осем лица с административнонаказателна отговорност по Закона за опазване на обществения ред при провеждането на спортни мероприятия (ЗООРПСМ). Това съобщиха от прокуратурата. В следобедните часове на вчерашния ден, от СДВР са докладвани и материали, касаещи образувано под ръководството и надзора на Софийска районна прокуратура досъдебно производство за престъпление по чл. 325, ал. 2 НК (хулиганство, отличаващо се с изключителен цинизъм). По това производство също е било задържано лице (за 24 часа, по реда на ЗМВР). След запознаване с материалите по делото, наблюдаващият прокурор е изготвил постановление за привличане на обвиняемия Ц. Гечев (на 18 години) към наказателна отговорност за описаното по-горе деяние, като същевременно е издадено и постановление за задържането му за срок до 72 часа. Гечев е обвинен в това, че по време на футболната среща, е извършил непристойни действия, грубо нарушаващи обществения ред и изразяващи явно неуважение към обществото – показвал среден пръст, показвал нацистки поздрав с изпъната нагоре дясна ръка, обърнал се с гръб към игрището, свалил си сивото долнище /анцуг/ и на два пъти си показал задните части, като деянието по своето съдържание се отличава с изключителен цинизъм. Гечев е осъждан, като деянието е извършено в изпитателния срок на предходно негово осъждане. Разпоредено е привеждане на Гечев в сградата на СРС на 18.10.2019 г. – за разглеждане на искане за вземане спрямо него на мярка за неотклонение „Задържане под стража“.", "date": "2019.10.17", "title": "18-годишен с обвинение за изцепки на стадиона, показвал си задните части"}
{"url": "https://www.24chasa.bg/novini/article/7714651", "text": "Будимир Куйович беше задържан в края на август на магистрала \"Тракия\" да шофира с фалшива книжка, издадена в Португалия. Черногорецът излежава присъда от 16 години за наркотрафик. Той е настанен в открито общежитие в Казичене, но е бил в годишен отпуск за добро поведение. Според съда Куйович не е имал ограничение да напуска София, освен това не са открити груби нарушения на затворническите правила, които да налагат смяна на режима . В съдебната зала стана ясно, че Куйович вече е бил санкциониран заради случая на ,,Тракия\" с 3 месеца лишаване от отпуск.", "date": "2019.10.17", "title": "СГС отмени промяната на режима на Бyдимиp Kyйoвич"}
{"url": "https://www.24chasa.bg/novini/article/7714636", "text": "Инспекторатът към Висшия съдебен бе приет за пълноправен член на Мрежата на европейските служби за съдебна инспекция по време на първото Общо събрание на организацията на 16 октомври 2019 г. в Министерството на правосъдието на Франция, съобщиха от институцията. Събитието беше организирано със съдействието на министъра на правосъдието на Франция Никол Беллубе. В обръщение към общото събрание на Мрежата на европейските служби за съдебна инспекция шефката на инспектората Теодора Точкова благодарила и посочила, че това е само началото на едно дългогодишно партньорство и добро сътрудничество. Пред представителите на други европейски инспекторати тя разяснила, че българският проверява не само професионалната дейност на магистратите чрез извършваните от него системни проверки – комплексни, контролни, тематични и по сигнали - на органите на съдебната власт, но и спазването от страна на съдиите, прокурорите и следователите на изискванията за етично поведение, независимост и висок морал – чрез извършването на т. нар. проверки за интегритет. Главният инспектор изтъкнала, че от март 2019 г. ИВСС има ново правомощие – да осъществява надзор при обработването на лични данни от съда, прокуратурата и следствените органи при изпълнение на функциите им на органи на съдебната власт. \"От една страна това означава доверие на законодателя и висока оценка за свършената работа, от друга – се увеличават очакванията на гражданите и институциите към дейността на ИВСС, което налага следване на най-високите стандарти на инспекционната дейност\", посочила главният инспектор. Според нея това можело да бъде постигнато чрез изработване на общи стандарти и обмен на добри практики на съдебна инспекция, каквито са и целите на Европейската мрежа на съдебните служби за инспекция в правосъдието, припознати от съдебния инспекторат на България. Мрежата на европейските служби за съдебна инспекция е създадена през февруари 2018 г. и включва страните Белгия, Испания, Франция, Италия, Португалия и Румъния. Точкова е изпратила молбата за членство на Инспектората през септември 2018 г.", "date": "2019.10.17", "title": "Инспекторатът към ВСС бе приет в\nевропейските служби за съдебна инспекция"}
{"url": "https://www.24chasa.bg/novini/article/7714669", "text": "23-ма бяха арестувани при сблъсъци между турци и кюрди в холандския град Ротердам, предаде Ройтерс, като се позова на днешно изявление на холандската полиция, съобщи БТА. До сблъсъците между представителите на двете общности се стигна малко след началото на организирана от кюрди демонстрация, последвана от контрадемонстрация на турци. Арестуваните, част от които са били въоръжени с отвертки, са заподозрени в насилие, агресия, унищожаване на вещи и обиди. Трима полицаи бяха леко ранени по време на демонстрацията, проведена вчера вечерта в центъра на Ротердам. Един от служителите на реда е с фрактура на китката, съобщиха холандски медии. По време на дебат за турската офанзива в Сирия в долната камара на холандския парламент премиерът на Холандия Марк Рюте разкритикува насилието в Ротердам. \"Можете да участвате в демонстрации в Холандия, но го правете по цивилизован начин. Трябва да решаваме обществените конфликти с диалог, а не с действия, подобни на тези, които видяхме в Ротердам. Това е абсолютно недопустимо\", категоричен бе Рюте.", "date": "2019.10.17", "title": "Турци и кюрди се млатят в Ротердам, арестуваха 23-ма"}
{"url": "https://www.24chasa.bg/novini/article/7714683", "text": "Започна заседанието на Европейския съвет, в което заедно с другите европейски лидери ще обсъдим дългосрочния бюджет на ЕС, приоритетите за следващите 5 години, миграцията и Брекзит. Това написа във фейсбук премиерът Бойко Борисов, който е в Брюксел. \"Новоизбраният председател на Европейската комисия Урсула фон дер Лайен ще ни представи приоритетите на новата Комисия\", добави той. Очаквайте подробности.", "date": "2019.10.17", "title": "Борисов: Започна заседанието на Европейския съвет, Урсула фон дер Лайен ще ни представи приоритетите"}
{"url": "https://www.24chasa.bg/novini/article/7712719", "text": "“Изключително целеустремен. Когато си постави някаква цел, я гони докрай - методично и без да се отказва, дори когато не получи очакваните от него резултати. Изключително талантлив младеж. Сигурна съм, че го очаква прекрасно бъдеще.” Така преподавателката от варненската математическа гимназия “Д-р Петър Берон” Елеонора Павлова описа един от най-талантливите им възпитаници Виктор Велев. допълни самият Виктор. Виктор Велев завърши тази пролет математическата гимназия и вече е първокрусник в Техническия университет в Холандия, където изучава информационни технологии. Преди броени дни - на 7 октомври, той получи от президента Румен Раден наградата “Джон Атанасов”. Виктор бе отличен за своя проект Daedalus в индивидуалното класиране на Националната олимпиада по информационни технологии от май 2019 г., има първо място на националния есенен турнир “Джон Атанасов”, първа награда на Ученическия институт на БАН (сесия 2018 г.) и първо място в категория “Приложни програми” на НОИТ 2019 г. Наградите му от международни и национални състезания и олимпиади по информатика са много. Самият той е убеден, че у нас има “Помня, че като съвсем малък исках да стана изследовател и постоянно разглобявах и сглобявах всякакви неща. Но когато получих за първи път достъп до компютър, нещата вече бяха решени за мен”, казва младежът. Има много хора, за които точните науки са плашещи и далечни, но за Виктор математиката и информатиката са сред най-приятните и интересни занимания. Влязъл в математическата гимназия след VII клас, година по-късно става член на един от клубовете в училището, където преподаватели подготвят за национални и международни състезания изявени деца. Задачите на тези състезания почти нямат общо с материала, който се преподава в училище.   Виктор проявява огромен интерес към всичко, свързано с компютърните графики и 3D генериране на модели. и е по-скоро като компютърна игра. Оттам нататък следват множество проекти, състезания, олимпиади, златни и сребърни медали. “Нивото на подготовка в нашата гимназия е много високо. Има прекрасни преподаватели. Математическата гимназия ми даде най-важните насоки в живота. Учителите бяха хората, които ми помогнаха да избера пътя си и ме насочиха в правилната посока. В клуба, в който бях, ученици и учители работехме заедно в атмосфера на лека конкуренция, която се оказа изключително градивна”, сподели Виктор. Според преподавателите му проектът с огромна научна стойност е генерирането на 3D модели, но най-атрактивният му проект е “Тайните на времето”, който създава като ученик в XI клас. Това е мултимедийно приложение, което е направено изключително интересно. на избрания период - от обзавеждането до техниката. “Има деца, които наистина не знаеха какво е грамофон или касетофон, а чрез това приложение могат да видят всичко. Виктор беше толкова прецизен, че дори в една от стаите се виждаше стар телевизор, на който вървеше анимационно филмче от моето детство”, обясни учителката му Елеонора Павлова. Като ученик в XII клас Виктор бе отличен и избран да представя България на Световното младежко научно изложение EXPO Science International 2019 г. в Абу Даби. В един от най-големите световни научни форуми, където над 2000 млади учени от 68 страни показват 600 проекта в 13 научни дисциплини, младежът участва със своята разработка “Процедурно генериране на 3D обекти чрез състезателни невронни мрежи”. Малко преди абитуриентския си бал Виктор спечели I място за най-добро интернет приложение на националния есенен турнир по информационни технологии “Джон Атанасов” с платформа за колаборация и контрол на версиите в 3D дизайна. Никой от преподавателите на Виктор не се съмнява в бъдещите му успехи. Самият той е категоричен, че след като се дипломира, ще се завърне в България. по знания и възможности. Нашата гимназия, както и математическите в София и Бургас са на много високо ниво. Явно системата до някаква степен си върши работата, но мое мнение е, че го няма онова твърде необходимо средно ниво. Има елитни училища и други, чието ниво не се доближава до средното. Но децата с възможности имат шанс за добро средно образование и реализация впоследствие. Моите планове, грубо казано, са през следващите 5 години да достигна някаква стабилност и да се завърна в България. Забелязвам, че в София и Варна нещата започват да се движат в правилната посока и има възможност за реализация. Като цяло младите хора нямат нищо против България, но трудно се реализират и затова повечето, които учат в чужбина, остават да работят там”, допълва Виктор. ", "date": "2019.10.17", "title": "От математическата във Варна Виктор Велев ще е в топ 10 на студентите по IT в  Холандия. Мечтае да се върне у нас"}
{"url": "https://www.24chasa.bg/novini/article/7714827", "text": "Шведската академия защити решението си да присъди на австрийския писател Петер Хандке Нобеловата награда за литература за 2019 г., като заяви, че той е направил провокативни коментари, но не е подкрепил кръвопролития, предаде Ройтерс, цитирана от БТА. Присъждането на наградата на Хандке бе критикувано, включително от оцелели от геноцида в Сребреница, които призоваха академията да отмени решението си да му присъди наградата, придружена от 9 милиона шведски крони (930 000 долара). През 2006 г. Хандке се изказа на погребението на починалия сръбски лидер Слободан Милошевич, който умря, докато бе задържан, чакайки съдебен процес пред международния наказателен трибунал за бивша Югославия в Хага. Хандке се изказа също в подкрепа на лидерите на босненските сърби Радован Караджич и Ратко Младич, които бяха намерени за виновни за избиването на над 8000 мюсюлмани - мъже и момчета, в Сребреница. Постоянният представител на академията Матс Малм заяви пред в. \"Дагенс нюхетер\", че Хандке действително е правил провокативни, нежелани и неясни коментари по политически въпроси, но не е възхвалил кръвопролития и категорично е осъдил геноцида в Сребреница.", "date": "2019.10.17", "title": "Шведската академия защити нобелиста Хандке: Не е хвалил кръвопролития"}
{"url": "https://www.24chasa.bg/novini/article/7714860", "text": "Премиерът Бойко Борисов публикува във фейсбук снимка отпреди 13 години със Стефан Данаилов, на която написа: \"С теб съм!\".  Снимката е правена от \"24 часа\" на 6 юли 2006 година. По това време Стефан Данаилов е министър на културата, а Бойко Борисов - кмет на София. Двамата отиват на пресконференция за Боянската църква в Националния исторически музей.  В сряда лекарите във Военномедицинска академия поставиха легендата на българското кино и театър в изкуствена кома. \"Трудно дишаше и се наложи на апаратно дишане да го сложат. По лекарски избор го сложиха и в медикаментозна кома, иначе той си беше в съзнание. Явно, за да не се мъчи, не знам\" Това сподели по-рано днес доведеният син на Стефан Данаилов - Росен Цанков, за състоянието на актьора. Премиерът Бойко Борисов е в Брюксел за заседание на Европейския съвет.  ", "date": "2019.10.17", "title": "Бойко Борисов към Стефан Данаилов: С теб съм!"}
{"url": "https://www.24chasa.bg/novini/article/7714865", "text": "Глоба до 5 хил. лв. е предвидена за тези, които изгарят боклуци нерегламентирано в печките си. За едноличните търговци или юридическите лица, които изгарят или третират незаконно неопасни отпадъци, например стари гуми или употребявани дрехи, глобата е от 1400 до 4000 лв. Фиш за 10 до 50 лв. се връчва при маловажни случаи. Най-висока е глобата за еднолични търговци или юридически лица, които изхвърлят опасни боклуци на забранени места или ги изгарят незаконно. При тях се налага имуществена санкция от 10 до 50 хил. лв. За опасни отпадъци се считат отработените масла и отпадъците като стъкло, пластмаса и дървесина, съдържащи или замърсени с опасни вещества, както се класифицират боядисаните дограми. Това припомнят от Министерството на околната среда и водите, тъй като започват проверки дали се горят отпадъци незаконно преди началото на отоплителния сезон. Те ще се извършват от Регионалните инспекции по околната среда и водите, които ще следят дали предаването на отпадъци с цел изгаряне се извършва само след писмен договор с лица, притежаващи документ за тази дейност по Закона за управление на отпадъци. Особено внимание ще се обръща на изгаряне на излезли от употреба гуми, отработени масла, отпадъци от текстил, дървени дограми и други лесно запалими материали, тъй като те отделят отровни вредни емисии в атмосферата. ", "date": "2019.10.17", "title": "5000 лв. глоба за горене на боклуци в печката"}
{"url": "https://www.24chasa.bg/novini/article/7714811", "text": "37-годишният Росен Велков, баща на петокласничка от столичното 28-о средно училище, наби съученичка на дъщеря си, защото двете момичета се загубили заедно в сряда, отивайки да си купят сандвичи. “Двете момиченца от 5-и клас имат разрешение от родителите да си купуват обяд навън от пазара, затова учителката ги е освободила. Едното обаче предложило този път да отидат на друго място, където имало по-вкусни сандвичи. Опитвайки да го намерят, се изгубили”, разказа за “24 часа” директорката на училището Станимира Стоева. Едното дете тръгнало да се обажда на родителите си, но другото го спряло от страх да не му се карат. В един момент децата се озовали в близкия парк, успели да се ориентират и се върнали в училището. Техни съученици пък разказали на директорката за приключението и тя извикала момичетата в кабинета си. Междувременно едното дете успяло да се свърже с баща си и той отишъл веднага в училището. И него поканили в заместник-дирекцията. Започнали отново да изясняват случая. “След това се случи нещо абсолютно неочаквано за всички, а там бяхме четирима възрастни от педагогическия и непедагогическия персонал. Бащата се доближи до чуждото момиче, хвана го за косата и с всичка сила го удари с главата си по челото. Беше ядосан, но никой не е предполагал, че ще реагира така, че у него има толкова скрит гняв и агресия”, каза още директорката. Тя предупредила Велков, че за това може да бъде съден. Отговорът му бил: “Ще го излежа”. Пострадалото момиче се обадило на майка си. Тогава в училището пристигнали много хора от рода. “Добре, че се намеси заместник-директорът, можеше да стане и по-тежко. Масово се нахвърлиха върху бащата. Охранителят натисна паникбутона. Дойдоха още хора от охраната, както и полиция”, уточни директорката. Натоварили бащата и дъщеря му в патрулката и ги закарали в районното управление. Бащата имал наложена 24-часова мярка за задържане. Директорката разговаряла с двете майки на следващия ден. Жената на побойника се извинила. Децата са освободени от училище и другата седмица, за да се успокоят. Пострадалото е циганче. Слава на бога, няма сътресение на мозъка, но е с подутина, каза още директорката. ", "date": "2019.10.17", "title": "Баща наби съученичка на дъщеря си, защото се изгубили заедно (Обзор)"}
{"url": "https://www.24chasa.bg/novini/article/7714976", "text": "Кубинската балерина и хореограф, легендата на балета Алисия Алонсо, почина на 98-годишна възраст, съобщи Националният балет на Куба, предаде Франс прес. Единствената латиноамериканка в историята, удостоена с титлата \"примабалерина асолута\", е починала днес в 11,00 ч. (15,00 ч. по Гринуич) заяви говорител на трупата, предава БТА. \"Алисия Алонсо си отиде и ни остави огромна празнина, но и несравнимо наследство\", реагира в Туитър кубинският президент Мигел Диас-Канел. \"Тя издигна Куба на най-високото равнище на световния танц. Благодаря, Алисия за твоято безсмъртно дело!\"", "date": "2019.10.17", "title": "Почина легендата на балета Алисия Алонсо (Видео)"}
{"url": "https://www.24chasa.bg/novini/article/7714989", "text": "Вицепремиерът и министър на външните работи Екатерина Захариева пристигна на летище „Франьо Туджман” в Загреб. Тя е на официално посещение в Република Хърватия по покана на хърватския министър по външните работи и на европейските въпроси Гордан Гърлич-Радман. Това съобщиха от Министерството на външните работи. Акценти в разговорите на Екатерина Захариева в Загреб ще бъдат развитието на двустранните отношения, както и актуални въпроси от регионалния, европейския и световен дневен ред. Освен с външния министър Гърлич-Радман в рамките на посещението външният ни министър ще се срещне и с председателя на хърватския Сабор (парламент) Гордан Яндрокович, както и с представители на българската общност.", "date": "2019.10.17", "title": "Започна официалното посещение на вицепремиера Захариева в Хърватия"}
{"url": "https://www.24chasa.bg/novini/article/7714631", "text": "Знак за виталността на нашата нация са успехите на световно ниво, които са постигнали видните българи, отличени днес с държавни отличия. Това заяви президентът Румен Радев, който на церемония в Гербовата зала удостои с ордени шестима изтъкнати дейци в областта на науката, образованието, спорта, медицината, белетристиката. Това съобщиха от прессекретариата на държавния глава.  С орден „Стара планина“ първа степен бяха отличени писателят Владимир Зарев - за заслуги в областта на културата и изкуството, както и легендарният баскетболист Атанас Голомеев – за приноса му в областта на спорта. На церемонията акад. проф. Владимир Овчаров беше награден с орден „Св. св. Кирил и Методий“ огърлие за принос в развитието на медицинската наука и образование в България. С орден „Св. св. Кирил и Методий“ първа степен държавният глава удостои акад. проф. доктор на техническите науки Чавдар Руменин за заслугите му в областта на науката. Вирусологът акад. проф. доктор на медицинските науки Ангел Гълъбов също беше отличен с орден „Св. св. Кирил и Методий“ първа степен за принос в сферата на образованието и науката. Христо Мирянов беше удостоен с медал „За заслуга“ посмъртно. Отличието на известния треньор по борба е за принос в областта на спорта. Медалът бе приет от неговия син Георги Мирянов. На церемонията президентът Румен Радев изтъкна, че гражданската и професионална енергия на отличените вдъхват национално самочувствие и дух в обществото ни. „Въпреки различните направления, в които работите, между вас има здрава и дълбока връзка – тя се изразява във вашето отговорно отношение към бъдещето на следващите поколения българи“, обърна се държавният глава към носителите на висшите отличия. От името на наградените благодарности изказа Владимир Зарев. Тези отличия ще ни задължават и в бъдеще да служим със знанието си, с безсънието и таланта си на България, заяви писателят.", "date": "2019.10.17", "title": "Президентът връчи висши държавни отличия на шестима изтъкнати българи (Снимки)"}
{"url": "https://www.24chasa.bg/novini/article/7714603", "text": "Румънският президент Клаус Йоханис заяви днес в Брюксел, че едно уволнено от парламента правителство не може да прави предложение за еврокомисар, тъй като няма да има никаква роля в бъдещата Европейска комисия, предаде Аджерпрес, цитирана от БТА. \"От наша страна, за съжаление, има един блокаж, който се нарича правителство на Дънчила (. . .) Аз ще се противопоставя твърдо на това, защото едно правителство, което беше уволнено в парламента на Румъния, не може да прави предложение от името на Румъния за бъдещия мандат на Комисията, в която със сигурност това правителство няма да има никаква роля\", посочи държавният глава, който участва в среща на Европейския съвет в Брюксел. Той отбеляза, че няма да обсъжда с официалните представители в Брюксел предложенията за поста еврокомисар. \"Но ще кажа много ясно на г-жа избрания председател (на Европейската комисия), че не мога да приема едно уволнено правителство да прави подобно предложение\", посочи президентът. Лявото правителство на премиера Виорика Дънчила, което беше свалено с вот на недоверие в парламента миналата седмица, беше предложило бившата министърка на околната среда и еврофондовете Рована Плумб за еврокомисар по транспорта, но предложението беше отхвърлено в Европейския парламент. Според румънски медии новото предложение на социалдемократите за еврокомисар - бившият министър на вътрешните работи и комуникациите Дан Ника, е било отхвърлено от избраната за председател на Европейската комисия Урсула фон дер Лайен.", "date": "2019.10.17", "title": "Йоханис: Едно уволнено правителство няма право да предлага еврокомисар"}
{"url": "https://www.24chasa.bg/novini/article/7714607", "text": "Двама 18-годишни били задържани вчера в Пето РУ в Пловдив. Около 18.30 ч., на ул. „Ягодовско шосе“ в жк „Тракия“, полицейски служители се намесили и прекратили физическа саморазправа, възникнала между две момчета и мъж, съобщават от ОД МВР - Пловдив. При последвалата проверка е изяснено, че 18-годишен водач на лек автомобил \"Сузуки\" и негов спътник на същата възраст проявили агресия спрямо 32-годишен шофьор, заради засичане на пътя. На пострадалия е оказана медицинска помощ. Като заподозрян за нанесената му телесна повреда по хулигански подбуди в Пето РУ е задържан пътникът в „Сузуки“-то. Там е отведен и връстникът му, който управлявал колата, след като тестът с апарат за употреба на наркотици дал положителен резултат. Срещу извършителите са образувани бързи производства. Случаят е докладван на дежурен районен прокурор.", "date": "2019.10.17", "title": "Задържаха двама 18-годишни в Пловдив, скочили да бият шофьор, който ги засякъл"}
{"url": "https://www.24chasa.bg/novini/article/7714615", "text": "Кремъл отбеляза днес необичайния език, използван от американския президент Доналд Тръмп в писмо до турския президент Реджеп Тайип Ердоган във връзка с турската офанзива в Сирия, предаде Ройтерс. Белият дом разпространи на 9 октомври писмо, в което Тръмп призовава Ердоган да не бъде твърдоглав и \"да не се държи като глупак\". \"Такъв език не се среща често в кореспонденция между държавни лидери. Доста необичайно писмо\", заяви днес пред журналисти говорителят на Кремъл Дмитрий Песков. Телевизия Си Ен Ен разпространи вчера писмото на Тръмп до Ердоган, в което американският лидер предлага на турския президент да постигне споразумение с кюрдите и заплашва да унищожи турската икономика, ако Анкара не прекрати офанзивата си в Сирия. \"Чуйте, нека се договорим за една хубава сделка. Вие не искате да носите отговорност за убийството на хиляди хора, а аз не искам да нося отговорност за унищожението на турската икономика\", пише Тръмп в писмото си до Ердоган.", "date": "2019.10.17", "title": "Песков за писмото на Тръмп до Ердоган: Не се среща често такъв език между държавни лидери"}
{"url": "https://www.24chasa.bg/novini/article/7714398", "text": "Европейският съюз трябва да направи решителна стъпка и да вземе решение за начало на присъединителни преговори със Северна Македония, заявиха днес в Брюкселпремиерът на Северна Македония Зоран Заев и Франс Тимерманс, новоназначен импълнителен заместник-председател на Европейската комисия, предаде МИА, цитирана от БТА.  Това ще изпрати и силно послание на други страни в региона, че взимането на трудни и отговорни решения и извършването на дълбоки реформи означава да инвестирате в по-добро бъдеще, казаха двамата събеседници. Едно позитивно решение на европейските лидери по отношение на започването на преговори със Северна Македония е логично признаване на сегашните резултати на страната и силен стимул да продължи да извършва реформи, целящи постигането на стандартите на ЕС, заяви Заев.", "date": "2019.10.17", "title": "Заев и Тимерманс: Постиженията на Северна Македония трябва да бъдат признати"}
{"url": "https://www.24chasa.bg/novini/article/7714393", "text": "Лидерът на Партията за Брекзит Найджъл Фараж заяви в Туитър, че споразумението с Брюксел на британския премиер Борис Джонсън трябва да бъде отхвърлено, предадоха ДПА и БТА. \"Ангажиментът, поет с това споразумение, за синхронизиране на регулациите означава, че \"новото споразумение\" не е Брекзит въпреки по-добрите решения по въпроса за митническия съюз\", написа Фараж. А в интервю за Би Би Си той прогнозира, че за Джонсън ще е \"много трудно\" да убеди северноирландската Демократическа юнионистка партия да подкрепи споразумението.", "date": "2019.10.17", "title": "Найджъл Фараж: Новото споразумение с ЕС за Брекзит трябва да бъде отхвърлено"}
{"url": "https://www.24chasa.bg/novini/article/7714388", "text": "Полицията в Белград арестува две български гражданки по подозрение, че са извършили кражба, предаде Танюг, цитирана от БТА. Жените, на 32 и 21 години, са заподозрени, че в автобус на градския транспорт са откраднали от една жена портмоне с банкови карти и лични документи. Двете са задържани за 48 часа и ще бъдат изправени пред Първа основна прокуратура в Белград.", "date": "2019.10.17", "title": "Арестуваха 2 българки в Белград за кражба на портмоне в автобус"}
{"url": "https://www.24chasa.bg/novini/article/7714405", "text": "Почина Слав Бакалов (1945-2019) - режисьор, художник, скулптор, аниматор, сценарист и писател, съобщиха от Съюза на българските филмови дейци (СБФД). Отличен с многобройни награди, най-престижната от които е \"Златна палма\" от Кан, за филма \"Женитба\", той създаде забележителни творби, белязани от индивидуален артистичен стил и оригиналност, припомнят от СБФД. В историята на българската анимация Слав Бакалов ще остане като ненадминат майстор, чието ярко дарование вдъхновяваше поколения млади творци и завладяваше въображението и сърцата на публиката. Роден е на 6 юли 1945 година в София. Завършва Софийската художествена гимназия (1964) и специалността \"Живопис на анимационни филми\" в Националния институт по кинематография в Москва (1974). Ръководи основаната от него студия \"Каданс\" за анимационни филми към киноцентъра \"Бояна\" от 1988 г. до 1990 г., където създава над 55 ленти. Поклонението е на 19 октомври 2019 г. от 14:00 ч., в църквата \"Възнесение Господне\", на бул. \"Ситняково\", срещу румънското посолство у нас.", "date": "2019.10.17", "title": "Почина Слав Бакалов"}
{"url": "https://www.24chasa.bg/novini/article/7714407", "text": "Състав на Окръжния съд в Добрич остави без уважение молбата на 36-годишен мъж за отмяна или изменение на наложената му от Районен съд - Генерал Тошево, мярка за неотклонение „задържане под стража“. Той е привлечен като обвиняем по досъдебно производство на Районното управление на МВР в Генерал Тошево, за това че на 6 октомври т.г. в село Пчеларово е изнасилил жена, като я принудил към това със сила и заплашване. След анализ на данните по делото Окръжният съд счете, че към момента не са настъпили нови обстоятелства, които да налагат промяна на вече взетата спрямо обвиняемия мярка за неотклонение. Все още е налице обосновано предположение за съпричастност на мъжа към разследваното престъпление, за което се предвижда наказание лишаване от свобода от 2 до 8 години. Реална остава и опасността при по-лека мярка той да се укрие или да извърши друго престъпление. При постановяване на определението си съдебният състав взе предвид и факта, че преди седмица същият мъж беше осъден на първа инстанция от Окръжния съд в Добрич на 4 години затвор за причинена по непредпазливост смърт вследствие на умишлено нанесена тежка телесна повреда. Към момента тази присъда не е влязла в сила. Все още тече 15-дневният срок за обжалването й.", "date": "2019.10.17", "title": "Изнасилвач от Генерал Тошево остава в ареста"}
{"url": "https://www.24chasa.bg/novini/article/7714414", "text": "Окръжният съд в Добрич наложи мярка за неотклонение задържане под стража на 24-годишен мъж от града. Той е привлечен като обвиняем за това, че на 14 октомври т.г., без надлежно разрешително, е държал с цел разпространение високорискови наркотични вещества - 25 грама марихуана и 40 грама амфетамини. Според повдигнатото обвинение, мъжът е извършил деянието в съучастие с 21-годишна жена, на която е наложена мярка „подписка“. Окръжният съд прецени, че от събраните до момента доказателства може да се направи обосновано в достатъчна степен предположение за съпричастност на 24-годишния към престъплението, за което е привлечен в качеството на обвиняем и което се наказва с лишаване от свобода за срок от 2 до 8 години. Налице е и реална опасност при по-лека мярка за неотклонение той да се укрие или да извърши друго престъпление. От приложените по делото справки става ясно, че деянието, за което е обвинен мъжът, е извършено в изпитателния срок на предходно негово осъждане за идентично престъпление. Само това е достатъчно основание за налагане на най-тежката мярка за неотклонение, посочва в мотивите си съдът.", "date": "2019.10.17", "title": "Съдът в Добрич прати пласьор на дрога зад решетките"}
{"url": "https://www.24chasa.bg/novini/article/7714375", "text": "Слави Трифонов купи тв \"Стара Загора\", става ясно от Търговския регистър. \"Да, продадох я\", каза пред \"24 часа\" адв. Дамян Георгиев, собственик на дружеството \"Статис\" АД, което притежава телевизията. Той не каза каква е цената, въпреки че според запознати сделката е била за 500 000 лв. Представител на дружеството вече е Евгени Маргаритов Димитров-Маестрото, който влиза и в Съвета на директорите заедно с Диана Димитрова Младенова и Ася Тодорова Тодорова - все хора от екипа на Слави. Промените в Търговския регистър са направени на 10 октомври. Датата на изтичане на мандата на Съвета на директорите е 5 август 2021 г. От 10 октомври седалището на фирмата вече е в София, в зала 12 на НДК, която се намира в т.нар. малко НДК. Там бяха стаите на екипа на \"Шоуто на Слави\". Изглежда там ще е студиото. Журналистката Станимира Димова, която също е била в управата на телевизията, написа преди малко в профила си във фейсбук: \"Тъжна съм... Телевизия Стара Загора става Седем Осми... Тъжна съм, защото съм създавала тази марка, през далечната 1996 г. и лично аз, когато беше почти невъзможно, според условията на \"Шоуто на Слави\", направих така, че да излъчват от Стара Загора. Не за седмица, а само за 3 дни...беше прецедент за \"Шоуто\"... И никога не е ставало въпрос за пари...\" ТВ \"Стара Загора\", въпреки че се излъчва от града на липите, е национална телевизия.", "date": "2019.10.17", "title": "Слави Трифонов купи тв \"Стара Загора\", мести я в София"}
{"url": "https://www.24chasa.bg/novini/article/7714435", "text": "„Не съм убил фелдшера. Ако бях извършил това престъпление, щял ли да се прибера у дома… Прокуратурата не е добре информирана“ – Това обяви днес в Бургаския апелативен съд 37-годишния Иван Пачелиев обвинен за смъртта на 72-годишния Димитър Факиров, предаде   Той бил последния пациент, влязъл в кабинета на медика, преди трупът му да бъде открит. „Невинен съм“, обяви днес Пачалиев пред Апелативните магистрати в Бургас и настоя да бъде пуснат на свобода. Рейнджърът се оплака, че бил измъчван от болки в ставите, тропическа болест и прочие, а в затвора, където бил откаран, имало само един фелдшер. Председателят на Апелативната прокуратура Любомир Петров бе категоричен в позицията си: На свобода, Пачелиев може да извърши друго престъпление. Според държавното обвинение, макар и в случая към момента да са събрани само косвени доказателства, изводът от тях е несъмнен и сочи, че именно задържаният е автор на престъплението. \"Вижте лексиката му, цялото село разказва как публично се е заканвал на ромите в селото, че трябва да бъдат убити\", посочи обвинителят. В крайна сметка съдът уважи искането на прокуратурата и остави Пачелиев под стража. Решението е окончателно и не подлежи на обжалване.", "date": "2019.10.17", "title": "Легионерът Иван Пачелиев от Орешник: Не съм убивал фелдшера"}
{"url": "https://www.24chasa.bg/novini/article/7714470", "text": "Горят над хиляда декара сухи треви край самоковското село Алино. Информацията е на пожарникарите на място за bTV.  Към момента огънят не е погасен, а по думите на очевидци, е пламнал малко след 14:45 ч. Според кмета на село Алино Борислав Брейчев, което е в непосредствена близост до пламъците, опасност за хората все пак няма. Огънят е близо до голяма гора, за която има опасност да бъде обхваната. На мястото са два пожарникарски екипа, служители на горското стопанство и доброволци. Все още не е ясно откъде е тръгнал пожара. Мястото и преди е било обхващано от пламъци.", "date": "2019.10.17", "title": "Горят над 1000 дка сухи треви край самоковското село Алино"}
{"url": "https://www.24chasa.bg/novini/article/7714468", "text": "Турският външен министър Мевлют Чавушоглу заяви в интервю за Би Би Си, че Анкара не би била против, ако въпросът за изтеглянето на кюрдските сили от северната част на Сирия бъде решен от Москва и Дамаск, предаде ТАСС. \"Русия ни обещава, че от тази страна (на турско-сирийската граница) няма да има Кюрдска работническа партия /ПКК/ и (сирийските кюрдски) Сили за защита на народа /СЗН/. Ако Русия заедно със сирийската армия изтласкат СЗН от региона, ние няма да бъдем против\", заяви министърът. Турция смята, че ПКК и СЗН са свързани и ги определя като терористични организации, напомня ТАСС. Чавушоглу отбеляза, че Москва играе ролята на посредник в диалога между Анкара и Дамаск. Той каза също, че смята президента на Сирия Башар Асад за неспособен да обедини страната. Коментирайки изявление на американския президент Доналд Тръмп, че \"не е давал зелена светлина\" за турската операция в Сирия, Чавушоглу заяви, че неговата страна не е чакала разрешение от никого. \"От никого не сме чакали зелена светлина. Ние искахме да работим със САЩ, но те не изпълниха своите задължения\", подчерта Чавушоглу. Той добави, че турският президент Реджеп Тайип Ердоган може да се откаже от планираното посещение в Съединените щати, ако Вашингтон въведе санкции срещу него или членове на семейството му. \"(Президентът на САЩ Доналд) Тръмп покани президента Ердоган. Той прие поканата. Ако обаче срещу него или неговото семейство бъдат въведени някакви санкции, то подобно посещение губи смисъл\", отбеляза министърът. Ердоган е поканен да посети Вашингтон на 13 ноември, но заяви, че ще вземе решение за посещението след разговори с американската делегация, ръководена от вицепрезидента Майк Пенс, която в момемнта се намира в Анкара.", "date": "2019.10.17", "title": "Чавушоглу: Не сме против Русия и сирийците да изтласкат кюрдите"}
{"url": "https://www.24chasa.bg/novini/article/7714486", "text": "Полицията в Монтанско разследва фалшификатори на шофьорски книжки в Лом и Берковица, съобщиха от ОД на МВР в Монтана. В квартал \"Раковица\" в Берковица вчера е имало акция за издирване на 11 души, за които е установено, че карат с фалшиви шофьорски книжки и има искане от Софийска градска прокуратура за изземването им. Част от тях са открити и са им връчени призовки за явяване в прокуратурата.  В момента същият мъж се разследва и за издаване на фалшиви шофьорски книжки от властите в Молдова и Румъния. Според свидетели същият човек е заснемал кандидатите и е доставял фалшивите шофьорски книжки срещу суми от 500 до 1000 лева. Разследването продължава и по случаите са образувани досъдебни производства. Ако фалшификаторите бъдат установени, то те могат да получат присъди до 8 години затвор, уточниха от полицейската дирекция в Монтана.", "date": "2019.10.17", "title": "Издирват още фалшификатори на шофьорски книжки в Монтанско"}
{"url": "https://www.24chasa.bg/novini/article/7714478", "text": "Софийският окръжен съд остави в ареста 24-годишната Даниела Стефанова. Тя е обвинена за убийството на приятеля си в Костенец в началото на седмицата, предава  . 38-годишният Тихомир беше ранен 11 пъти с нож при конфликт, породен от ревност. Според съда има доказателства, че 24-годишната жена е най-вероятният убиец. Това са разпити на свидетели и експертиза. Адвокатът на Даниела каза пред съда, че Тихомир я е нападнал с нож, а тя е отвърнала при самозащита. „Това е, случило се е”, заяви пред журналисти Даниела Стефанова. „Има ли са някакви търкания и конфликтни. Тя е имала връзка с други мъже. Той ревнувал”, заяви прокурор Мирослав Ангелов.", "date": "2019.10.17", "title": "Обвинената за убийството на приятеля си в Костенец остава в ареста"}
{"url": "https://www.24chasa.bg/novini/article/7714503", "text": "Антон Митов ще е временно изпълняваш длъжността генерален директор на Българското национално радио, реши СЕМ. Той работи в общественото радио от 1977 г. Кариерата му е свързана основно с програма „Христо Ботев“. Автор и водещ е на предаванията „Как си ти?“, „Антон Митов шоу“, „Хоризонт на вълните на младостта“. Никога не пропуска да каже своята професионална благодарност към журналистката Гита Минкова. Той е автор е на две пиеси на абсурда, бил е и актьор в радиотеатъра на БНР. В последните години е директор на \"Архивен фонд\" на БНР.", "date": "2019.10.17", "title": "Кой е Антон Митов, временният шеф на БНР"}
{"url": "https://www.24chasa.bg/novini/article/7714524", "text": "Няма нужда от ново отлагане на Брекзит, след като вече имаме споразумение с Великобритания, заяви председателят на Европейската комисия Жан-Клод Юнкер, цитиран от Франс прес. \"Имаме договор и той означава, че няма необходимост от каквото и да било отлагане\", каза Юнкер на пресконференция в Брюксел в присъствието на британския премиер Борис Джонсън, предаде БТА. Джонсън призова британските депутати да подкрепят постигнатото днес споразумение, за да може Брекзитът да стане факт на 31 октомври. Британските депутати одобриха свикването в събота на извънредна сесия на парламента за обсъждане и гласуване на новото споразумение за напускане на ЕС. Камарата на общините ще заседава в събота за първи път от войната с Аржентина за Фолклендските (Малвинските) острови през 1982 г.", "date": "2019.10.17", "title": "Юнкер: Няма нужда от ново отлагане на Брекзит, след като вече имаме споразумение"}
{"url": "https://www.24chasa.bg/novini/article/7714466", "text": "337 души от 38 държави бяха арестувани по подозрение, че са използвали Welcome to Video. Това е една от най-големите онлайн платформи за педофилско съдържание в даркнет, съобщи Министерството на правосъдието на САЩ. 23 деца в САЩ, Испания и Великобритания са били спасени от \"продължаващите сексуални експлоатации\", пише германският вестник \"Билд\". Американски съд описва платформата като детска площадка за педофили, извратени и престъпници. Предполагаемият оператор на сайта е само на 23 години - Йонг Ву Сон, е с 9 обвинения от американското правосъдие. Той вече е бил осъден в Южна Корея и там е в затвора. Предстоят още разследвания и задържания на замесени в случаите с педофили. Платформата Welcome to Video е работела с помощта на анонимни биткойн плащания още от март 2018 година. Разследващите установиха около осем терабайта данни, включително около 250 000 детски порнографски видеоклипове. Те са съдържали сексуални посегателства на деца и скоро родени бебета. Според разследващите почти половината от снимките и видеоклиповете никога досега не са се появявали в интернет. Желаещите да ги гледат трябвало да плащат чрез криптовалути годишен абонамент в размер на около 300 долара. Имало даже инструкция: \"Не качвайте порно с възрастни\".  Платформата имаше регистрирани около един милион биткойн адреси. Това предполага, че може да е имало до милион потребители. Във връзка с въпросния сайт във Великобритания са арестувани педофилите Матю Фолдър и Кайл Фокс, които са с присъди за по повече от 20 години затвор. Новото в случая е, че сайтът е бил локализиран в Южна Корея чрез проследяване на транзакции със смятаната за непроследима виртуална валута биткойн. Така още през миналата година полицията е стигнала до 23-годишния Йонг Ву Сон, за който се смята, че е администрирал сайта. Зад решетките са потребители от САЩ, Великобритания, Ирландия, Южна Корея, Германия, Испания, Саудитска Арабия, ОАЕ, Чехия, Канада и др. Към момента няма данни за българско участие както в престъпната схема, така и в консумацията на гнусните видеа.", "date": "2019.10.17", "title": "Спряха най-големия педофилски сайт, 337 в ареста, 23 деца спасени"}
{"url": "https://www.24chasa.bg/novini/article/7714529", "text": "\"Ще обжалвам решението на СЕМ, ще се видим в съда\", обяви генералният директор на БНР Светослав Костов два часа, след като СЕМ прекрати предсрочно мандата му. Той свика пресконференция веднага след заседанието на СЕМ, на което 5-имата членове гласуваха единодушно за неговото отстраняване. \"Решението не е с мисъл за радиото. Защо се взема преди изборите\", каза Костов. По думите му никой не е упражнявал натиск върху него. \"Някой упражнявал ли е натиск върху СЕМ? Натиск има от СЕМ и от хора, които проверяваме за поръчки. От политици натиск няма\", каза още Костов. \"Няма да коментирам защо спря радиото, докато не се произнесе прокуратурата\", заяви Костов.", "date": "2019.10.17", "title": "Светослав Костов: Ще обжалвам, със СЕМ ще се видим в съда"}
{"url": "https://www.24chasa.bg/novini/article/7714114", "text": "Съветът за електронни медии прекрати предсрочно мандата на генералния директор на БНР Светослав Костов. \"Ще обжалвам решението на съвета\", заяви той на пресконференция, която свика веднага след заседанието на СЕМ. Членовете на съвета гласуваха единодушно отстраняването му, като обясниха, че той не се е справил с кризата в националното радио. И до момента не е ясно какво се случи на 13 септември, каза София Владимирова. Не мога да чакам нарушенията в радиото да станат системни, каза тя. Антон Митов, директор на архива в БНР, ще е временно изпълняващ длъжността генерален директор на общественото радио, реши СЕМ.", "date": "2019.10.17", "title": "СЕМ прекрати мандата на шефа на БНР, той ще обжалва (обновена)"}
{"url": "https://www.24chasa.bg/novini/article/7714116", "text": "Задължителни за всички администрации стават анкетните проучвания, консултациите със служителите, наблюдението по метода „таен клиент“, както и проверки относно сигнали, жалби и медийни публикации. Във всички администрации се предвиждат общи стандарти по отношение на достъпността до и в центровете за обслужване, както и при комуникация с потребителите. Ще бъдат стандартизирани сроковете за отговор на запитвания и използването на опростени и лесни за попълване образци и формуляри. Измененията в Наредбата за административно обслужване ще дадат възможност на администрациите да усъвършенстват качеството на обслужване чрез постигане и на допълнителни собствени стандарти - за местоположение на центъра за обслужване, осигуряване на паркинг, онлайн комуникация с потребителя, онлайн проверки на статуса на услугата както и възможност за обслужване в извънработно време.", "date": "2019.10.17", "title": "Нови стандарти при административното обслужване ще подобрят обратната връзка с потребителите"}
{"url": "https://www.24chasa.bg/novini/article/7714134", "text": "Вчера във Второ РУ-Стара Загора е получено съобщение за намерен убит кон в землището на старозагорското с. Сулица, собственост на 36-годишен мъж от Твърдица, област Сливен. Това съобщиха от пресцентъра на МВР. На място е установено, че конят е умъртвен с огнестрелно оръжие. Образувано е досъдебно производство за извършено престъпление по чл.325б, ал.1 от НК.", "date": "2019.10.17", "title": "Застреляха кон в Старозагорско"}
{"url": "https://www.24chasa.bg/novini/article/7714141", "text": "Противник съм политиците да се бъркат в спорта. Както виждате спортът се комерсиализира. Според мен, неуспехите на българския спорт се дължат на това, че политиците се бъркат, но няма как да имаме спорт, когато децата не тренират. Те не спортуват, защото не си им създал условия. Хващат лаптопите и се занимават с други неща. Нямаш поколение. Оттук и във футбола. Специално в националното първенство всичко е комерсиално и наредено. Знаеше се кой съдия къде ще свири. Все по-малко хора ходят по стадионите. Това каза пред медиите в Чепеларе вицепремиерът Красимир Каракачанов. Той коментира и въпроса дали може да се докаже корупцията в спорта. \"Обвиненията ги отправя прокуратурата. Ако намерят основание, ще предявят обвинения. Че има корупция, има, но дали може да се докаже. То се вижда - купени мачове, нагласени мачове, черно тото. Главният прокурор не само по този, но и по други, се вижда, че е активната страна в процеса. Но след това стигаме до съда. Съдът дава присъдите\", коментира Каракачанов. И като пример за съда даде случая с \"австралийския убиец\" Джок Полфриймън. \"Съдът показа на обществото, че не е важно какво мислят институциите, като прокуратурата или министерство на правосъдието, а какво мисли някой си хелзинкски комитет. От една страна зам.-директора на затвора прави характеристика, че не се е поправил, но съда взема мнението не на администрацията на затвора, а на една организация, която никой не избрал за нищо, никой не е гласувал, дори не е назначавал. За съжаление този ултралиберален, бих го нарекъл джендърски подход, не решава проблемите в правосъдието. Напротив, създава впечатление, че те нямат достъп до правосъдието, че правосъдието преценява по други критерии, а не според закона. Проблема съществува\", заяви Каракачанов. Според вицепремиера ситуацията на границата ни е спокойна и компактни групи бежанци няма, нито на турската, нито на гръцката граница. \"В Сирия продължават да се водят действия. Кюрдските отряди се активизират също. За мен се очертава продължителен конфликт. Както в Сирия има милион и половина кюрди, в Турция има 18 милиона. Това е война между кюрдите и турското правителство, която продължава 40 години.", "date": "2019.10.17", "title": "Каракачанов: Политиците се бъркат в спорта"}
{"url": "https://www.24chasa.bg/novini/article/7713957", "text": "Националната енергийна камара очаква, че легитимният интерес на инвеститорите в \"КонтурГлобал Марица-изток 3\" ще бъде зачетен по време на всякакви дискусии за съществуващите дългосрочни договори в енергийния сектор. Това се казва в писмо на камарата до вицепремиера Томислав Дончев, министрите на финансите и енергетиката Владислав Горанов и Теменужка Петкова. То е по повод решението на Министерския съвет от 11 септември, с което се дава мандат на тримата да започнат преговори по договора за изкупуване на електроенергията на централата.    Очакваме, че политиките, насочени към дългосрочна сигурност на доставките и стабилност на електроенергийната системата чрез оптимално използване на местни енергийни източници, при съблюдаване на екологичните изисквания, ще продължат да се прилагат. Устойчивата работа на стратегически централи е от полза за българските потребители, както и за регионалната и националната икономика, се казва още в писмото. От камарата уверяват, че ще продължат да подкрепяме усилията за либерализация на енергийния пазар чрез осигуряване на устойчива среда за всички участници. Писмото е подписано от съпредседателите на камарата Робърт Дик и Оливие Маркет.  ", "date": "2019.10.17", "title": "Енергийна камара към трима министри: Очакваме да бъде зачетен легитимния интерес на инвеститорите в \"КонтурГлобал\""}
{"url": "https://www.24chasa.bg/novini/article/7714154", "text": "Антикорупционната комисия е предявила иск за 1,163 млн. лева срещу бившия шеф на разузнаването ген. Кирчо Киров и съпругата му Мария, съобщи  . Софийският градски съд (СГС) е насрочил делото за конфискация за 10 февруари догодина, а то е резултат от двете обвинения за длъжностни присвоявания за общо 10 млн. лева срещу бившия шеф на разузнаването. Той има и една условна присъда за разгласяване на държавна тайна. Дело за конфискация е заведено от комисията и срещу бившия подчинен на Киров в Националната разузнавателна служба (НРС) Димитър Лидарев. Искът на комисията срещу него и съпругата му Екатерина е за още по-голяма сума – 1, 534 млн. лева. Лидарев е подсъдим с Киров по едно от делата за присвояване на над 5,1 млн. лева от НРС. По него Софийският военен съд осъди ексшефа на службата на 15 години затвор, докато Лидарев получи условна присъда, след като в края на делото пред първата инстанция направил пълни самопризнания. Делата срещу Киров са секретни и за тях информация има само след присъди, като тя идва обикновено от прокуратурата, а не от военните съдилища. След първите присъди срещу двамата, от прокуратурата обясниха, че присвояваните пари били представяни като разходи за дейност на службата, която обаче е била преустановена след присъединяването на България към ЕС. Въпреки това, всеки месец за нея се харчели суми от порядъка на 80 000 евро или 100 000 долара, но доказателства за разходите няма. Според обясненията на самия Киров, той харчил парите при най-висока секретност, но в архивите нямало останали никакви документи за тези разходи. Лидарев пък признал, че изпълнявал стриктно заповедите на началника си, което включвало изготвяне на фалшиви документи за теглене и отчитане на сумите, които получавал от касата на службата. Това дело трябваше да започне преди 3 месеца и на втора инстанция във Военно-апелативния съд (ВАпС), но военните съдии го спряха за 6 месеца заради здравословното състояние на Киров, който в края на м.г. получи микроинсулт. Влошеното му състояние тогава стана причина за отлагане на първото му дело за присвояване също на около 5 млн. лева от разузнавателната служба, което вече стигна до Върховния касационен съд (ВКС). По него Киров е осъден на 10 години затвор, но делото беше спряно, след като съдебно-медицинска експертиза удостовери заболяването на генерала. Заключението на лекарите пък беше използвано от Военно-апелативния съд да спре и другото дело срещу Киров, което накара прокуратурата да подаде протест до ВКС. От държавното обвинение съобщиха през юли, че военните съдии неправилно са се позовали на експертиза от друго дело, от която нямало дори заверен препис, не ставало ясно и защо делото трябва да бъде спряно за цели 6 месеца. Само преди дни ВКС е уважил протеста на прокуратурата и е отменил определението на военните съдии, с които делото е спряно до 18 декември, показа проверка на „Лекс“. От определението на ВКС става ясно, че протестът на Военно-апелативната прокуратура не е бил поддържан от представителя на Върховната касационна прокуратура (ВКП), който обаче не го и оттеглил. Върховните съдии Елена Авдева – председател на състава, Теодора Стамболова-докладчик и Бисер Троянов пишат, че макар изказът на военно-апелативния прокурор в протеста да е пестелив, искането му е основателно. Съдиите казват още, че разбират, но не приемат позицията на ВКП и на защитата на Киров, които са обяснили, че представянето на експертизата от едното дело в друго, е целяло само процесуална икономия. „Такава теза ВКС не може да приеме. И не става дума за процесуален формализъм, а за минимализъм при спазване на дължимата форма със съответно съдържание за конкретното наказателно производство. Не бива да се забравя, че всяко отклонение от нея в името на постигане на някакъв предвидим бърз ефект, замества правилното приложение на процедурите, торпилира проявлението на принципите и несъмнено може да доведе до процесуален произвол“, пише в решението на ВКС. В него върховите съдии също признават, че е неясно защо делото срещу Киров е спряно за точно 6 месеца, които освен това не изтичат през декември, както е решил ВАпС, а през януари 2020 г., нито е ясно какво става с другия подсъдим Лидарев, за когото няма данни делото нито да е спряно, нито да е продължило. Справка в сайта на Военно-апелативния съд показа, че процесът остава насрочен за 18 декември.", "date": "2019.10.17", "title": "Антикорупционната комисия иска 1 163 000 лева от ген. Кирчо Киров"}
{"url": "https://www.24chasa.bg/novini/article/7714168", "text": "„Имам честта и удоволствието да се срещна с големия вдъхновител и дарител на Русе Игнат Канев. Благодаря много за споделените идеи и опит от българската общност в Канада“, заяви кандидатът за кмет на Община Русе, издигнат от ПП ГЕРБ, инж. Диана Иванова. „На срещата заедно с народния представител и областен координатор на ПП ГЕРБ Пламен Нунев, председателя на общинската организация Росен Даскалов, с министъра на здравеопазването Кирил Ананиев и заместник-министъра на здравеопазването Жени Начева обсъдихме нашите бъдещи планове за развитието на града“, допълни още Диана Иванова. По време на разговорите, Игнат Канев разказа за своя близка приятелка – кметът на град Мисисага г-жа Хейзъл Мак, управлявала 37 години. Довел я в Русе през далечната 1982 година. Тя останала впечатлена от културата на града ни и от Доходното здание. Бизнесменът Игнат Канев, който е основен дарител и министър Кирил Ананиев откриха обновеното отделение \"Диализно лечение\" в Университетската болница \"Канев\" в Русе. Отделението бе осветено от Русенския митрополит Наум. Разширението и ремонтът са извършени с 500 000 лева, дарени от фондацията \"Игнат Канев\". Повече информация и новини може да прочетете на официалния сайт www.dianazaruse.com.", "date": "2019.10.17", "title": "Диана Иванова: Игнат Канев е вдъхновяващ пример"}
{"url": "https://www.24chasa.bg/novini/article/7714162", "text": "Омбудсманът Диана Ковачева изпрати две препоръки - до министъра на регионалното развитие и благоустройството Петя Аврамова във връзка с качеството и заплащането на водата за питейно-битови нужди и до министъра на труда и социалната политика Бисер Петков за подпомагане на лица с ниски доходи при плащане на водоснабдителни услуги, събощиха от пресцентъра на държавния защитник. Повод за препоръките станаха многобройните жалби на граждани срещу лошото качество на водата, в които настояват за намирането на по-справедливо решение при заплащане на услугата. „Когато доставяната вода е негодна за питейно-битови цели е налице неизпълнение на задължение на ВиК оператора, поради което и цената на водата следва да бъде като за вода с непитейни качества“, пише доц. Ковачева до регионалния министър. Омбудсманът настоява за изготвянето на ясна процедура, при която да се констатира в бърз срок лошото качество на водата за питейно-битови нужди и да се направи корекция на заплащаната цена. Тя обръща внимание, че няма реални последствия след общественото обсъждане на Проекта на Наредба за условията и реда за присъединяване на потребителите и за ползване на водоснабдителните и канализационните системи. „Гражданите очакваха нова Наредба да регламентира и по-справедлив начин за разпределението на разход вода „общо потребление“ в сгради-етажна собственост“, пише още омбудсманът до министър Аврамова. В препоръката до министър Петков доц. Диана Ковачева за втори път поставя въпроса за необходимостта от подпомагане на социално уязвими граждани при заплащане на услугите за вода. Водоснабдяването за питейно-битови нужди, като основна жизнена потребност, е извън обхвата на Закона за социалното подпомагане. Омбудсманът подчертава, че цената на водата се повишава непрекъснато, докато доходите на домакинствата намаляват и затова е наложително държавата да подпомогне социално слабите граждани – клиенти на ВиК, като им гарантира достъпа до вода, за да водят нормален и пълноценен живот.", "date": "2019.10.17", "title": "Омбудсманът с препоръки до 2-ма министри за качеството и плащането на водата"}
{"url": "https://www.24chasa.bg/novini/article/7714069", "text": "Веселин Пеев от София е победителят в голямата игра на бензиностанции Лукойл „Впусни се в приключението!“. Той спечели екскурзия за двама до Щутгарт с посещение на завода и музея на Порше. Номерът на неговата карта „ЛУКОЙЛ Клуб“ бе изтеглен между 11 000 редовни потребители на премиум-горивата ЕКТО. В четвъртък Веселин Пеев получи наградата си от директора по търговските въпроси на „Лукойл-България“ Дмитрий Флоринский. „Днешната церемония и щастливото лице на победителя са достойният финал на поредната акция в полза на лоялните ни клиенти, проведена в рамките на програмата ни „ЛУКОЙЛ Клуб“ и серията висококачествени горива ЕКТО – отбеляза Дмитрий Флоринский. – С участието си в „ЛУКОЙЛ Клуб“, нашите клиенти получават все повече преимущества и все по-добри условия, а картата ни за лоялност се развива в крак с времето. Освен стандартната пластика, тя вече е и електронна и всеки, който пожелае, може да я носи в своя мобилен телефон чрез мобилното приложение Lukoil Club Bulgaria“. Акцията „Впусни се в приключението!“ даде възможност на повече от 500 хиляди членове на програмата за лоялност „ЛУКОЙЛ Клуб“ да играят за над 5000 различни бонуси и награди. Тя е част от общата концепция на бензиностанции Лукойл да предлагат на лоялните си клиенти все по-качествени продукти и услуги. Сред тях водещо място заемат премиум-горивата ЕКТО с подобрени експлоатационни и екологични характеристики, които се утвърдиха на българския пазар с продуктите ЕКТО Дизел и двата вида бензини – ЕКТО Плюс и ЕКТО-100. Точно бензинът ЕКТО-100 донесе и Голямата награда на програмиста Веселин Пеев. «Клиент съм на ЛУКОЙЛ от много години. Отскоро съм с нов автомобил и установих, че той се чувства най-добре с бензина ЕКТО-100», сподели победителят в играта. Девет такива зареждания в рамките на промоцията го изведоха до посещение в едно от култовите места за любителите на бързи автомобили – завода на Порше в германския град Щутгарт и музея на легендарната марка в същия град.", "date": "2019.10.17", "title": "Програмист спечели Голямата награда на „ЛУКОЙЛ Клуб“"}
{"url": "https://www.24chasa.bg/novini/article/7714164", "text": "Основната британска опозиционна формация - Лейбъристката партия - не може да подкрепи договорената днес сделка за Брекзит между Европейския съюз и британското правителство, заяви нейният лидер Джереми Корбин, цитиран от Ройтерс и Франс прес. Не одобряваме сделката и не можем да я подкрепим в сегашния й вид, каза той и призова британските депутати да отхвърлят споразумението. То няма да обедини страната и трябва да бъде отхвърлено. Най-добрият начин да се реши Брекзитът, е последната дума да има населението, което да се произнесе чрез всенароден вот, посочи в комюнике Корбин, предава БТА. При това положение е малко вероятно британският парламент да приеме текста, срещу който вече се обяви и северноирландската Демократична юнионистка партия (ДЮП). ДЮП участва в парламентарна коалиция с управляващата Консервативна пария, която вече не разполага с мнозинство в парламента. Източник от Лейбъристката партия каза, че тя най-вероятно ще гласува за втори референдум за членство в ЕС, ако такъв вот бъде добавен към която и да е сделка, предложена от Джонсън.", "date": "2019.10.17", "title": "Британската опозиция: Не одобряваме сделката за Брекзит и не можем да я подкрепим"}
{"url": "https://www.24chasa.bg/novini/article/7714170", "text": "Екипът на Централния лъч на ДПС присъства на предизборна среща с жителите на село Енчец, община Кърджали. Лидерът на ДПС Мустафа Карадайъ посочи област Враца за пример за постигнати добри резултати на последните избори за ЕП като нетрадиционен район на ДПС. „В общините Борован и Хайредин ДПС управлява от 2 мандата, а сега ще управлява и трети. В тези две общини не живее нито един турчин“, добави той. Председателят на ДПС каза, че моделът на заедността дава своя продукт. Днес имаме няколко общини, където не живеят мюсюлмани, но местната власт е на ДПС. Тази година жребия ни задължи общините на ДПС да не са по-малко от 55, подчерта Карадайъ. В България етническите българи и християни знаят, че философията и политиката на заедността на ДПС нямат алтернатива в нашата Родина, каза още председателят на ДПС. Затова искат техните общини да се управляват от знаещи, можещи, образовани и отговорни хора с политиката на ДПС, добави той. Зам.-председателят на ПГ на ДПС Йордан Цонев каза, че освен председателя на ДПС няма как да видите председателите на останалите системни партии да дойдат в Енчец. ГЕРБ ще вземе 300 000 гласа от София и 100 000 от Пловдив, Варна и Бургас. И след това като разпределят бюджета, познайте къде ще отидат парите от вашите данъци, добави той. Останалите партии нямат интерес към малките населени места и общини. ДПС е партията, която събира вашите гласове и подкрепа от малките села, махалите, малките и средните общини, обяви Цонев. Не позволявайте нито един наш глас да отиде в друга партия, а само за ДПС, само за вас и вашето бъдеще, заключи Йордан Цонев. На предизборната среща присъстваха още зам.-председателят на ДПС и кмет на община Кърджали инж. Хасан Азис, евродепутатът Атидже Алиева-Вели, членът на ЦОБ Ердинч Хайрула и народните представители Адлен Шевкед и Ерол Мехмед.", "date": "2019.10.17", "title": "Карадайъ от кърджалийското село Енчец: Заедността няма алтернатива!"}
{"url": "https://www.24chasa.bg/novini/article/7714191", "text": "Пловдивският апелативен съд остави в ареста, без право на обжалване, 19-годишния Огнян Дебелаков, съобщиха от пресцентъра на Съдебната палата в града на тепетата. Най-тежката мярка за неотклонение \"задържане под стража\" му е наложена за това, че в пияно състояние и без свидетелство за управление на автомобил е шофирал и след катастрофа е причинил смъртта на две лица и средна телесна повреда на трето. По данни на полицията Дебелаков е управлявал лекият автомобил с висока скорост и с концентрация на алкохол в кръвта 1,55 промила. Апелативните магистрати са преценили, че Окръжният съд правилно е приел, че са налице достатъчно доказателства за обосновано предположение, че обвиняемият е извършил престъплението, в което е обвинен. Те са споделили и аргументите на колегите си относно наличието на реална опасност, при по-лека мярка, Огнян Дебелаков да извърши и друго престъпление.", "date": "2019.10.17", "title": "19-годишен остава в ареста с обвинение, че пиян е убил с кола двама"}
{"url": "https://www.24chasa.bg/novini/article/7714214", "text": "- Тази снимка е от 22 юли 1994 г. в парламента. Всъщност именно в този разговор аз го предупредих, че ще го убият. - Да. Малко по-сложно е, но ще ви опиша ситуацията, а вие си направете изводите. Тогава аз бях депутат и внесох Законопроекта за ратификация на споразумението за преструктуриране на външния дълг към чуждестранните банки кредиторки. На 20 юли вечерта в 17,55 ч. подадох заявление в Народното събрание , с което предлагам на следващия ден това да се гледа като точка първа в дневния ред. Така се случи, че бяха отложени за 22 юли. Илко бе член на парламентарната икономическа комисия, а аз на бюджетната комисия. По спорни въпроси спазвах условията, които ми бе поставил Андрей Луканов - и да проявявам разбиране към тях. Затова на тези заседания нямаше партийни и спонтанни изблици, а само държавническо поведение.  Съдете сами - ако не бях внесъл това искане и не настоявах за това, на 28 юли 1994 г. изтичаше срокът, в който трябваше да платим още 500 хил. марки лихви. При това излишно. Август - парламентът излизаше във ваканция и щяха да се платят още 500 хил. марки. Тогава още не знаехме, че премиерът Любен Беров е планирал да подаде оставка на 1 септември. От тази гледна точка тези дни на юли са били последните възможни дати да приемем този закон и да предоговорим една огромна сума от дълга, която да ни бъде опростена. Към 10 ноември 1989 г. той бе на стойност 10 млрд. и 550 млн. долара към 396 банки кредиторки. Сумата е установена веднага след като приключва пленума на БСП на 10 ноември 1989 г. Бях задължен от Луканов да фиксирам точната сума и за целта работих 202 календарни дни. Мога спокойно да заявя, че ако бяхме пратили магаре да договаря тези заеми, със сигурност щеше да постигне по-ниски лихви от 18-19%. - В периода от 1985 до 10 ноември 1989 г. Най-интересното е, че са сключвани заеми от по 2-3 млн. долара примерно от швейцарска банка, но парите не постъпват в БНБ за разпореждане, а отиват директно във външнотърговското дружество, което получава сумата и я реализира по направление. След 10 ноември тези фирми отказват да погасят заемите си и тъй като държавата е гарантирала тези кредити, те стават част от споразумението с Лондонския клуб. С въпросното гласуване успяхме да намалим тези 10 млрд. на 5 млрд. и по този повод Илко Ескенази дойде да ме поздрави. Каза, че не е очаквал, че един член на БКП ще прояви такова държавническо разбиране. Тогава каза нещо, което ще цитирам горе-долу по памет: \"Ние ще направим всичко възможно и аз подготвям една много сериозна среща в Лондон, която ще ни даде отговор на втория, по-особен въпрос - къде са изтеклите пари към външнотърговските дружества.\"  Илко ме попита за валутните сметки, защото водех и отчета им. Казах му, че към 10 ноември 1989 г. в тях има а разпоредителите с тях са 705 души, по 1-2 лица от дружество. От тези пари в българската държава са постъпили обратно само 2 млн. и 50 хил. долара, останалите 1,531 млрд. са присвоени от разпоредителите - външнотърговски дружества и от тези 704 души. Обясних на Илко Ескенази, че именно тези пари са причината и за 10 ноември 1989 г., но неговата идея бе да ги конфискува. Затова аз много спонтанно му казах: \"Внимавайте, защото само заради това ще получите смъртна присъда. Ще ви убият. Няма да доживеете да констатирате течовете. При тях нещата са по-сложни и ако искате да свършим цялостно работа, не бързайте, защото времевият план за разкриване на остатъците във външнотърговските дружества е 10-годишен. Всички банкови документи се пазят 10 години.\" Той се замисли и аз отново го предупредих, че както е тръгнал, ще го убият. - В СДС имаше идея Илко Ескенази да промени стила на Филип Димитров в следващия син кабинет. Смяташе се, че той е най-грамотният и най-подготвеният за министър-председател. На него се разчиташе да наложи демократичен и прозрачен подход при предстоящата приватизация. С отстраняването му Така се стигна до най-лошия сценарий - до най-подлото и брутално раздържавяване, което удължи агонията, заложена от Жан.", "date": "2019.10.17", "title": "Финансистът Кольо Парамов пред \"168 часа\": 2 дни преди да убият Луканов той каза, че търси изнесените червени милиони"}
{"url": "https://www.24chasa.bg/novini/article/7714200", "text": "Замразяване на цените на водата и парното в София искат от партия АТАКА. Кандидатът за кмет и лидер на партията Волен Сидеров внесе в Комисията за енергийно и водно регулиране писмо с такова настояване. Според него замразяването трябва да бъде факт, докато новият общински съвет не създаде специална комисия във връзка с цените на услугите на \"Софийска вода\" и \"Топлофикация\". \"Една от основните точки в моята програма за кмет на София е регулация и ревизия на цените на парното и водата. Ще прекратя и концесионния договор със \"Софийска вода\" с минимални щети за общината. Това е чужда фирма, която в момента буквално ни ограбва с цената на водата. Купува я за две стотинки кубика, а ни я продава на повече от 2 лева\", посочи Сидеров. \"От момента, в който представители на АТАКА влязат в Столичния общински съвет, тази концесия ще бъде подложена на строг, подробен финансов анализ, въз основа на който ние ще имаме достатъчно аргументи, за да я прекратим, така както направиха Литва, Аржентина и някои френски градове\", допълни Магдалена Ташева от АТАКА. Във връзка с топлинната енергия Сидеров акцентира, че е необходимо общинското дружество да се ревизира и преструктурира така, че да не се налага тормоз с високите сметки върху социално слабите. Сидеров увери пред медиите, че АТАКА ще има група в Столичния общински съвет и хората му ще работят активно за изпълнение на заложените в програмата му за управление на столицата цели. Кандидатурата на Сидеров за кмет е под номер 4 в бюлетината.", "date": "2019.10.17", "title": "Кандидат-кметът за София Сидеров: КЕВР да замрази цените на водата и парното"}
{"url": "https://www.24chasa.bg/novini/article/7714208", "text": "Разговарях с Кристиан Жакоб, новия лидер на френската дясна партия \"Републиканците\", съобщи премиерът Бойко Борисов на страницата си във Фейсбук. \"Обсъдихме актуалните европейски въпроси и визията ни за бъдещето на Европейския съюз. Франция винаги ще бъде една от най-ключовите държави в Европа и сътрудничеството ни е от изключително значение за нас\", допълни министър-председателят. Борисов е в Брюксел, където ще участва в заседанието на Европейския съвет, на което ще бъде обсъден дългосрочният бюджет на ЕС, приоритетите за следващите 5 години и Брекзит.", "date": "2019.10.17", "title": "Бойко Борисов разговаря с лидера на \"Републиканците\" Кристиан Жакоб"}
{"url": "https://www.24chasa.bg/novini/article/7714183", "text": "За първи път битката за кмет на Смолян е между трима кандидати. Досега неизменно борбата е била между двама - ляв и десен. Анализаторите сочат  като основни претенденти за стола. Тримата водят класически тип кампания и видимо с равностоен финансов ресурс. Мелемов влиза в надпреварата със самочувствие на кандидат, който има зад гърба си два успешни мандата. Той има и една загуба - от червената кандидатка Дора Янкова през 2007 г., но тогава ГЕРБ бе партия на няколко месеца. Четири години по-късно точно срещу Янкова взе реванш на балотаж.   През 2015 г. спечели на първи тур срещу Стефан Сабрутев, който и сега иска кметския пост. Кандидатът на “Новото време” Кирил Хаджихристев е бивш шеф на Областната дирекция на полицията и зам.-министър на МВР в служебното правителство на Георги Близнашки. Дори опонентите признават успехите на Мелемов в образованието В общината няма неремонтирано и несанирано училище, а учениците от Смолян са неизменно в челните редици в страната при външните оценявания и матурите. През мандатите му се запазиха и развиха културните традиции и институции, построиха се и реновираха се множество спортни обекти в града и селата. Още с встъпването си в длъжност свали данъците и постепенно намали дълговете на общината. Реализира и множество инфраструктурни обекти. Опонентите му изтъкват факта, че големите проекти са финансирани предимно от държавата и от еврофондове, но пък Мелемов има безапелационната подкрепа на държавата като кмет.   Основният гвоздей в критиките към кандидата на ГЕРБ е, че Смолян плаща скъпо на частна фирма за сметосъбиране. Всъщност договорът е подписан от предшественичката му Дора Янкова с 15-годишен срок и изтича през 2021 г. Преди години Мелемов обеща да бъде разтрогнат, но не го направи. Аргументът бе, че общината ще загуби повече от преждевременното спиране, отколкото би спечелила. Сега той обещава, че след изтичане на договора ще прави общинска сметосъбираща фирма Последният кмет на Смолян, който има солидни основания да спечели пореден мандат, е силен с харизмата да говори като равен с хората на разбираем език и да не обещава безконтролно. Силен коз са и стройната структура на партията му и успешните кметове, които са му съпартийци, в големите села на общината като Широка лъка, Търън, Смилян и др. Именно темата за скъпия боклук и за източването на бюджета роди преди 4 г. местната коалиция КРОС. Тогава тя не издигна кандидат за кмет, а само листа за съветници и стана втора политическа сила със 7 съветници, изпреварвайки БСП. Спечели и кметското място на село Момчиловци.   Формално КРОС се регистрира с името “Новото време” в последния момент преди тази кампания заради промени в законодателството в названията на местните коалиции. Като общински съветник Кирил Хаджихристев изцяло се противопоставяше на политиката на Мелемов и всички предложения и решения. Зад кандидатурата му стои местният бизнесмен Кирил Асенов, който е собственик на редица компании и е работодател на над 1000 души. Асенов е и водач на листата на коалицията. Третият кандидат с шанс за пробив - Стефан Сабрутев, е голям предприемач в сферата на строителните материали на територията на областта. Не е член на БСП, но единодушно е издигнат от червените. Още в началото на кампанията получи солидно рамо от Румен Радев. Сабрутев публикува снимка с президента Освен че е бил кандидат, Сабрутев е два мандата общински съветник от червената партия и нейно острие по икономическите въпроси. Анализаторите смятат, че дори подкрепата на структурите на БСП да не е искрена към него, той би взел повече гласове от която и да е партийна кандидатура от червените редици към настоящия момент. И подозират, че този път кметът на Смолян ще се определи от кандидатите с по-малки шансове, тъй като те ще са ценната вложка при балотажа.   Иначе кандидатите в града са 7. Първи се регистрира издигнатият от инициативен комитет   който има бизнес в транспортния бранш. Той излиза на избори за първи път. Следващата кандидатура, също за първи път, е на единствената жена в кметската надпревара -   съпруга на бившия областен при тройната коалиция д-р Петър Фиданов, издигната от ДПС. Партията води кампания в непопулярни медии и разчита на послания във фейсбук. За нея се сочи 4-ото място в надпреварата, тъй като представлява партия, която няма особено влияние в община Смолян. НФСБ издигна зам. областния  Последната регистрация направи АБВ, която посочи бившия депутат в 43-ото НС  Той ще остане в историята като депутата от областта, влязъл в НС с най-малко гласове - 1260, заради системата “Хеър-Ниймайер”.", "date": "2019.10.17", "title": "3-ма играят за балотаж в Смолян: Мелемов (ГЕРБ) с два успешни мандата, негови опоненти са съветник от БСП и “Новото време”"}
{"url": "https://www.24chasa.bg/novini/article/7713837", "text": "Две жени, участвали в схеми за телефонни измами, са установени и задържани от служители на районното полицейско управление в Пазарджик, съобщи говорителят на полицията Мирослав Стоянов. Арестуваните са изпълнявали ролята на мулета, които да взимат от жертвите и пренасят парите от измамите. В края на ноември, м.г., жертва на телефонна измама станала 72-годишна пенсионерка от Пазарджик. Спрямо нея била използвана добре известната схема, при която извършителите се представят за полицейски служители, които разследват подобен род престъпления. Под предлог, че ще извършат арест на телефонни измамници те поискали от възрастната жена да им даде наличните си пари, като сумата после щяла да и бъде възстановена. Пенсионерката хвърлила през терасата на жилището си сумата от 11 300 лева и малко след това разбрала, че е станала жертва на телефонна измама. С разследването на случая бил натоварен оперативен екип на местната полиция. След няколкомесечна работа по случая те установили, че паричната сума е била взета от 23-годишната Х.Г. от Троян и нейната съучастничка З.Р./20г./ от Добрич. Х.Г. е криминално проявена, разследвана е от полицаите в региона и за други случаи на участие в телефонни измами. Установени са извършени от нея престъпления на територията на Панагюрище и Пещера. Двете жени са задържани в ареста за 72 ч. с постановление на районната прокуратура в Пазарджик.", "date": "2019.10.17", "title": "Задържаха две жени - мулета на телефонни измамници в Пазарджик"}
{"url": "https://www.24chasa.bg/novini/article/7713622", "text": "Тежка катастрофа е затворила международен път Е-79 между Враца и Мездра, предаде  . Тир е премазал няколко коли, при което са пострадали двама души. Един инцидент бил станал по-рано днес и движението било спряно. На колона се били наредили няколко коли и камиони и чакали да бъде пуснат трафика. На опашката в лявата лента били товарен служебен автомобил на фирма „Тандем“, „Шкода Рапид“ и „Опел Зафира“ с врачански регистрации, а в дясно имало смолянски тир. Изведнъж зад тях в посока столицата се задал софийски тир. Той не видял спрелите коли и буквално се врязал в тях. След жестокия удар имало двама пострадали. Те незабавно били откарани към болница. С най-тежки поражения е „Опел“-ът, който попаднал между двата тежкотоварни камиона. . От полицията във Враца съобщиха обходните маршрути в посока София. Движението на леки автомобили се осъществява през селата Паволче, Челопек и Ребърково с излаз на Е-79. Тежкотоварните камиони временно са спрени и ще бъдат пренасочени по друг обходен маршрут през Моравица и Мездра.", "date": "2019.10.17", "title": "Тежка верижна катастрофа затвори пътя Враца-Мездра, има пострадали"}
{"url": "https://www.24chasa.bg/novini/article/7713868", "text": "Американски дипломати са били свалени от влак, пътувал в забранена зона недалеч от военноморския полигон край Северодвинск в Архангелска област. Те \"навярно са сбъркали пътя\", коментира днес пред ТАСС неназован представител на руското министерство на външните работи. Източник от руските органи на реда уточни пред агенцията, че инцидентът с американските дипломати е станал на 14 октомври. Те са били свалени от влака Ньонокса - Северодвинск в Архангелска област, близо до полигон, където на 8 август избухна експлозия при тест на ракетен двигател, посочва БТА. Руските власти ги подозират в административно престъпление, тъй като Северодвинск е град с регламентиран достъп за чужденци. \"Изцяло потвърждаваме коментара на американското посолство, че това е било официално пътуване и те са уведомили министерството на отбраната на Русия за своите планове. Само че са заявили намерение да посетят Архангелск, а са се озовали на път за Северодвинск\", посочва руското външно министерство. \"Навярно са сбъркали пътя. Готови сме да подарим на американското посолство карта на Руската федерация\", добавя министерството. Според руското външнополитическо ведомство тримата дипломати от САЩ са били открити в забранена зона на над 40 км от Архангелск, уточнява Ройтерс. Днес руските власти ще изпратят до посолството на САЩ нота във връзка със случая, информира заместник-министърът на външните работи Евгений Иванов. Той прогнозира, че за американските дипломати нещата вероятно ще приключат с административни протоколи, тъй като те разполагат с имунитет.", "date": "2019.10.17", "title": "Русия хвана US дипломати в забранена зона край полигона, на който избухна екзплозия"}
{"url": "https://www.24chasa.bg/novini/article/7713878", "text": "Съюзът на банатските българи в Румъния е постигнал споразумение с данъчните власти за разсрочено плащане на задълженията му към държавата, които към момента възлизат на над 1,4 милиона леи, предаде агенция Аджерпрес, като се позова на председателя на филиала на Съюза на банатските българи в село Винга, окръг Арад, Адриан Косилков. В резултат на споразумение за разсрочено плащане на задълженията през следващите пет години е отменен търг, предвиден за утре, за продажба на централата на съюза във Винга, съобщи Косилков, предава БТА. Сградата във Винга се намира в центъра на населеното място и е с площ от около 825 кв.м. Тя бе оценена на 1,47 милиона леи, но след като на първите два търга не се явиха кандидати, следваше да бъде предложена на цена от 735 436 леи при третия опит за принудителна разпродажба, посочва Аджерпрес. Адриан Косилков заяви днес пред агенцията, че натрупването на задължения към бюджета е резултат от стари дългове на Съюза на банатските българи. \"Неотдавна бе продаден недвижим имот на съюза и задълженията намаляха, защото бяха близо два милиона леи. Бяха направени и няколко други плащания и сега имаме задължения от около 1,4 милиона леи\", каза Косилков. На 2 февруари 2018 г. Съюзът на банатските българи посочи в прессъобщение до Аджерпрес, че в резултат на данъчна проверка, осъществена в периода 16.11.2017 г. - 01.02.2018 г., са били установени задължения към бюджета от данъци върху доходите и социални осигуровки за няколко години. При проверката са били констатирани редица нередности, а общият размер на задълженията към бюджета е изчислен на 3 965 383 леи. Българската общност в Банат наброява по-малко от 10 000 души, посочва Аджерпрес. Българите са се появили във Винга през 1741 г., когато там се заселват около 125 семейства, но сега там живеят около 300 членове на общността, отбелязва агенцията. Българската общност в Румъния има един депутат в парламента, който влиза в групата на националните малцинства, различни от унгарското. Петронела-Михаела Чокани от Съюза на банатските българи е в състава на тази парламентарна група от 17 депутати. През лятото на 2018 г. Съюзът на банатските българи се разграничи от Петронела-Михаела Чокани, след като с гласа си тя допринесе за приемане на спорни промени в Наказателния кодекс, инициирани от управляващата Социалдемократическа партия на тогавашния лидер Ливиу Драгня. Промените частично декриминализираха злоупотребата със служебно положение.", "date": "2019.10.17", "title": "Съюзът на банатските българи дължи на румънския бюджет 1,4 милиона леи от данъци и осигуровки"}
{"url": "https://www.24chasa.bg/novini/article/7713873", "text": "Филипинският президент Родриго Дутерте е паднал снощи от своя мотор, който бил паркиран на територията на президентския дворец. В резултат той получил охлузвания и драскотини, но тези дребни наранявания няма да попречат на графика му, съобщи днес говорителят му Салвадор Пинело, цитиран от Асошиейтед прес, предаде БТА. \"Наистина е вярно, че президентът е обикалял с мотора си\", но е паднал, след като вече го е бил паркирал, каза Пинело. Дутерте се пресегнал към обувката си, в резултат на което паднал и получил \"леки охлузвания и драскотини по лакътя и коляното\", уточни неговият говорител. Той добави, че днес президентът си почива, а за възстановяването му няма да са нужни някакви \"сериозни медицински манипулации\". От официални лица обаче се чуха и други версии, които звучат противоречиво, отбелязва АП. Сенатор Кристофър \"Бонг\" Го, бивш дългогодишен сподвижник на Дутерте, каза, че докато президентът карал мотоциклета си, машината занесла и той паднал. В резултат на това Дутерте усещал известна болка в бедрото, но по думите на Го той е добре. Бриг. ген. Хосе Нембра, който отговаря за охраната на президента, заяви пред репортери, без да навлиза в подробности, че при злополуката Дутерте не е падал от мотора. Седемдесет и четири годишният президент е страстен любител на големите мотоциклети като \"Харли Дейвидсън\" и преди е споменавал, че веднъж катастрофирал по време на дълъг преход с мотор и все още усещал болка от получените тогава наранявания.", "date": "2019.10.17", "title": "Филипинският президент падна от мотор, охлузи се (Видео)"}
{"url": "https://www.24chasa.bg/novini/article/7713879", "text": "35 души загинаха, а четирима са ранени при тежка катастрофа в Саудитска Арабия. Иноформацията е на източници от полицията, цитирани от агенция SPA. Инцидентът е станал в провинция Медина. Според данните автобус с 39 пътници се е сблъскал с камион.                                                                                                                                                                                                                                                                                                                                ", "date": "2019.10.17", "title": "35 пътници в автобус загинаха при тежка катастрофа в Саудитска Арабия (Снимка)"}
{"url": "https://www.24chasa.bg/novini/article/7713902", "text": "От началото на годината към 13 октомври 2019 г. в Гърция са пристигнали 50 720 бежанци и мигранти, от които 39 775 по море. Това показват официални данни в страната, почти идентични с пристиганията за 12 месеца миналата година, когато са регистрирани 50 963. От 7 до 13 октомври на островите в Егейско море са пристигнали 1 649 души, като най-голям брой са регистрирани на Лесбос - 896 бежанци и мигранти, съобщи МИА. Според официални данни, публикувани от гръцкото правителство, през първата половина на октомври, считано до 15 октомври 2019 г., 4 443 бежанци и мигранти са пристигнали на островите в източно Егейско море, а 2 494 лица са преместени от други острови в Гърция. Гръцките острови в близост до турския бряг побират 33 120 бежанци и мигранти, а Лесбос остава най-засегнат от вълната. Островът побира 16 066 души, от които 13 851 са в 2 840-местния център за регистрация и идентификация „Мория“, предаде  В Самос, където преди няколко дни се случиха сериозни инциденти, 5 851 са настанени в приемен център за 648 души. \"Нарастващата мигрантска вълна от Турция поставя Гърция под все по-голям натиск\", заяви гръцкият премиер Кириакос Мицотакис, който обяви, че ще повдигне въпроса за имиграцията на срещата на върха на ЕС в Брюксел днес и утре. Осъждайки решението на някои страни за отказа им да приемат мигранти, Мицотакис заяви, че за тези, които не действат в посока на европейската солидарност, трябва да има последствия. \"Европа трябва да бъде подготвена за възможността за \"нова вълна от имигрантски и бежански поток, преминаващ през Гърция\", каза Мицотакис.", "date": "2019.10.17", "title": "Над 50 000 мигранти пристигнали в Гърция за година"}
{"url": "https://www.24chasa.bg/novini/article/7713908", "text": "Главният секретар на Съюза на българските журналисти /СБЖ/ Иван Върбанов подаде оставка. Причината е, че след като на 10.10.2019 г. Управителният съвет на организацията, който е с изтекъл мандат, е отхвърлил настояването и предложението за обсъждане и насрочване на избори в СБЖ, съобщава той в отворено писмо до медиите. Сегашното ръководство на СБЖ бе избрано на Общо събрание, проведено на 14 – 15 март 2015 г. Мандатът е регламентиран от устава на Съюза – четири години. Заради заведени съдебни дела, оспорващи избора и завършили с решения на три инстанции в полза на СБЖ, не беше възможно вписване на ръководството на СБЖ до 12 август 2019 г., когато състав на Софийски градски съд постанови със свое решение - № 13 от 12.08.2019 г., заличаване на старите членове и оповестяване на новите. Вписването в регистъра на сдруженията с нестопанска цел на Агенцията по вписванията към Министерството на правосъдието бе направено на 8-ми октомври т.г., отбелязва още Върбанов в писмото си. Във всички съдебни актове – и на съда, и в регистъра, ясно е посочена датата на изтичане на мандата – 15 март 2019 година. Начинът по който се определя мандатът е регламентиран от чл. 37 на Устава на СБЖ: „Председателят и членовете на УС на СБЖ се избират за срок от четири години.“ В депозираното заявление на Главния секретар на СБЖ е записано, че поради изтичане на мандата желае да му бъде прекратен трудовия договор, а на основание на чл. 38, т.1 от Устава на СБЖ – прекратява участието си в Управителния съвет по собствено желание. В мотивите си Иван Върбанов посочва, че след: а/последното решение на съда, което е влязло в сила и не подлежи на обжалване; б/ вписването в регистъра към АП на МП; в/ указаното обстоятелство във всички актове за изтичане на мандата на УС на 15-ти март 2019 г.; г/ разпоредбите на Устава на СБЖ, единствената първостепенна задача, вменена от Устава на СБЖ е Управителния съвет да гласува свикване на ОТЧЕТНО - ИЗБОРНО СЪБРАНИЕ НА ОРГАНИЗАЦИЯТА. Посочва виждането си, че след като мандатът на УС на СБЖ е изтекъл, то управителният орган няма право да подписва, преподписва или анексира договори с трети лица и страни. Подчертава, че след отказа на членовете на УС на СБЖ по време на последното заседание от 10.10.2019 г. да допуснат за разглеждане в дневния ред на точка за свикване на Общо отчетно-изборно събрание на СБЖ и отлагане на изборите за неопределени срокове, категорично се оттегля от всички постове поради несъгласие с такива тези и решения. Позицията е описал в свое становище от 9 октомври 2019 г., входирано по надлежния ред в Секретариата и деловодната система на СБЖ под Вх. № 314 от същата дата. Категоричен е, че спазването на върховенството на закона и Устава на СБЖ е над всичко.", "date": "2019.10.17", "title": "Главният секретар на СБЖ Иван Върбанов подаде оставка"}
{"url": "https://www.24chasa.bg/novini/article/7713852", "text": "За пореден път „Демократична България“ показа истинската си политическа философия – лъжата, манипулацията и спекулацията. Трогателни са опитите за клеветническа кампания на формацията и някои техни кандидати срещу новите автобуси за северните райони на София и един частен транспортен оператор. В предаването „Референдум“ по БНТ този вторник един кандидат за кмет, издигнат от „Демократична България“, започна с лъжовни твърдения без да се притеснява, че самият той не различава Негован от Негушево. Сатанизирането е основен прийом на уж демократичната общност у нас – факт, доказан за пореден път. Вчера фабриката за фалшиви новини на коалицията между ДСБ, Христо Иванов и зелените, които по съдебно решение вече не са зелени, избълва поредната лъжа. Твърденията за далавери по отношение на автобусни линии, обслужвани от частен превозвач, са претопляне на отдавна опровергани неистини. За любителите на добрите стари факти, а не фантасмагории, ето и истината. Мнимият им експерт по транспорта Чаушев твърди, че превозвачът возел с автобуси, които не били съгласно договора. Истината е, че в случай на аварирали коли изборът е или хората да седят по спирките, или да бъдат извозени. Всеки нормален човек, освен хората на ген. Атанасов и Бойкикев, би ги извозил. Ползва се една извънредна ситуация, за да се създават скандали. Твърдят също, че превозвачът возел скъпо. Дори се разпространява някаква таблица. Разследването им е сбъркано из основи първо, защото в София няма концесия в обществения транспорт. Има договори за превоз на пътници след конкурс. Години наред разликата се обяснява, но те не я разбраха или умишлено подвеждат хората. Второ – изчисленията на „Демократична България“ почиват върху грешни данни. Дали сами са си ги измислили или са им подхвърлени от „доброжелатели“ - не знам. За сведение на техните експерти – разходите на един автобус и неговото обслужване не се равняват на частен дизелов автомобил. Те казват, че маслото на един автобус се сменяло на 50 000 км., а то се сменя на 15 000 км., защото това са автобуси на метан, които се движат по 20 ч. на денонощие. Те казват – на година на един автобус са нужни 6 броя гуми за обслужване, а фактите са, че средно на месец поради лоши пътища и аварии се пукат и бракуват по 10 гуми. Това са само два примера, че „Демократична България“ си служи с неистини и манипулации, за да създава скандали и да маскари своите политически опоненти с неверни твърдения. Факт е, че договорът е резултат от мой доклад през 2016 г. Внесъл съм го сам и го защитих, дори намалихме цената от 3.60 на 3.00 лв. Принудихме превозвача да вкара за своя сметка 60 газови автобуса, после да закупи още два. Инвестицията от 30 млн. лв. е за негова сметка, както и стопанският риск. Общината му заплаща само пробега на километър, и то на цена по-ниска от тази на общинския превозвач. Автобусите са за северните райони по определени линии, където преди се движеха 30-40 годишни возила без климатици и без отопление. Сега се движат нови екологични автобуси. Данните на Центъра за градска мобилност показват, че пътникопотокът се е увеличил. Хората са доволни. Обидно, глупаво и унизително е, че една от малкото стойностни придобивки за по-бедните райони като Нови Искър и Кремиковци, стана повод отново за крамоли. Още по-обидно е, че хора, които се пишат за много демократични и либерални, сугестират в посока да се спрат новите автобуси на тези по-бедни райони и хората отново да се измъчват в 30-40 годишни рейсове. Атаката на „Демократична България“ срещу новите автобуси е плод на завист и злоба. Саботират едно от малкото хубави неща, които се направиха за традиционно изоставените от местната власт доскоро северни райони на София. Питам какво направиха за цял мандат съветниците на ДСБ за хората. Освен питанията за кучешките приюти и Зоопарка? Колко доклада внесоха и колко проблема решиха? Свършиха ли истинските, големите проблеми на столицата, че се огледахте в доклада на един най-обикновен съветник, който просто си върши работата? Наистина ли стигнахте до мен, Контрера, толкова ли Ви е въображението? Изговорихте ли всички истински далавери, че се огледахте в новите автобусите на най-бедните райони? За пореден път „Демократична България“ показа истинската си политическа философия – лъжата, манипулацията и спекулацията.", "date": "2019.10.17", "title": "Карлос Контрера, ВМРО: „Демократична България“ иска да отнеме новите автобуси на Кремиковци и Нови Искър"}
{"url": "https://www.24chasa.bg/novini/article/7713914", "text": "\"За мен всеки турист е важен\", заяви кандидатът на ГЕРБ за кмет на Пловдив Здравко Димитров на среща с хотелиери и туроператори. Министър Николина Ангелкова го похвали, че е изключително ангажиран с отрасъла. \"Като губернатор предложи и се прие областната стратегия за туризма. Затова и аз го подкрепям като кандидат за кмет\", подчерта тя. Министърката отбеляза, че Пловдив заема важно място в националния туристически регистър със своите културно-исторически обекти. По думите й от януари до края на август страната ни е посетена от 6,9 млн. чужди туристи. На фона на тези данни Пловдив като европейска столица на културата има над 372 000 посещения в местата за настаняване. Голяма част от гостите обаче си запазвали нощувки в частни апартаменти и квартири, което прави цифрата доста по-голяма. От 2014 г. до сега Пловдивска област бележи устойчив ръст на нощувките. По думите й Пловдив заема централно място във всички дестинации, разработени от министерството. Тя обясни, че усилията й са да превърне балнео и СПА туризма в целогодишна дестинация. Успяла да убеди немското правителство и техните здравни каси, че страната ни предлага висококачествен продукт в този сегмент. Правителството отпуснало 15 млн. лева за реклама на България в чужбина . Според Ангелкова до момента са се регистрирали 12 600 от общо 19 000 места за настаняване. \"Очаквам и останалите да го направят, след като пристъпваме към санкции\", подчерта тя. Министърката предложи на Пловдив да домакинства догодина престижно събитие със световни топ шефове в областта на кулинарията. Димитров й благодари за подкрепата и обясни, че винаги се е стремял да помага на туристическия бизнес. Той подчерта, че като европейска столица на културата Пловдив е станал по-разпознаваем. \"Време е този бранд да заработи и да използваме инерцията\", каза той. По думите му сега е време за надграждане. \"Забележителностите ги имаме - Стария град, хълмовете, Римския стадион, двете базилики. Някои събития като OPERA OPEN, \"Сцена на кръстопът\", Нощта на музеите имат своята вярна публика. Наложиха се и новите фестивали като Hills of Rock, Капана фест и Пловдив мези. За да дойдат повече гости обаче трябва повече реклама, добри транспортни връзки, забавления и обслужване на ниво\", препоръча Димитров. Според него общината е длъжник на бранша, който напоследък я изпреварва в инициативността. Димитров поиска да чуе хотелиери, туроператори, ресторантьори и организатори на фестивали какво още трябва да се направи и какви пречки срещат от местната власт, за да бъдат отстранени. \"Давайте своите идеи, за да изработим стратегия за развитието на туризма за следващите 10 години\", призова той. И предложи на Ангелкова Пловдив да стане домакин на годишна конференция на туристическия бранш с участие на туроператори, която допълнително да популяризира района.", "date": "2019.10.17", "title": "Ангелкова: Здравко Димитров е изключително ангажиран с туризма, подкрепям го"}
{"url": "https://www.24chasa.bg/novini/article/7713933", "text": "Транспортират за токсикологията на Пирогов 16-годишно момиче от с. Гърмен, отпило по грешка от шише сода каустик. Транспортът тръгна в 12 ч. от МБАЛ Гоце Делчев. Момичето на този етап е в съзнание, контактно и със стабилни жизнени показатели. Сигналът е получен в 11.30 от с. Гърмен, предаде ", "date": "2019.10.17", "title": "16-годишно момиче от Гърмен пило по грешка сода каустик, карат го към Пирогов"}
{"url": "https://www.24chasa.bg/novini/article/7713936", "text": "\"Пристигнах в Брюксел, където ще участвам в заседанието на Европейския съвет, в което с лидерите на другите държави ще обсъдим дългосрочния бюджет на ЕС, приоритетите за следващите 5 години и Брекзит\". Това написа премиерът Бойко Борисов в профила си във фейсбук.  Държавните и правителствени ръководители ще обсъдят дългосрочния бюджет на ЕС, приоритетите за следващите 5 години и Брекзит. Финландското председателство на ЕС ще информира относно планираните дискусии в Съвета по прилагането на Стратегическия дневен ред, а новоизбраният председател на Европейската комисия Урсула фон дер Лайен ще бъде поканена да представи приоритетите на новата Комисия. От последните минути се разбра, че ЕС и Лондон се разбраха за Брекзит. \"Чудесна нова сделка за Брекзит\" беше договорена между ЕС и Великобритания. Това съобщи британският премиер Борис Джонсън, цитиран от Ройтерс.                                                                                                                                                                                                                                                                                                                                ", "date": "2019.10.17", "title": "Борисов пристигна в Брюксел да обсъжда бюджета на ЕС и Брекзит"}
{"url": "https://www.24chasa.bg/novini/article/7713929", "text": "Проф. Николай Овчаров препоръчва смесената комисия между България и Северна Македония по историческите въпроси да бъде поставена на по-широка основа и да не се отстъпва от \"червените линии\", които бяха приети от българския парламент. Крайно време е също да започнат да излизат някакви документи за решения, в които да има и подпис, зад които стои правителството на Северна Македония, коментира проф. Овчаров на пресконференция в Националния пресклуб на БТА по повод т.нар. кърваво писмо на група интелектуалци от Северна Македония до ЕС. В него те пишат, че публично изразяват \"протеста си срещу исканията и ултиматумите в Декларацията на парламента на Република България\". Не мисля, че е правилно българските учени да мълчат, на такива писания трябва да реагира и самата историческа комисия, поне българската й страна, посочи той. Проф. Овчаров поздрави българското правителство и парламент за ясната позиция какво не трябва да се допуска. Писмото на интелектуалците е предизвикано от декларацията на парламента и в него се посочват няколко основни точки - за проблематизирането на македонския език, отказа от подкрепа или искане за признаване на македонското малцинство в Република България, както и премахване на квалификацията \"български фашистки окупатор\". Това са основните неща, които интелектуалците атакуват - според авторите на писмото македонският език е историческа реалност и на него говорят повече от три милиона души, коментира проф. Овчаров. По думите му те пишат \"интересни неща\", които може да обори всеки филолог. В писмото се отбелязва, че \"за македонския език се говори, че е генеалогично славянски, а типологично е балкански език и в този аспект се разглежда като \"най-балканския\" в балканския езиков съюз\". Става ясно също, че тези интелектуалци приемат македонската теория за основата на старославянския език, на който светите братя Кирил и Методий превеждат от гръцки църковните книги, за да улеснят разпространението на християнството сред славянския свят, обясни проф. Овчаров. Според тази теория първият славянски писмен литературен език се базира на македонския език от Солунската област. Бяхме решили, че сме оправили този въпрос, но от това писмо виждаме, че позицията им не е мръднала, коментира той. Според него упорито е клишето, че определени исторически фигури са македонци, а българи е етикетът, който им се лепва. Проф. Овчаров даде пример с дисертация отпреди години, според която цар Самуил приема титлата цар на България само за да се легитимира пред останалия свят. Същото сега става с Гоце Делчев, допълни Овчаров. За точката за отказ от признаване на македонското малцинство в България авторите на писмото посочват, че очакват \"институциите на Европейския съюз, както и неговите държави-членки, да отговорят принципно на открития национален шовинизъм на българския парламент\".Тук виждаме конкретната атака и то по въпрос, по който няма как България да отстъпи, коментира проф. Овчаров. По отношение на премахването на квалификацията \"български фашистки окупатор\", което според авторите на писмото е \"фалшифицирана промяна на известни и безспорни исторически факти от общата ни европейска история на периода на Втората световна война\", проф. Овчаров коментира, че наличието на фашизъм в България не е прието и малко учени продължават да говорят за фашизъм, а от научна гледна точка е абсолютно неправилно, тъй като реален фашизъм е имало само в Италия. Това е като някакъв танц напред-назад, писмото е един класически пример за начина, по който историците там се отнасят от цели десетилетия, коментира проф. Овчаров. Ние сме задължени да продължим тези преговори, не можем да искаме това да стане изведнъж, посочи той.", "date": "2019.10.17", "title": "Проф. Овчаров: Учените ни да не мълчат, не е имало български фашистки окупатор"}
{"url": "https://www.24chasa.bg/novini/article/7713944", "text": "Председателят на Европейския съвет Доналд Туск е убеден, че ако страните от ЕС не постигнат съгласие да започнат преговори със Северна Македония и Албания, това ще бъде \"сериозна грешка\", каза днес високопоставен представител на ЕС за Ройтерс. Очаква се лидерите на ЕС да обсъдят този въпрос по-късно днес на среща на върха на ЕС, предава БТА.", "date": "2019.10.17", "title": "Туск: Отлагането на преговорите със Северна Македония\nи Албания ще бъде сериозна грешка"}
{"url": "https://www.24chasa.bg/novini/article/7713953", "text": "Президентът Румен Радев стартира нова инициатива за насърчаване на физическата активност и спорта сред децата и младите хора в България. Важно е да излезем от говоренето за спорта като абстракция, време е да покажем на младежите лична ангажираност на всички нива, заяви държавният глава. Той обяви началото на инициативата си „Спортувай с президента“ по време на конференция, която се състоя в Националната спортна академия “Васил Левски“. Инициативата на президента Радев цели да стимулира практикуването на спорт за подобряване на здравето, развитието на двигателните умения и социалното общуване при младежите. Трябва да излезем от апатията на всички нива, подчерта президентът и призова за поощряване и популяризиране на физическата активност сред децата. Румен Радев отбеляза, че е важно младежите да излязат от опасностите на виртуалната мрежа и да бъдат приобщени към мрежа от съмишленици, с които да спортуват. Ако искаме да имаме здрава, трудоспособна нация, ние трябва да инвестираме изключително много в профилактиката и в спорта, заяви Румен Радев и отбеляза, че това ще създаде предпоставки и за намаляване на финансовите ресурси, отделяни за лечение на заболявания. Новата инициатива на президента има за цел изграждането на мрежа от партньорства с училища, спортни организации, институции, родители, които, по думите на държавния глава, играят водеща роля за подобряване на физическия и здравния статус сред младите хора. Държавният глава призова всички заедно да обединят усилия за здравето и физическата активност на децата. По време на конференцията водещи експерти в областта на медицината, психологията, педагогиката, физическото възпитание представиха данни за влошаване на здравния статус сред децата, произтичащо от обездвижване, както и намаляване на физическата дееспособност на учениците. Акцент в докладите на лекторите беше нарастващата опасност от създаване на зависимост към информационните технологии. Бяха представени добри практики от други европейски държави и методи за насърчаване на спорта сред децата.     ", "date": "2019.10.17", "title": "Румен Радев с нова инициатива за спорта и социалното общуване при младежите"}
{"url": "https://www.24chasa.bg/novini/article/7713950", "text": "Някои почести идват твърде късно, други - твърде рано. Други пък заплашват да провалят усилията, които награждават. Миналата седмица министър-председателят на Етиопия Абий Ахмед беше удостоен с Нобеловата награда за мир заради \"своята решителна инициатива да уреди граничния конфликт със съседна Еритрея\" и заради започването на \"важни реформи, които дават надежда на много граждани за по-добър живот и по-светло бъдеще\", каза Нобеловият комитет. Откакто дойде на власт през април 2018 г., Ахмед поведе Етиопия по път на значителни политически промени. Неговото правителство започна сближаване с Еритрея след почти 20-годишна безизходица, която някои определяха като състояние на \"нито война, нито мир\", след ожесточена война от 1998 до 2000 г. и мирен договор. Той освободи десетки хиляди политически затворници, покани отново забранени политически партии и въоръжени групировки, извини се за нарушенията на човешките права, отмени репресивните закони, започна да отваря икономиката и назначи жени на водещи постове в правителството. Някой може да каже, че откакто Михаил Горбачов - друг носител на Нобеловата награда за мир, въведе политиката на гласност в Съветския съюз в средата на 80-те години на 20-и век, никоя страна не е предприемала такива радикални реформи. Но още много неща трябва да се случат, преди Абий да може да изпълни своите обещания, а според обикновените етиопци неговите усилия досега са доста напрегнато начинание. През 1995 г. в Етиопия бяха въведени федерализъм и многопартийни избори, но едва сега истинската демокрация изглежда мислима във втората по население страна в Африка. Дълго доминиралият Революционно-демократичен фронт на етиопския народ (РДФЕН), възникнал като революционна марксистко-ленинска коалиция, никога не е възприемал напълно принципите на либералната демокрация, които въведе в конституцията от 1995 г.; той по същество управляваше страната чрез полуавторитарни средства. В продължение на много години Фронтът за освобождение на народа на Тигре (ФОНТ), който твърди, че представлява интересите на народа на граничещия с Еритрея северен щат Тигре, около 6 процента от населението, по същество беше монополизирал вземането на решения в управляващата коалиция. С времето тази форма на управление на малцинството отблъсна народа оромо (над 34 процента от населението) и народа амара (около 27 процента). На изборите през 2005 г. опозиционните партии се възползваха от народното недоволство от РДФЕН. Но после, след като управляващата партия все пак се обяви за победител, а опозицията оспори това заявление, избухнаха протести и правителството ги потуши. В крайна сметка недоволството доведе до протести в цялата страна между 2016 и 2018 г., при които младежи от оромо в частност обвиниха правителството в липса на истинска представителност, заграбване на земя и репресии. Големите демонстрации, при които бяха убити над 1000 човека, а 20 000 бяха затворени, принудиха тогавашния министър-председател Хайлемариам Десален да подаде оставка през февруари 2018 г. След като Абий, който е от народа оромо, зае поста през април, той успя да вземе управлението в свои ръце с подкрепата на партиите на оромо и амара в коалицията РДФЕН. Той проповядва политическата философия на \"медемер\" - \"събиране\" или \"обединяване\" на амарски, и насърчава по-приобщаваща политическа култура. Идеята отчасти е да се отиде отвъд федералната система на Етиопия, която е изградена въз основа на етническите линии и през годините е вляла в политиката определена партизанщина. Абисинската пролет на Абий обаче сега навлиза в критичен етап. След внезапното отслабване на политическия контрол и премахването на някои от авторитарните характеристики на държавата при неговото управление в страната отново изникват потиснати етнически, политически и религиозни конфликти. В резултат според Световния доклад за вътрешното разселване в момента около 2,9 милиона души са вътрешно разселени - най-голямата подобна бройка за която и да е страна. Самата коалиция РДФЕН все още е разделена въз основа на етнически линии. В някои части на Етиопия като югоизточния щат Сомали промените в централното правителство водят до промени в регионалните правителства, а отдавнашните лоялисти от ФОНТ са заменени с поддръжници на Абий. В други райони обаче регионалните етнически партии, които са част от РДФЕН, решително се съпротивляват, в частност в щатите Оромия и Амара. Подобни примери на съпротива отслабват федералното правителство и усложняват усилията му да успокои различните конфликти или да осъществи реформи. Също толкова тревожно е, че централното правителство вече показва признаци на отстъпление, след като се сблъсква с тези предизвикателства. Почти по същото време, когато миналата седмица беше обявен носителят на Нобеловата награда за мир, полицията в Адис Абеба арестува демонстранти при протест, критикуващ общинската управа. Съобщенията за тормоз над журналисти и продължаващите спирания на интернет породиха страхове, че за да запази контрола, правителството на Абий може да прибегне до авторитарните практики, които официално отхвърля. Истинската проверка за напредъка на Абий ще бъде през май 2020 г., когато са предвидени следващите национални избори. Министър-председателят и споделящи неговите възгледи служители обявиха планове РДФЕН да бъде заменен от Етиопска партия на благоденствието, която според Абий ще бъде обединена национална партия, а не коалиция на етнически партии. Редица етно-националистически движения обаче вероятно ще влязат в ожесточено съперничество с нея, както и да се нарече тя. Те включват групи като Фронта за освобождение на Оромо и Националния фронт за освобождение на Огаден, а също по-нови формирования като Националното движение на Амара. А ФОНТ със сигурност ще остане сериозен съперник. Той може да е загубил доминиращата си позиция в етиопската политика след идването на Абий, но все още е нещо като определящ фактор за властта или най-малкото сила, която пречи - и то точно по въпросите, изтъкнати от Нобеловия комитет: мира с Еритрея и демократичната реформа в Етиопия. През лятото на 2018 г. Абий отправи предложение за мир до президента на Еритрея Исаяс Афеверки, като обеща безусловно да върне територия под контрола на Етиопия, която признат от двете страни международен трибунал даде на Еритрея през 2002 г. Но това е по-лесно на думи, отколкото на дело, отчасти защото тази земя е в Тигре, а регионалното правителство там все още е контролирано от ФОНТ. Истински мир с Еритрея може да бъде постигнат само ако бъде сключено тристранно споразумение между националните правителства на Етиопия и Еритрея и регионалните власти в Тигре - това е предварително условие за окончателно прокарване на границата. Но ФОНТ може да провали подобни усилия, като умишлено подхрани съществуващите етнически напрежения и предизвика нарастващо усещане сред жителите на Тигре, че са използвани като изкупителна жертва. Всъщност някои жители на Тигре започнаха да призовават за отцепване. Периодът преди изборите през 2020 г. ще бъде изпълнен с несигурност, не само поради дълбоко вкорененото партийно съперничество и нарастващата опасност от етнически конфликт, но и защото необходимите структурни реформи - на съдебната система, която продължава да е политизирана, и на избирателната комисия, не могат да бъдат напълно осъществени преди гласуването догодина. А ако се отиде на изборите, без да има подходящи демократични институции и официален механизъм за контрол и баланс на властите, всичко може да се случи. Абий се представя като фигура на промяната, обещавайки мирно съвместно съществуване и край на авторитарните методи на управление. Той обаче още не е изпълнил нито едно от двете неща. Абий спечели Нобеловата награда за мир; сега той трябва да я заслужи. (БТА)", "date": "2019.10.17", "title": "Абий Ахмед спечели Нобеловата награда за мир. Сега трябва да я заслужи"}
{"url": "https://www.24chasa.bg/novini/article/7713942", "text": "Организираната престъпност, противодействието на корупцията и прането на пари са сред основните теми, които Сотир Цацаров и заместникът му Иван Гешев обсъждаха  на срещите си във ФБР. Двамата са на посещение в САЩ от понеделник. Визитата им продължава до днес.  Освен тях в посещението участват и тримата шефове на спецслужби. Това са председателят на ДАНС Димитър Георгиев, шефът на разузнаването Атанас Атанасов и изпълняващият длъжността директор на “Военна информация” Велко Атанасов.", "date": "2019.10.17", "title": "Цацаров, Гешев и шефовете на служби обменят опит с ФБР"}
{"url": "https://www.24chasa.bg/novini/article/7713975", "text": "Турция може да отпусне средства по бюджета за 2020 г. за изграждане на жилища за бежанците в \"зоната за сигурност\", която иска да изгради в Северна Сирия след края на военната операция там. Това заяви днес Наджи Агбал, ръководител на Дирекцията за бюджета към турското президентство, предаде Ройтерс, цитирана от БТА. Турция иска да прочисти от бойци от сирийските кюрдски Сили за защита на народа (СЗН) граничния й район със Сирия и да създаде специална \"зона за сигурност\" в дълбочина 32 километра на юг. Анкара твърди, че в зоната може да се настанят до 2 милиона от общо 3,6-те милиона сирийски бежанци, които Турция е приела до момента. Няма предвидени средства от бюджета за 2020 за проекти за жилища за сирийците в бъдещата \"зона за сигурност\", но може да бъдат отпуснати, ако е необходимо, заяви Агбал. Правителственият бюджет е стабилен и гъвкав. Ще бъде предприета необходимата инициатива, каза той, като добави, че Турция може да увеличи и средствата за военни операции. Турският президент Реджеп Тайип Ердоган, който се обърна към световните лидери в ООН миналия месец, представи карта на планираната \"зона за сигурност\" и описа амбициозните планове за изграждане на десетки нови села и градове за бежанците. На картата бе посочено, че един милион сирийци може да бъдат настанени в Североизточна Сирия, но Ердоган добави, че до 2 милиона бежанци може да заживеят там, след като турските военни поемат контрол над района. Миналата седмица Турция започна офанзивата \"Извор на мира\" в Северна Сирия, която е насочена срещу сирийските кюрдски бойци от СЗН.", "date": "2019.10.17", "title": "Турция ще строи жилища за бежанците в Северна Сирия"}
{"url": "https://www.24chasa.bg/novini/article/7713948", "text": "Докато протестите в арабския свят се разпространяваха в края на 2010 и началото на 2011 г., администрацията на Обама се мъчеше да изработи някаква стратегия. Разпъвана между продължаване на подкрепата за авторитарните управници, които бяха отдавнашни съюзници на САЩ, и продемократичните протестиращи по улиците, тя криволичеше насам-натам и рядко поемаше пълен ангажимент към една от двете страни. Колко влияние изобщо е имал Вашингтон върху събитията в региона остава отворен въпрос. Най-решителното действие на Обама - да се намеси с военни средства в Либия за свалянето на Муамар Кадафи - безспорно се отрази на събитията там, въпреки че последвалият нестихващ конфликт и нестабилност едва ли бяха предпочитаният резултат. В Египет САЩ в крайна сметка не направиха нищо, за да спрат военните да вземат отново властта, докато в Сирия подкрепата за хората, които се опитваха да свалят Башар Асад, беше в най-добрия случай равнодушна. Едва когато нещата опряха до побеждаване на \"Ислямска държава\" САЩ истински се ангажираха във военно отношение, а събитията от последната седмица показват, че при управлението на Доналд Тръмп даже това не може повече да се приема като даденост. Дори по обърканите стандарти на ангажирането на Вашингтон в Близкия изток, събитията през последната седмица бележат дъно. Решението на Тръмп да изтегли силите на САЩ от райони под кюрдски контрол в Сирия ще се приеме от мнозина в региона като нов знак колко ненадеждна може да е американската подкрепа, а Русия с готовност ще запълни пролуката със свои войски, за да държи турците и кюрдите настрана едни от други. Дори голяма част от членовете на правителството на САЩ изглежда са стреснати от действията на собствения им главнокомандващ, който даде ясен сигнал, че според него ролята му е да изтегли САЩ от целия регион, ако е възможно. Дори и Тръмп да загуби Белия дом през 2020 г., никой президент демократ - например сенатор Елизабет Уорън - няма да държи особено САЩ да поемат водеща роля, особено военна. Това означава регионалните сили да предприемат много повече самостоятелни действия, често пъти нехаейки за хуманитарни и други последици. Подобно на Турция в Сирия, Саудитска Арабия и Обединените арабски емирства знаят, че рискуват да загубят западното въоръжение и подкрепа заради продължаващата си война в Йемен, но това не изглежда да се отразява на решенията или действията им. Във Вашингтон вече се набляга на борбата с Китай и в по-малка степен с Русия, като по-голямата енергийна независимост благодарение на собствени запаси избутва Близкия изток рязко надолу в списъка на приоритетите на Америка. Има е немалка степен на умора от региона. В края на краищата администрацията на президента Джордж Буш сгреши в надеждата си, че военната намеса в Ирак ще е от полза за вътрешната и външната сигурност на САЩ. Обама се справи съвсем малко по-добре с колебливата подкрепа на администрацията му за протестите от Арабската пролет, за които мнозина в Белия дом и Държавния департамент се надяваха, че са признаци на системен регионален преход към демокрация от западен тип. Надеждата беше, че това ще е от помощ и за САЩ и съюзниците им в дълговечната им конфронтация с Иран - всъщност вторачването в това десетилетно противопоставяне е едно от малкото общи неща между управленията на Обама и на Тръмп. Вместо това обаче почти всяка стъпка, като решението на Обама да изтегли войските от Ирак и на Тръмп да ги изтегли от Сирия, е от полза за Техеран. Неотдавнашните атаки над танкери и саудитски петролни обекти показват, че поне някои елементи в иранското правителство сега смятат, че няма какво да губят като действат по свое усмотрение. Същото важи и за други, също толкова силни държави в региона, особено Саудитска Арабия и Обединените арабски емирства. След като европейски и други държави блокират продажбите на оръжие за тях, тези страни все повече се обръщат към Китай и Русия за подкрепа. Това се отнася в най-голяма степен за Турция, която сега вероятно ще бъде подложена на санкции от САЩ и Европа. Дори преди събитията от последните две седмици, Анкара водеше лют спор с Вашингтон заради покупката на руски противоракетни системи С-400, заради която Турция беше изключена от програмата за обучение на пилоти и купуване на изтребители Ф-35. Сближаване по тази линия сега изглежда най-слабо вероятно, след като САЩ се готвят да санкционират Турция за предприемане на действия, за които президентът Ердоган очевидно смята, че вече са били негласно одобрени от Тръмп. Това насочва вниманието към друго оплакване на съюзниците на САЩ в Близкия изток - че непредсказуемостта на Вашингтон при управлението на Тръмп прави почти невъзможно сключването на споразумения с него. Това не би трябвало да е изненада - президентът на САЩ и високопоставените му представители често пъти са на почти напълно различни позиции, особено по дълготрайни военни ангажименти в страни като Ирак и Афганистан. С наближаването на изборите Тръмп ще има по-малко желание от всякога да се намесва в един регион, който очевидно възприема като политически вреден. В дългосрочен план обаче това може да се окаже по-маловажно от промените, които протичат в Близкия изток, където хората с власт все повече смятат, че Вашингтон си тръгва и не се вълнуват какво биха искали САЩ. (БТА)", "date": "2019.10.17", "title": "Към един постамерикански Близък изток"}
{"url": "https://www.24chasa.bg/novini/article/7713982", "text": "Според КНСБ въвеждането на фирмени политики за поведение на служителите в социалните мрежи би поставило и въпроса може ли работниците да изключват след работно време мобилния си телефон, както и контактите си през скайп, вайбър, фейсбук, за да не бъдат безпокоени от работодателите. В специфичната комуникационна среда на фейсбук има нужда от хигиена на общуването, от облагородяване и КНСБ пита широката аудитория дали трябва да се въведе някаква регулация, заяви вицепрезидентът на синдиката Чавдар Христов на пресконференция в Добрич, където също е организиран дискусионен форум по темата. При днешните комуникационни технологии работникът и служителят продължават да са на работа и след работно време, а работата в семейна среда руши семейството, каза националният секретар на конфедерацията Тодор Капитанов. Той даде пример със страна-член на Европейския съюз, където вече е постигнато споразумение с работодателите, че след 18 часа служителите могат да изключват телефоните си. Регулацията на общуване във фейсбук, откъдето вече се породиха съдебни казуси заради уволнения, злепоставяне, обиди, не означава да бъдат подготвени нормативни актове, допълни Чавдар Христов. По думите му правила на добра воля биха поставили границата какво може и не може да се споделя в социалната мрежа, без да се ограничава личната свобода. Вицепрезидентът на КНСБ добави, че предложенията от дискусионните срещи ще бъдат обобщени в национален доклад, който синдикатът ще предостави на институциите и социалните партньори за определяне на нови политики.", "date": "2019.10.17", "title": "КНСБ: Може ли служителите да изключват телефона си след работно време?"}
{"url": "https://www.24chasa.bg/novini/article/7713986", "text": "Владимир Путин бе придружен от полицията на ОАЕ в коли, боядисани в цветовете на руската пътна патрулна служба и буквите „ДПС“ на руски език (това е аналогът на българския КАТ – бел. ред.). Кортежът на руския президент бе допълнително подсилен с тези коли и това не е обикновена ситуация, казаха за РИА Новости от руското посолство в Абу Даби. \"Емирството вероятно искаше да предостави допълнителен знак за внимание в рамките на топлото посрещане, устроено от домакините на ръководителя на руската държава\", заяви представителят на дипломатическата мисия, предаде  Дипломатът каза, че емирството не се е консултирало с посолството относно надписите върху колите преди посещението. Руските делегации от различно ниво в ОАЕ обикновено биват придружавани от патрулни коли на пътната полиция без допълнителни надписи, добави той. Путин пристигна във вторник за официална среща с престолонаследника принц Мохамед бин Зайед Ал Нахаян в автомобил Aurus. На входа на двореца кортежът на президента беше придружен от бели автомобили Mercedes с регистрационни номера на емирството и буквите „ДПС“, изписани със синя боя. На вратите на колите бяха нарисувани знамената и гербовете на двете държави. Автомобилът на президента, придружен от кавалерийски ескорт, се изкачи до главния вход, докато изтребители украсиха небето над двореца в цветовете на руския флаг. След това оръдията, разположени в близост до двореца, изстреляха 21 залпа. Военно-техническото сътрудничество между Русия и Саудитска Арабия беше обсъдено по време на посещението на руския президент Владимир Путин в Саудитска Арабия. В същото време Дмитрий Песков не уточни дали лидерите на двете страни са казали нещо ново за възможността за доставка на системата за противовъздушна отбрана С-400 на кралството. Руско-саудитските преговори между президента Владимир Путин и краля на Саудитска Арабия Салман бин Абдел Азиз Ал Сауд се състояха в Рияд, след което двете страни подписаха повече от 12 документа, съобщава РИА Новости. На срещата монархът нарече двустранните отношения “приятелски” и подчерта, че Рияд се стреми да работи с Москва по въпросите на икономиката, сигурността и антитероризма. На свой ред Путин отбеляза личния принос на крал Салман за насърчаването на многостранното сътрудничество, припомняйки посещението си в Москва през есента на 2017 г. Сред документите, подписани в понеделник, е харта за дългосрочно сътрудничество на страните производители на петрол. Според министъра на енергетиката на кралството принц Абдел Азиз бин Салман Ал Сауд, светът трябва да достави големи обеми петрол и в тази връзка страните имат теми за съвместна дискусия, например общ отговор на неочаквани колебания на пазара. Роскосмос и Саудитската космическа комисия се съгласиха да развият сътрудничество, включително използването на глобалната сателитна система GLONASS. Освен това страните подписаха меморандум за сътрудничество в областта на културата и меморандум за разбирателство и сътрудничество в здравеопазването.     ", "date": "2019.10.17", "title": "Путин ескортиран в ОАЕ с коли от руската пътна полиция"}
{"url": "https://www.24chasa.bg/novini/article/7714020", "text": "Британската лира поскъпна до 5-месечни върхове спрямо долара и еврото след новината, че ЕС и Великобритания са се споразумели за нова Брекзит сделка. Паундът нараства с 0,6% към 1,2988 щатски долара, търгувайки се в най-високо ниво от 13-ти май насам. В същото време еврото се понижава с 0,3% към най-ниско ниво от 8-и май около 0,8574 британски лири, предаде  Информацията за договорената нова Брекзит сделка допринесе и за поскъпване на единната европейска валута спрямо долара, като еврото нараства с 0,5% към 1,1140 долара, търгувайки се в най-високо ниво от 26-и август насам. Европейските пазари на акции също приветстват новината, като основните фондови индекси вече нарастват силно, заличавайки сутрешното си негативно представяне. Общият индекс Stoxx Europe 600 се покачва с 0,75% към 396,86 пункта, достигайки най-високо ниво от май 2018-а година, докато немският фондов индекс DAX 30 се повишава с 0,85% към най-висок ниво от края на юли 2018-а година, а френският CAC40 се повишава с 0,55%. Основният индекс FTSE100 на борсата в Лондон също отчита добро повишение от близо 0,7%, въпреки че рязкото поскъпване на британската лира към 5-месечни върхове е на теория негативно за мултинационалните компании, влизащи в този фондов индекс.", "date": "2019.10.17", "title": "Ръст на британската лира към 5-месечен връх след новата Брекзит сделка"}
{"url": "https://www.24chasa.bg/novini/article/7713999", "text": "Властите в контролираните от кюрдите райони в Сирия обвиниха днес Турция, че използва неконвенционални оръжия, бял фосфор и напалм, по време на офанзивата си в северните райони на страната, предадоха Франс прес и БТА. Агенцията уточнява, че не е успяла да провери по независим начин тези обвинения срещу силите на Анкара или сирийските бойци, които ги подкрепят. От началото на офанзивата си срещу кюрдска милиция турските войски и сирийските им съюзници са превзели гранична ивица, широка 120 км, в Северна Сирия и боевете сега се водят за град Рас ал Айн. \"В открито нарушение на международното право и международните договори турската агресия срещу (Рас ал Айн) се води с всякакви типове оръжия\", заяви днес в комюнике полуавтономната кюрдска администрация. \"С оглед очевидния провал на неговия план (турският президент Реджеп Тайип) Ердоган използва международно забранени оръжия като фосфор и напалм\", се подчертава в текста. Сирийският център за наблюдение на правата на човека (СЦНПЧ), разполагащ с обширна мрежа от информатори на терен, не можа да потвърди, че са използвани такива оръжия. Правозащитниците обаче са регистрирали ранени с изгаряния, пристигнали през последните два дни в болницата на град Тел Темер, заяви за АФП директорът на неправителствената организация Рами Абдел Рахман. Кюрдски представители качиха в социалните мрежи кадри, показващи деца с изгаряния, които според лекар от провинция Хасака може би потвърждават, че са използвани подобни оръжия. Призоваваме международните организации да изпратят екипи за изследване на тези рани, заяви говорителят на кюрдско-арабската коалиция СДС Мустафа Бали. От 9 октомври турската офанзива е взела най-малко 72 цивилни жертви в Сирия и 203 сред бойците на СДС, сочат последни данни на СЦНПЧ. Бойците от групировката СЗН/ПКК (Сили за защита на народа/Кюрдска работническа партия) могат да използват химическо оръжие в Сирия и да хвърлят вината за това върху турските въоръжени сили. Това заяви турският министър на националната отбрана Хулуси Акар, цитиран от Анадолската агенция и БТА. Акар изтъкна, че Турция не разполага с химическо оръжие и това е общоизвестен факт. Анкара отделя особено внимание не само на сигурността на турските граждани, но и на защитата на мирните жители в Сирия без значение към коя етническа или религиозна група принадлежат, заяви турският министър на отбраната.", "date": "2019.10.17", "title": "Кюрдите: Турция използва химически оръжия. Анкара: Възможно е те да го правят"}
{"url": "https://www.24chasa.bg/novini/article/7714043", "text": "Американският вицепрезидент Майк Пенс и държавният секретар Майк Помпейо пристигнаха днес в Анкара, предаде ДПА. Планира се Пенс и Помпейо да се срещнат с турския президент Реджеп Тайип Ердоган, предава БТА. Американският вицепрезидент и държавният секретар на САЩ се надяват да успеят да окажат натиск върху Турция, за да обяви прекратяване на огъня в Североизточна Сирия, посочва ДПА. Днешното посещение на Пенс в Турция е първата му визита в страната като вицепрезидент на САЩ, отбелязва агенцията.", "date": "2019.10.17", "title": "Майк Пенс и Майк Помпейо пристигнаха в Анкара, ще опитат да накарат Ердоган да прекрати огъня в Сирия"}
{"url": "https://www.24chasa.bg/novini/article/7714006", "text": "Сребристите мравки от Сахара спечелиха короната за най-бързите в света. Скоростта им може да достигне 0,855 метра в секунда, установи германско изследване. Харалд Волф и Сара Пфефер от университета в Улм успели да заснемат на видео невероятните атлетически способности на тези насекоми. Те постигали скорост, равна на 108 пъти от телесната им дължина, измината за 1 секунда. Официалното наименование на вида е Cataglyphis bombycinas. Той беше познат на учените и със способността му да броди из дюните в търсене на храна при температури от 60 градуса по Целзий,пише derstandard.de. Немските учени изследвали мравките в тяхно местообитание в пустинята в Тунис. Било установено, че тези спринтьорки са по-бързи, когато температурите са по-високи, уточни БТА. Докато на студено и в лабораторни условия техните постижения се понижават до 0,057 метра в секунда. Цялата техника на атлетичните мравки се криела в крачетата им. Те се оказали изключително пъргави и можели да осъществят до 47 стъпки в секунда. При необходимост мравките преминавали в галоп, когато за известно време и шестте им крачета се озовавали във въздуха, като се изтласквали от земята само за 7 милисекунди. И всичко това при идеален синхрон.", "date": "2019.10.17", "title": "Специалисти заснеха най-бързата мравка атлет в света"}
{"url": "https://www.24chasa.bg/novini/article/7714041", "text": "Епархийският съвет на Арменската апостолическа православна църква в България сваля доверието си от действащия архиерейски наместник епископ Татев Агопян и иска Светият престол в Ечмидзин да даде съгласието си да започне процедура по номиниране и демократичен избор на нов архиерей за нашата страна. Това съобщи днес председателят на Съвета Антраник Шакариян след изнесеното му заседание в крайморския град, предаде БТА. Неговите членове излязоха с официална позиция, в която излагат своите аргументи. Негово Преосвещенство Татев Агопян трайно отказва да изпълнява преките си задължения като Духовен водач и обединител на арменската християнска общност в България, се посочва в позицията. Според Съвета от началото на своето назначение той е отслужвал литургии само в определени енории. Освен това демонстративно отказва да комуникира с Епархийския съвет. Това, според неговите членове, е довело до една от най-сериозните кризи в историята на Епархията, свързана с осигуряването на свещенослужители. Църковните настоятелства, както и Епархийският съвет имат и ползват правото си да искат замяна на свещеник, когато той не изпълнява функциите си на духовен пастир и наставник, не приема и възпрепятства дейността на представителните органи на Епархията, не съобразява поведението си с Устава, се посочва още в позицията.", "date": "2019.10.17", "title": "Епархийският съвет на Арменската църква\nиска нов архиерей за България"}
{"url": "https://www.24chasa.bg/novini/article/7714066", "text": "\"Булгартрансгаз\" ЕАД ще открие разширението на газопреносната мрежа по трасето на \"Балкански поток\" в участъка от българо-турската граница до компресорна станция \"Странджа\". Това съобщиха от пресцентъра на Министерството на енергетиката. Трасето включва газоизмервателна станция \"Странджа\" и 11 км. новоизграден преносен газопровод. Събитието ще се състои на 21 октомври, понеделник, от 10 часа на площадката на ГИС \"Странджа\" в с. Горска поляна, община Болярово, област Ямбол (приложена е карта на маршрута до мястото). За участие в откриването са поканени министър-председателят Бойко Борисов, вицепремиерът Томислав Дончев, министърът на енергетиката Теменужка Петкова, народни представители, областни управители, кметове и други. Напредъкът на строителните дейности по разширяване на газопреносната инфраструктура на \"Булгартрансгаз\" ЕАД в района на гр. Кнежа ще бъде проверен на 21 октомври, съобщиха още от Министерството на енергетиката. Ще бъде проверено изграждането на участъка от преносния газопровод на \"Булгартрансгаз\" ЕАД на територията на общините Искър, Кнежа и Оряхово, уточниха от ведомството. В инспекцията са поканени да участват министър-председателят Бойко Борисов, вицепремиерът Томислав Дончев, министърът на енергетиката Теменужка Петкова, народни представители, областни управители, кметове и представители на местната власт, представите на изпълнителите и други, пише в съобщението.", "date": "2019.10.17", "title": "\"Булгартрансгаз\" ще открие разширението на газопреносната мрежа на \"Балкански поток\""}
{"url": "https://www.24chasa.bg/novini/article/7714052", "text": "Съпругата на американския актьор Рон Ели, превъплътил се на екрана в ролята на Тарзан през 60-те години, е била убита с нож от сина им, който по-късно е бил застрелян от полицията, предаде Франс прес. Полицаи от Санта Барбара пристигнали в луксозното имение на семейство Ели след спешно обаждане за битов скандал. Блюстителите на реда се натъкнали на безжизненото тяло на 62-годишната Валъри Лъндийн Ели, която издъхнала от множество прободни рани, съобщи БТА. Заподозреният 30-годишен син на жертвата, Камерън Ели, бил застрелян от полицията, тъй като се държал заплашително. Не е известно дали 81-годишният Рой Ели е бил ранен при инцидента. Актьорът е бил откаран в болница за преглед, но скоро след това бил изписан. Рой Ели е с импозантна физика /193 сантиметра/ и игра Тарзан в холивудската поредица през 60-те години. Със съпругата си, бивша кралица на красотата, имаха три деца.", "date": "2019.10.17", "title": "Синът на холивудски актьор, изиграл Тарзан, закла майка си"}
{"url": "https://www.24chasa.bg/novini/article/7714219", "text": "Шотландската национална партия няма да подкрепи в парламента споразумението за Брекзит на британския премиер Борис Джонсън, защото то представлява доста \"по-твърдо\" излизане от ЕС. Това заяви днес лидерът на ШНП Никола Стърджън, цитирана от Ройтерс и БТА. \"Планираният от Борис Джонсън Брекзит предполага не толкова обвързващи отношения с ЕС, що се отнася до стандартите за храните, опазването на околната среда и правата на работниците\", каза тя. \"Шотландия не е подкрепяла Брекзит под никаква форма и затова и депутатите от ШНП няма да подкрепят Брекзит под никаква форма\", допълни Стърджън.", "date": "2019.10.17", "title": "Шотландски министър: Партията ни няма да подкрепи споразумението на Джонсън за Брекзит"}
{"url": "https://www.24chasa.bg/novini/article/7714228", "text": "Арестуваха три медицински сестри за организиране на боеве между пациенти с Болестта на Алцхаймер, съобщават медиите зад Океана. Случаят се е разиграл в дом за възрастни хора в Северна Каролина, разказа  . 20-годишната Тонейша Тайсън, 26-годишната Тенеси Джордън и 32-годишната Мерилин Маккий са обвинени, че са унизили възрастните пациенти. Разследването срещу трите жени е започнало през юни, когато в полицията е подаден сигнал за поведението им. Засега има доказателства за един случай, но според свидетелски показания – медицинските сестри редовно са провокирали агресия у възрастните хора. На видеоклип са били записани медицинските сестри как насърчават възрастните хора да се удрят. В този период обаче в \"Спешна помощ\" не sa регистрирани случаи на пострадали пациенти. Щатските власти са забранили на дома за възрастни хора да приемат нови хора за лечение. От ръководството на заведението обявиха, че не са били запознати с организирането на боеве, а трите медицински сестри са били уволнени.", "date": "2019.10.17", "title": "Арестуваха медицински сестри, организирали боеве между пациенти с Алцхаймер"}
{"url": "https://www.24chasa.bg/novini/article/7714231", "text": "„Според статистическите данни, 87% от контактите ни в социалната мрежа са и нашите колеги, и всичко, което публикуваме в личните си профили, а то се вижда от работодателите. Именно подобни публикации създават различни трудово-правни проблеми. Вече има случаи на уволнени работници, заради техни действия в социалната мрежа, като споделяне на работен фиш, коментар, който уронва престижа на работодател и др.” – съобщи в Добрич на форума от националната кампания на КНСБ „Арена работеща България” националният секретар на синдиката Тодор Капитанов. Според него вече е назрял моментът за регулация и създаване на политики, които да определят поведението на работещите в социалните мрежи. Тези мерки трябва да повишат културата на общуване там, тъй като ктивността е най-голяма в рамките на работната седмица и то във времето между 13 ч. и 15 ч. „Въпросът е много чувствителен, защото опира до личните свободи и гражданските свободи. КНСБ не може да си позволи да подеме кампания за въвеждането на какъвто и да е вид регулация или препоръки, без да обсъди в широк формат желанията на работещите. Затова за участие в срещите са поканени работещи и работодатели”- поясни той. Опитът от проведените до момента срещи показва, че работещите се обединяват около идеята за необходимост от подобни регулации, защото те са в тяхна полза, а формата на регулация, трябва да се определи в диалогов режим, а не да бъде предприета едностранно. Причина за 50% от болничните листове, които се издават от лекарите, е синдромът бърнаут или т. нар. „прегаряне” на работното място. Това сочат данните на НСИ от 2019 г. – посочи още Капитанов. 30 % от причините за напускане на работа, също са породени от това, а загубите за бизнеса се изчисляват на 140 милиона лева. „ Друг проблем, причина за бърнаут, според работещите, е че не знаят точно какви са очакванията от тях на работното място. Длъжностните характеристики са така изработени, че да позволят назначаването на служителя на работа. Оттам нататък, той не може да се ориентира какви са неговите отговорности и какво трябва да прави. Именно това причинява голям стрес”- допълни Капитанов. „КНСБ и КТ „Подкрепа” са инициирали подписка, която се разпространява в предприятията и има за цел да насочи вниманието на управляващите към несъответствия с международни документи, по които България е страна. Такова несъответствие се наблюдава с Директива за работното време на ЕС и с Конвенция номер 1 на Международната организация на труда за работното време, по отношение режима на сумираното отчитане на работното време и продължителността на работната седмица” - каза вицепрезидентът на КНСБ Чавдар Христов, който също присъства на форума. в Добрич. „Нашият закон допуска 56-часова работна седмица, докато международните стандарти - неповече от 48 часа. Инспекцията по труда е констатирала безброй нарушения в това отношение” – добави Христов.", "date": "2019.10.17", "title": "КНСБ: Уволняват работници заради постове и снимки във фейсбук"}
{"url": "https://www.24chasa.bg/novini/article/7714259", "text": "Първите пет камиона с бюлетини за местните избори днес са тръгнали за областните градове Бургас, Русе, Търговище, Варна и Шумен, съобщи на брифинг говорителят на ЦИК Александър Андреев.  По график в следващите дни ще продължи доставката и в останалите общини, където да се окомплектоват своевременно. Две основни решения е приела ЦИК през изминалата седмица - за заличаване на кандидатите, които са се отказали от надпреварата в местните избори, починали са или са в крайна невъзможност. Тяхното място в квадратчето остава празно, а заличаването се отбелязва и на информационното табло в избирателните секции. Второто решение е за примерното сгъване на бюлетините в местните избори, каза още Александър Андреев, цитиран от БТА. Той демонстрира как става сгъването на бюлетината - тя се сгъва два пъти по широчината, като в долния край остава отрязъкът, където трябва да се постави печатът. При поставянето на втория печат на гърба на бюлетината, долният отрязък се откъсва и се поставя в непрозрачната кутия от члена на СИК. Независимо как са сгънати бюлетините, има две съществени условия: запазване тайната на вота и второто - да бъдат видими частите, които са предназначени за СИК /квадратчетата, където се поставят печатите на гърба на бюлетината и отрязъкът с номера на бюлетината, така че той да може да бъде скъсан, без с това да се види вотът/. При излизане от кабината бюлетината трябва да бъде предадена на член на СИК, който задължително да постави втори печат на гърба и да откъсне отрязъците, подчерта Андреев. Там, където ще има доста големи листи с общински съветници и кандидатски листи, в някои от големите градове, има опасност бюлетината да се отвори и възпрепятства поставянето на други бюлетини. В този случай от ЦИК препоръчват да се направи допълнително сгъване на бюлетината, може и по вертикала, преди да се пусне в урната. В изборите на 27 октомври може да се гласува за кмет на община, кмет на район и за кандидатска листа за общински съветници. Всеки гласоподавател може да се запознае с имената на кандидатите за кметове и с листата за общински съветници на таблото пред изборното помещение. Девет сдружения са се регистрирали в ЦИК за наблюдение на местните избори в страната. Общо 735 са регистрираните упълномощени наблюдатели, само две са чуждестранните организации с 21 члена, които ще наблюдават изборите на 27 октомври. Регистрираните социологически агенции са четири, със 722 анкетьори. Постъпилите до момента сигнали в ЦИК са 55 и 183 жалби, информира Александър Андреев. Жалбите срещу решения на ЦИК са 14, от които една на недопуснат независим кандидат да участва в дебат по обществена медия е \"висяща\" във ВАС, уточни той. До 19 октомври е крайната дата, на която гласоподавателите могат да подадат заявление при регистирани грешки или непълноти в изборните списъци. Заявления за ползването на подвижни избирателни секции ще се приемат до 21 октомври. На 24 октомври ще се образуват и секциите в лечебните заведения, домовете за стари хора и затворите. На 25 в 24.00 часа приключва официално предизбораната кампания, а до 00:00 часа на 26 октомври не могат да бъдат обявявани социологически проувания. Започнали са и обученията на членовете на СИК в отделни областни градове. Те протичат нормално и със засилен интерес, особено в големите градове, каза Александър Андреев. При отпечатването на бюлетините е предвидено 100 процента избирателна активност. Резервът от бюлетини ще се съхранява в общинските или областните администрации и където те не достигнат, СИК ще уведомява съответно РИК за доставяне на допълнители бройки, обясни още говорителят на ЦИК.", "date": "2019.10.17", "title": "Първите камиони с бюлетини тръгнаха за Бургас, Русе, Търговище, Варна и Шумен (Видео)"}
{"url": "https://www.24chasa.bg/novini/article/7714283", "text": "\"Поговорете с английските медии защо така си позволиха да ни нападнат. Колко расистки кампании имаха те. Вие сте красиви, може да ги накарате да си признаят\", призова премиерът Бойко Борисов преди заседанието на Европейския съвет.  Историческа грешка би било, ако не се даде европейска перспектива на Република Северна Македония и на Албания, заяви министър-председателят Бойко Борисов преди заседанието на Европейския съвет в Брюксел. „Имаме ясно становище, много важно за Балканите, региона и съседските ни отношения – да се даде перспектива за ЕС“, категоричен беше премиерът Борисов. „Имаме толкова претенции към тях, но не бихме си позволили да ги спрем да започнат преговори. Това ще бъде тежък удар за народите в тези държави“, добави министър-председателят. Попитан от медиите за Брекзит, премиерът Борисов отбеляза, че се възхищава на Мишел Барние и изрази благодарност за свършената от него огромна работа. Още по темата според министър-председателя няма как да се коментира, преди тя да е минала през британския парламент. На журналистически въпрос относно събитията в Североизточна Сирия премиерът Борисов заяви: „Ние сме подкрепяли Турция винаги, когато е имала проблеми с миграцията, с лагерите и затова сме давали пари. Но докато води война, военни действия аз не мога да подкрепя. Никаква солидарност не мога да имам за война. Към никого. Каквато и да е цената на това – пак го повтарям. За всичко друго сме ги подкрепяли, защото сме партньори и в НАТО, комшии сме и те ни пазят от мигрантската вълна. За войната не могат да очакват подкрепа“. Министър-председателят Бойко Борисов беше категоричен, че войната трябва да спре.", "date": "2019.10.17", "title": "Борисов към БГ медии в Брюксел: Попитайте колегите си от Острова защо така ни нападнаха (Видео)"}
{"url": "https://www.24chasa.bg/novini/article/7714318", "text": "- През последните години България преминава през процес на промяна и синхронизиране със законодателството и директивите на Европейския съюз в областта на енергетиката. В бранша се работи сериознов посока секторът ни да ни да изпълнява изискванията на Европейския съюз. Но все пак енергетиката се нуждае от сериозниинвестиции. - Има нужда от ясна и дългосрочна визия къде искаме да видим сектора след 10 или 20 години. Разбира се и от дебат за това какво сме готови като общество да инвестираме и какво качество искаме. При нас сме избрали симбиозата - инвестиции на разумни цени, които можем даси позволим и отговаряне на нуждите наклиентите ни. - Ние инвестираме в подобряване на работата на нашите съоръжения, за да осигурим надеждна услуга на абонатите си. Неизменна част от нашата политика е екологията. Чрез инвестициите, които правим, се стараем да намалим изпусканите вредни емисии. Обърнахме поглед към изгаряне на модифицирано гориво от отпадъци RDF именно, за да сме в синхрон с европейската политика, която е свързана с управлението на отпадъци. Това за нас е доста голяма инвестиция и сме доволни, че изпълнихме в срок всички изисквания на компетентните институции и получихме комплексно разрешение за извършване на тази дейност. Считам, че това е правилната посока, в която трябва да вървим, за да намалим замърсителите в атмосферния въздух и да оптимизираме производствената си дейност. - \"Топлофикация Сливен\" осигурява топлинна енергия на над 14 000 битови абонати, както и на общини, болници, детски градини и предприятия в областта. С всеки изминал сезон имаме и нови желаещи да се присъединят към топлопреносната мрежа. Това е резултат от много работа и по всичко личи, че е сигнал, че сме на верен път. За нас комуникацията с клиентите и обратната връзка, която получаваме, са много важни и винаги обръщаме внимание на това, което ни се акцентира. - Да, вече започнахме сключването на индивидуални договори за отоплителен сезон 2019-2020 година. Тук искам да отбележа, че само сключилите договор ще се възползват от промоционалните условия на \"Топлофикация-Сливен\". - Продължаваме с процеса на подобряване на услугите ни. Основна цел ни е да намалим авариите и да запазим чист въздуха в града ни.", "date": "2019.10.17", "title": "Павлин Костов: \"Топлофикация Сливен\" има визия за повишаване на удовлетвореността на клиентите"}
{"url": "https://www.24chasa.bg/novini/article/7714326", "text": "Разпространеното днес твърде странно писмо на американския президент Доналд Тръмп е стигнало до своя адресат – турския лидер Реджеп Ердоган, но последният по никакъв начин не се е вслушал в призивите му да не атакува кюрдите в Сирия, съобщава Би Би Си. Според информация на британската медия президентът на южната ни съседка е „хвърлил в кофата” посланието от Вашингтон. Преди часове до медиите стигна пълният текст на писмото, в което Тръмп призовава Ердоган: „Не се прави на много корав, не бъди глупак!”. Американският президент твърди, че кюрдите са готови на отстъпки пред Анкара и даже препраща писмо от техния лидер, което е било адресирано до него. Езикът на писмото озадачи журналисти, анализатори и политици зад Океана – и то след повече от 2 години съжителство с администрацията на Доналд Тръмп. Турското настъпление стана възможно, след като Вашингтон обяви изтеглянето на войниците си от териториите под контрола на Сирийските демократични сили, заедно с които САЩ и съюзниците им победиха „Ислямска държава”. Това беше еднолично решение на Доналд Тръмп, което предизвика изключително остри реакции даже в издигналата го Републиканска партия. Така управляващи и опозиция заедно прокараха през парламента резолюция, която призовава за незабавно прекратяване на огъня, съобщи Би Ти Ви. На този фон самият Ердоган е категоричен, че военните действия ще продължат до установяването на „Зона за сигурност” в пограничните с Турция сирийски територии. Там ще бъдат разселени част от бежанците, които в момента са в турски лагери и опасенията са, че това може да доведе до етническо прочистване с единствената цел да се попречи на кюрдите да създадат своя независима държава. Днес в Анкара вицепрезидентът Майк Пенс и държавният секретар Майк Помпео ще се опитат да убедят Реджеп Ердоган да преговаря. Към момента не е напълно сигурно, че той въобще ще ги приеме за среща.", "date": "2019.10.17", "title": "Тръмп до Ердоган: Не бъди глупак! Турчинът хвърлил писмото му в кофата"}
{"url": "https://www.24chasa.bg/novini/article/7714265", "text": "Запознайте се с   по време на информационните семинари, които ще се проведат на следните дати: • 24.10 София, х-л „Маринела“, 18:30 ч. • 25.10 Пловдив, х-л „Тримонциум“, 18:30 ч. • 26.10 Варна, х-л „Графит“, 16:30 ч.  (SHMS),   (HIM),  и   ще представят своите програми, които обединяват швейцарските традиции и опит в хотелиерството със съвременните тенденции в мениджмънта. Колежите, част от Swiss Education Group, попадат в  , според QS World University Ranking 2019.  от завършилите студенти стават мениджъри или собственици на бизнес в рамките на 5 години след дипломиране. Учебите заведения предлагат бакалавърски и магистърски специалности в сферата на   Освен знанията и способностите, които студентите придобиват, те имат възможност да развият своя профил с   в сферите на: • финанси • човешките ресурси • предприемачеството и управлението на луксозни стоки и брандове. Програмите се преподават на английски език и включват   в Швейцария или в чужбина. Два пъти годишно колежите организират  , по време на което студентите се запознават лично с бизнес лидери и известни предприемачи от над 120 водещи международни компании като:  Концепцията на SEG e да предложи не просто работа, а партньорство за цял живот на завършващите студенти, за да изградят своята кариера за години напред! Входът за събитието е свободен, предварителна регистрация можете да направите тук:  !", "date": "2019.10.17", "title": "Стипендии за обучение до 30 % в швейцарски колежи по хотелски мениджмънт и туризъм"}
{"url": "https://www.24chasa.bg/novini/article/7714335", "text": "\"Там, където има воля, има и сделка - ние имаме такава! Това е справедливо и балансирано споразумение за ЕС и за Обединеното кралство и това свидетелства за нашия ангажимент да намерим решение. Препоръчвам Срещата на върха на ЕС (която се провежда днес и утре в Брюксел - б.р.) да одобри тази сделка\". Това каза председателят на Европейската комисия Жан-Клод Юнкер. В писмо до председателя на Европейския съвет Доналд Туск се препоръчва ЕС да одобри сделката, като Жан-Клод Юнкер написа, че \"преговарящите страни постигнаха споразумение за преработен протокол за Ирландия/Северна Ирландия и за преразглеждане на Политическата декларация\", пише  . Премиерът Борис Джонсън също заяви, че Великобритания и Европейският съюз са се споразумели за \"страхотна\" нова сделка за Брекзит и призова британските законодатели да я одобрят през уикенда. \"Имаме страхотна нова сделка, която да ни върне контрола\", написа Джонсън в Туитър. \"Сега парламентът трябва да одобри новата Брекзит сделка в събота, за да можем да преминем към други приоритети като разходите за живот, Национална служба по здравеопазване, насилието и престъпността в страната\", допълни той. Демократическата юнионистка партия на Северна Ирландия обаче обяви, че не е променила позицията си и не може да подкрепи сделката, предложена от Борис Джонсън и Европейския съюз. Според лидера на опозиционната Лейбъристка партия Джереми Корбин народът трябва да има окончателната дума по въпроса в нов референдум. Корбин призова британските депутати да отхвърлят новата сделка. Той посочи, че новата Брекзит сделка е дори \"още по-лоша от споразумението на бившия премиер Тереза Мей\". \"От това, което знаем, изглежда, че премиерът е сключил още по-лоша сделка от тази на Тереза Мей, която беше отхвърлена по същество. Тази сделка \"на разпродажба\" няма да обедини страната и трябва да бъде отхвърлена. Най-добрият начин да се осъществи Брекзит е като дадем на хората последната дума на всенародно гласуване“, заяви Корбин. Лидерът на лейбъристите посочи въпросите с безопасността на храните, проблемите на околната среда и правата на работниците като основни пречки неговата партия да подкрепа новото споразумение за излизане на Великобритания от ЕС. \"Тези предложения рискуват безопасността на храните, рискуват да доведат до намаляване на екологичните стандарти и на правата на работниците, както и могат да доведа до отваряне на нашата национална система за здравеопазване към поглъщането ѝ от американските частни корпорации“, подчерта той. Либералдемократите също се обявиха за втори референдум. Лидерът на партия „Брекзит“ и двигател на отцепването от ЕС Найджъл Фарадж заяви, че би предпочел отлагане на развода и парламентарни избори. Шотландският лидер Никола Стърджън също заяви, че нейната Шотландска национална партия няма да подкрепи новата сделка в парламента. Главният европейски преговарящ Мишел Барние посочи, че новата сделка за Брекзит е справедлива и разумна и отбеляза, че британският премиер Борис Джонсън е изразил увереност, че договореното ново споразумение ще успее да премине в Камарата на общините. Той също така изрази увереност, споразумението може да премине всички необходими ратификации до края на този месец. Холандският премиер Марк Рюте определи новината като „много насърчаваща“. Сега трябва да проучим детайлите“, допълни той. Финландският му колега Анти Риине обяви, че сега топката е в полето на британския парламент. Френският президент Еманюел Макрон коментира сделката така: \"Имаме добри нови тази сутрин. Сега сделката трябва да бъде технически обяснена и политически представена. Това ще стане в близките часове. Що се отнася до мен, аз съм доволен, че успяхме да постигнем Брекзит сделка и съм сигурен, че тя може да бъде ратифициран от британския и от европейския парламенти\". Белгийският премиер Шарл Мишел се изказва по предпазливо: \"Това е стъпка в правилната посока, но оставам предпазлив. Това е в моя характер, в моя темперамент, защото от опит знам, че дяволът често е в детайлите. ... сега е необходимо британският парламент да предостави своето одобрение на сделката\". Външният министър на Ирландия приветства сделката за Брекзит, постигната от британското правителство и от Европейския съюз, определяйки я като \"голяма стъпка напред\". \"Това е сделка, която отчита всички въпроси, които повдигаме през последните три години. Това е сделка, която ще защити хората на този остров, ще защити мира на този остров, ще защити търговията на този остров “, посочи Саймън Ковни. Основна пречка през сключването на сделка бе т.нар. предпазен механизъм за избягване на „твърда“ граница между Северна Ирландия и Република Ирландия. Главният преговарящ от името на ЕС Мишел Барние поясни, че новата сделка се основава на четири основни елемента: - Северна Ирландия ще остане приведена в съответствие с ограничен набор от правила на ЕС, по-специално свързани със търговията със стоки; - Северна Ирландия ще остане на митническата територия на Обединеното кралство, но ще \"остане като точка на влизане\" в единния пазар на ЕС; - Ще има споразумение за запазване целостта на единния пазар и удовлетворяване на законните желания на Обединеното кралство за данък добавена стойност (ДДС); - Представителите на Северна Ирландия ще могат да решат дали да продължат да прилагат правилата на Съюза в Северна Ирландия или не на всеки четири години. В ревизираната политическа декларация за бъдещите отношения е заложен модел, основан на споразумението за свободна търговия с нулеви мита и квоти между ЕС и Великобритания, съобщи Барние и подчерта: „По тази точка правителството на Борис Джонсън направи ясен избор и по-точно за бъдещите ни икономически отношения - за споразумение за свободна търговия. Всякакви други възможност и по-точно създаването на обща митническа територия, бяха премахнати. Това, което обаче не може да се премахне, е нашата географска близост, както и силното преплитане на нашите икономики. На въпрос какво следва, ако британският парламент не одобри постигнатото споразумение, Барние отговори: „Да, истина е, че имаме опит“ и каза, че затова е предпазлив.", "date": "2019.10.17", "title": "Кой какво казва за сделката за Брекзит"}
{"url": "https://www.24chasa.bg/novini/article/7714380", "text": "Най-богатият чех Петр Келнер може да купи bTV Media Group, съобщава  Три независими източника са потвърдили, че преговорите между него и собственика на bTV - американската компания CME, са на финален етап. Официалното обявяване на сделката се очаква днес или до дни. PPF - фондът, контролиран от Петр Келнер, се очаква да придобие контрола върху цялата група CME, която освен bTV притежава едни от най-големите телевизии (като дял от рекламния пазар и аудитория) в още четири държави - Румъния, Чехия, Словакия и Словения. Според източници на \"24 часа\" Келнер вече е подписал сделката и се очаква тя да бъде обявена от СМЕ в 19 ч. В централата на bTV в София нямат нищо официално, ни то неофициална информация. Това е финалът на преговори, които продължаваха в различна форма през последната година. Освен Келнер към СМЕ на първоначалния етап проявяваше интерес и американската компания Discovery, известна с едноименните телевизионни канали. В началото на преговорите PPF участваше в консорциум с United Group - компания, която притежава телеком оператори, тв доставчици и канали на територията на бивша Югославия. United Group е един от двамата финалисти в сделката за БТК, която се случва едновременно с тази за CME. Според източници на \"Капитал\" първоначалната уговорка при съвместните преговори за телевизионната компания е била след покупката каналите в различните държави да се разпределят между партньорите, като bTV и тези в Чехия и Словакия останат за Келнер. В крайна сметка в покупката на CME обаче официално сега участва само PPF. Вероятно компанията ще запази телевизиите на тези пазари, на които има и друг бизнес - България (Келнер придоби \"Теленор - България\"), Чехия и Словакия, а за другите - Румъния и Словения, ще търси след време купувачи. В \"БТВ медиа груп\" като миноритарен собственик участва с 6% и рекламният и медиен консултант Красимир Гергов. Пред \"Капитал\" той каза, че към момента няма какво да коментира, но не отрече сделката с PPF. Гергов допълни още, че не възнамерява да се разделя с миноритарния си дял в bTV и да го продава, пише Капитал. Още преди месец участник в сделката коментира пред \"24 часа\", че тя ще бъде финализирана в средата на октомври. Още в началото на преговорите неофициално се знаеше, че милиардерът, който не успя да купи Нова телевизия, има интерес основно към 2 от 5-те телевизии в пакета - Чехия и Словакия. Каква форма на собственост купувачът ще предпочете за медиите в България, Словения и Румъния, не е ясно. Възможно е сделката за bTV да върви успоредно с продажбата на БТК -този вариант все още е възможен, тъй като фондът PPF и \"Юнайтед груп\" играеха в началото заедно за телевизиите. \"Юнайтед груп\" е един от двамата финалисти в сделката за БТК. Пред \"24 часа\" Красимир Гергов, който е миноритарен собственик с 6% в bTV Media Group, потвърди своята позиция, обявена пред \"Капитал\", че не възнамерява да се разделя с миноритарния си дял в bTV. Той се въздържа да коментира развитието на сделката.", "date": "2019.10.17", "title": "Петр Келнер купи bTV, обявяват сделката в 19 ч."}
{"url": "https://www.24chasa.bg/novini/article/7714386", "text": "Полицията в Каталуния е задържала 97 протестиращи, откакто в понеделник там избухнаха вълненията заради присъдите на сепаратистките лидери. Това заяви днес испанският вътрешен министър Фернандо Гранде-Марласка. Той добави, че всички виновници ще бъдат наказани, предаде Ройтерс. Министърът посочи, че ръководството на каталунското правителство трябва да осъди по-ясно насилието, след като снощи протестиращи подпалиха автомобили и хвърляха коктейли \"Молотов\" по полицията в Барселона. Гранде-Марласка заяви, че испанското правителство ще вземе всички необходими мерки, за да бъде гарантирана сигурността в автономния регион, посочи БТА. На пресконференция след правителствено заседание във връзка с обстановката в Каталуния министърът каза, че Мадрид ще изпрати още полиция в автономния регион, както за да гарантира сигурността, така и за да даде възможност на полицаите, които вече са там, да си починат.", "date": "2019.10.17", "title": "100 задържани при протестите в Каталуния"}
{"url": "https://www.24chasa.bg/novini/article/7714521", "text": "В индийския град Тривандрум в щата Керала работници спасиха свой колега от голям питон, който се опитал да го удуши, увивайки се около врата му, пише сайтът Дейвдикорс, цитиран от БТА. Влечугото плътно обгърнало врата на 58-годишния Бухванчандран Наир, когато той почиствал двора на местен колеж. Колегите на работника бързо реагирали и му се притекли на помощ. Видеото по спасяването се появи в Туитър. На записа се вижда как един от притеклите се на помощ държи питона за шията, а друг го отвива, държейки го за опашката. Координираните действия на двамата мъже спасили колегата им от удушаване. След като змията била обезвредена, тя била положена в чувал и била предадена на сътрудници на местното лесничейство. Те пуснали питона на свобода в гориста местност.", "date": "2019.10.17", "title": "Спасиха мъж в Индия от смъртоносен питон, увит около врата му (Видео)"}
{"url": "https://www.24chasa.bg/novini/article/7714563", "text": "Това заяви лидерът на ПЕС Сергей Станишев на подготвителната среща на левите премиери и комисари преди Европейския съвет днес в Брюксел. По негова покана, премиерите на Северна Македония Зоран Заев и на Албания Еди Рама, както и бившият премиер на Гърция Алексис Ципрас, също взеха участие в срещата. Очаква се европейските лидери да обсъдят старта на преговорите за членство в ЕС със Северна Македония и Албания, след като ден по-рано министрите не успяха да постигнат съгласие. В специално писмо, изпратено до председателя на Европейския съвет Доналд Туск, Станишев настоя от името на ПЕС въпросът да залегне в дневния ред на срещата на върха. Днес той заяви: „Доволен съм, че положените от нашето политическо семейство усилия дадоха резултат и темата все пак ще бъде на масата на лидерите довечера. Ние подкрепяме започването на преговори с двете страни – те свършиха огромна работа през изминалите години, водени от прогресивните правителства на Заев и Рама. Сега е ред на ЕС да спази поетите ангажименти и това е преобладаващото мнение в Европейския съвет.“", "date": "2019.10.17", "title": "Станишев пред левите премиери: Макрон прави политика на инат"}
{"url": "https://www.24chasa.bg/novini/article/7714546", "text": "Министър-председателят Бойко Борисов се срещна с финландския си колега Анти Рине. Двамата обсъдиха кохезионната политика, многогодишната финансова рамка, икономическото, социалното и териториалното сближаване между държавите членки. \"Намираме се в решаващ за ЕС момент. За да продължи икономическото, социалното и териториалното сближаване между държавите членки. Кохезионната политика се нуждае от достатъчно финансиране, със справедливо разпределение на средствата, така че да се преодолеят неравенствата между различните региони\", пише Борисов във фейсбук. \"По тази тема проведох среща с премиера на Финландия Анти Рине, чиято държава председателства Съвета на ЕС в момента. Обсъдихме Многогодишната финансова рамка. Нейният навременен старт е важен за всеки един европейски граждани\", добави още той.", "date": "2019.10.17", "title": "Борисов към финландския си колега: Намираме се в решаващ за ЕС момент"}
{"url": "https://www.24chasa.bg/novini/article/7714544", "text": "Ще инвестираме в изграждането на нова база за водни спортове, но и ще развием съществуващите, както подхожда на морската ни столица – Европейски град на спорта. Това заяви досегашният кмет и кандидат за нов мандат Иван Портних на срещата, инициирана от Обществения съвет по спорт. Той увери, че Варна ще се подготви подобаващо и за предстоящото домакинство на европейското първенство по ветроходство, което ще се проведе през 2021 г. По повод инвестициите в спортната инфраструктура Портних посочи, че се работи за завършване на зала „Младост” и за ремонт на залите в СК „Простор”. „Планираме и покриване на байсейн „Приморски”, уточни кандидатът за кмет, като допълни, че в зоната между кметството в район „Аспарухово” и моста предстои изграждането на закрит басейн с минерална вода. „Цялата зона канал – море трябва осезателно да се развие. Съвместно с Техническия университет ще разширим спортната база в кампуса”, ангажира се Портних. Заедно с Кристиан Димитров, който оглавява общинската дирекция „Спорт” и е кандидат на ГЕРБ за общински съветник, поставиха акцент и върху инвестициите в развитието на масовия спорт. Специално внимание беше обърнато на усилията да се ремонтират игрищата в училищните дворове, които активно се ползват от младите хора. „Правим 18 нови такива игрища и догодина очакваме да завършим обновяването спортните площадки във всички училища”, увери Иван Портних. По думите му от 2013 г. средствата, заделяни за финансиране на спортните клубове, са се увеличили 2,5 пъти. „Собствените приходи на община Варна бележат устойчива тенденция на нарастване - с близо 75%, без да повишаваме местните данъци и такси. Това е знак за развитието на икономиката в града и на тази база очаквам в общинския бюджет да има достатъчно средства, за да увеличим отново финансирането за клубовете”, изтъкна Иван Портних. От Обществения съвет подкрепиха идеите му за надграждане на постигнатото в спортната сфера, като оцениха усилията да се подобрява спортната база, да се подкрепят клубовете и да се работи за развитие на масовия спор. Свършеното през последните години даде отражение и върху обогатяването на спортния календар и успешното провеждане на редица международни събития, отчетоха спортните деятели.", "date": "2019.10.17", "title": "Иван Портних: Ще инвестираме в изграждането на нова база за водни спортове"}
{"url": "https://www.24chasa.bg/novini/article/7714583", "text": "През 2020 година ще започне изграждане на пътен възел от АМ \"Тракия\" към град Кермен и населените места. Това съобщи пред журналисти днес министърът на регионалното развитие и благоустройството Петя Аврамова, която направи оглед на мястото при 261-ви км от магистралата, предаде БТА. Министерството на регионалното развитие и благоустройството е поело ангажимент да изгради този пътен възел, каза тя. Съоръжението е било включено в Общия устройствен план на община Сливен през март, 2019 година. До края на годината ще бъде възложено предпроектно проучване с измерване на трафика, археологически и екологични проучвания на терените, както и разчет на разходите по изграждането. Министър Аврамова припомни, че вече са били възложени предпроектни проучвания за изграждането на четирилентов път, свързващ областните центрове Сливен и Ямбол. В следващия програмен период, когато ще бъдат финансирани значими надобщински проекти, ще бъде направено това разширение. По думите на министър Аврамова, област Сливен е с най-добри пътища, като от 590 км, само 40 км са в лошо състояние. От началото на годината в областта за ремонт и поддържане на пътната мрежа са вложени 21 милиона лева.", "date": "2019.10.17", "title": "Аврамова: Догодина ще изградим пътен възел от АМ \"Тракия\" към град Кермен"}
{"url": "https://www.24chasa.bg/novini/article/7714581", "text": "Германският канцлер Ангела Меркел разкритикува днес Турция за офанзивата в Сирия и обяви, че Берлин спира продажбите на оръжия на Анкара, предаде ДПА, цитирана от БТА. Турската военна операция срещу кюрдските Сили за защита на народа е хуманитарна драма с огромни геополитически последици. Затова германското правителство спира да продава оръжия на Турция, заяви Меркел в германския парламент. В речта си пред депутатите Меркел още веднъж призова турския президент Реджеп Тайип Ердоган да сложи край на конфликта. Германският канцлер обаче се въздържа от призиви за санкции срещу Турция и отхвърли исканията за прекратяване на споразумението на ЕС с Анкара за бежанците. Канцлерът предупреди, че турската офанзива в Сирия ще създаде допълнителна несигурност в Близкия изток и Европа и ще позволи на терористичната организация \"Ислямска държава\" да се завърне на политическата сцена. Германският износ на оръжия за Турция в първите осем месеца на тази година достигна 250,4 милиона евро (най-високото ниво от 2005 г.), сочат данни на германското министерство на икономиката. Миналата година износът на оръжия от Германия за Турция възлизаше на 248,2 милиона евро, което постави Турция на първо място сред вносителите на германски оръжия.", "date": "2019.10.17", "title": "Меркел разкритикува Турция: Берлин спира продажбите на оръжия на Анкара"}
{"url": "https://www.24chasa.bg/novini/article/7714594", "text": "Сирийският президент Башар Асад критикува \"престъпната агресия\" на Турция в Сирия и обеща, че Дамаск ще отговори на офанзивата, предадоха Ройтерс и Асошиейтед прес. Асад направи тези коментари в Дамаск по време на посещение на иракския съветник за националната сигурност Фалех ал Фаяд, предава БТА. Сирия ще отговори на турска агресия в която и да е част на територията си с \"всички легитимни средства\", които са налични, подчерта Асад. Той каза, че военната операция е част от амбициите на турския президент Реджеп Тайип Ердоган и се провежда под \"фалшиви лозунги\". Коментарите на Асад идват след споразумение между Дамаск и водените от кюрдите Сирийски демократични сили за отблъскване на офанзивата, предприета от Турция в Североизточна Сирия миналата седмица. Съществуват опасения, че турската атака срещу кюрдските бойци може да доведе до съживяване на дейността на групировката \"Ислямска държава\", която преди контролираше големи части от Ирак и Сирия, отбелязва АП.", "date": "2019.10.17", "title": "Сирийският президент Асад: Ще отговорим на турската агресия"}
{"url": "https://www.24chasa.bg/novini/article/7714612", "text": "По-добре е, че датата за разширяване на ЕС се отлага, щом Европа не е единна по въпроса, дали Северна Македония и Албания трябва да се движат заедно в пакет. Това заяви в Пловдив вицепремиерът и министър на отбраната Красимир Каракачанов. Според него не е удачен вариант само едната от двете държави да получи покана, а другата - не. Каракачанов подчерта, че за пореден път няма никакъв напредък между комисиите на страната ни и Северна Македония. \"Ако нашите братя смятат, че с инат, който е по-характерен за шопите, а не за македонците, ще преодолеят българските изисквания, няма да стане\", отсече вицепремиерът. И добави, че блокирането на Скопие от страна на Франция само потвърдило думите му, че за Северна Македония е още рано. \"Има време там да преосмислят и разберат, че кандидатстват не за СССР, а за ЕС, защото с техните разбирания за история, политика и морал са по-достойни за Съветския съюз\", посочи Каракачанов. В Пловдив той присъства на честването на празника на военния парашутист. Над централния площад прелетяха военни самолети и изтребители. Министърът на отбраната подчерта, че демонстрациите са, за да знае обществото какво се прави в армията. В същото време в града се проведе и кампанията \"Бъди войник\" \"Трябва да се подобряват условията на труд и заплащането. Догодина възнагражденията на военнослужещите се увеличават 10%. Това е заложено в бюджет 2020\", посочи Каракачанов. Той увери, че възнагражденията във войската ще се вдигат и през 2021 г.", "date": "2019.10.17", "title": "Каракачанов: Македонците трябва да разберат, че не кандидатстват за СССР, а за ЕС (Снимки)"}
