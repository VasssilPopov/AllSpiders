{"url": "https://www.24chasa.bg/novini/article/6858772", "text": "Български професори българисти ще заминат да преподават в чужди университети с мандат до 5 години. Това предвижда проект на постановление на МС. “През последните години имаме отстъпление от политиката за назначаване на преподаватели по български език и литература в чуждестраните висши училища. С проекта създаваме предпоставки да разширим политиката по българистика в света, като уредим трудовоправния статут на преподавателите, осигурителните им права, създадем допълнителни възможности за командироване”, мотивира го министърът на образованието Красимир Вълчев. Ако приемащата страна не поема заплащането, лекторите да се изпратят като извънщатни служители на МОН на заплата в размер на две минимални за страната (1020 лв. към момента) и с дневни по Наредбата за дългосрочните командировки в чужбина. В момента имаме 34 преподаватели в 16 страни в Европа и Азия. Планира се постановлението да влезе в сила от академичната 2019/2020 г. “Типично по български някои от лекторите, които заминаха преди 20-30 години, решиха да останат и да обсебят някои от лекторатите”, коментира ректорът на СУ проф. Анастас Герджиков. Някои от лекторатите обаче сме загубили поради десетилетно нехайство на държавата, добави той.", "date": "2018.05.11", "title": "Командироват като дипломати професори българисти в чужбина"}
{"url": "https://www.24chasa.bg/novini/article/6858477", "text": "За втори случай на жена, починала заради невъзможност да си доплати за животоспасяващо медицинско изделие, съобщиха от пациентски организации \"Заедно с теб\". От здравната каса обаче отричат информацията. Пациентката е била с аортна стеноза с усложнения и е имала нужда от транскатетърно протезиране. Тя е е диагностицирана през февруари и насочена за въпросната дейност с медицинското изделие, но на 30 април почива.  \"Тя влезе в листата на чакащите, но не получихме отговор от здравната каса, разказва пред \"Телеграф\" дъщеря ѝ Радост Теохарова. \"Националната здравноосигурителна каса не е информирана от нито едно лечебно заведение в страната, че има починали пациенти поради невъзможност да доплатят медицински изделия. Няма и жалби от граждани за неправомерно поискани суми за доплащане за медицински изделия. НЗОК апелира всеки, който счита, че са нарушени правата му като здравноосигурен, да се обръща съм районната здравноосигурителна каса по местоживеене или към НЗОК. По всеки случай незабавно ще се извърши проверка\", съобщиха обаче от пресцентъра на касата.", "date": "2018.05.11", "title": "Нов случай на починала, нуждаеща се от медицинско изделие, отричат да е заради доплащане"}
{"url": "https://www.24chasa.bg/novini/article/6858790", "text": "    “Нямаме нови указания, нито нови амбулаторни листове, от които да късаме или режем извинителните медицински бележки.” Така д-р Георги Миндов, председател на Дружеството на софийските общопрактикуващи лекари, коментира съобщението от здравната каса, че от 1 май отрязък от амбулаторния лист заменя медицинската бележка за извиняване на отсъствия от училище. За влязлата в сила промяна съобщи след заседание на наздора на НЗОК шефката му и зам. здравен министър Жени Начева. Целта е да се облекчи административната работа на джипитата - една от причините, заради които излизаха два пъти на протест. Освен това така лекарите нямало да имат основания да вземат такса за издаване на бележки, от което пък се оплакват родители. Оказва се обаче, че нов амбулаторен лист, който да отговаря на изискването, няма. Това показва и справка с приложение 2 към рамковия договор за 2018 г., където са образците на медицинските документи. Лекарите продължават да издават бележките отделно. А дори и да се въведе новият отрязък, джипитата ще продължат да вземат такса “Не са обективни обвиненията, че целта ни е да взимаме пари от децата. Дори официално сме заявили, че не желаем да издаваме бележките, защото те са за целите на образователното министерство”, обясни д-р Миндов. Според него проблемът може да се реши, ако отсъствията се извиняват от родителите като материално отговорни лица чрез служебна бележка. Или да има електронни бележки, които да се препращат към сървър и учителите да ги проверяват. Ученикът има право да отсъства до 7 дни в една учебна година по лични причини. Ако родителят иска да извинят до 3 дни на детето му, пише до класния, за повече - до директора. За да получи срочна оценка, ученикът трябва да е бил в над 25% от часовете по предмета, иначе отива на изпит, дори да е имал уважителни причини за отсъствията. ", "date": "2018.05.11", "title": "Хаос с бележките от лекар за училище"}
{"url": "https://www.24chasa.bg/novini/article/6858918", "text": "Повечето словаци смятат, че при комунизма животът е бил по-добър, показва проучване, цитирано от ДПА, съобщи БТА. Според допитването, направено от агенция Фокус за Консервативния институт \"М. Р. Щефаник\", 43 процента от хората в Словакия са на мнение, че животът преди 1989 г. е бил \"значително или малко по-добър\". По-малко от една трета от анкетираните смятат, че оттогава животът се е подобрил, 16 процента - че положението е приблизително същото, а 9 процента не са отговорили на обаждането по телефона. В проучването са участвали 1046 души. При подобно допитване през 2001 г. над 60 процента от участниците заявиха, че при комунизма животът е бил по-добър. Словакия, която някога беше по-бедната част от бивша Чехословакия, бележи един от най-бързите темпове на икономически растеж в Европа, откакто се раздели с Чехия през 1993 г. Ползите обаче са разпределени неравно между различните демографски групи и региони. По-възрастните и по-слабо образованите хора е по-вероятно да оценяват комунистическата епоха като по-добра, отколкото по-младите и високо квалифицираните.", "date": "2018.05.11", "title": "Проучване: Словаците изпитват носталгия към живота при комунизма"}
{"url": "https://www.24chasa.bg/novini/article/6858880", "text": "Ученик в 11-и клас в Американския колеж беше задържан в училище. Тийнейджърът бил спипан със значително количество наркотици. Сигналът, че възпитаник на колежа, който се намира до сградата на полицейската академия и дирекцията на националната полиция, притежава наркотици, бил подаден от ръководството на училището в 7-о РПУ. В колежа правилата са изключително строги и ученик може да бъде изключен дори за пушене на цигара на територията на училището. В четвъртък сутринта униформените пристигнали в колежа, за да направят проверка. Те претърсили момчето и се натъкнали на дрогата, която според очевидци била значително количество. Ученикът бил арестуван. Вероятно е бил дилър. Още на следващия ден президентът на Американския колеж д-р Ричард Т. Юинг-младши уведоми родителите на всички ученици за неприятния инцидент. Ще продължим да сътрудничим на полицията в работата по това разследване, уверява той в писмото си. 14% от всички престъпления, свързани с наркотици, били дело на тийнейджъри от 14 до 18 г.", "date": "2018.05.11", "title": "Арест за 11-класник в Американския колеж, държал много дрога в училище"}
{"url": "https://www.24chasa.bg/novini/article/6858922", "text": "По магистралите на Сърбия вече ще може да се кара по-бързо. Правителството взе решение да повиши максималната скорост от 120 на 130 километра в час. Решението е взето заради необходимостта да се хармонизира максималната скорост по аутобаните в Европейския съюз. Движението със 130 километра в час обаче ще може да се извършва само в новите модернизирани участъци, каквато е например отсечката от границата до Ниш. За да влязат в сила, новите правила трябва да бъдат одобрени и от сръбския парламент. ", "date": "2018.05.11", "title": "130 км/ч в Сърбия по магистралите"}
{"url": "https://www.24chasa.bg/novini/article/6858916", "text": "Милиардерът Илон Мъск обяви, че е почти готов първият тунел под Лос Анджелис на неговата фирма Boring Company. В профила си в инстаграм предприемачът пусна видео, показващо прогреса в изграждането на инфраструктурата. Мъск създаде компанията с идеята да се разработи ново средство за градски транспорт и да облекчи трафика в милионния град. Копаенето започна преди около година на паркинга на друга от компаниите на милиардера - SpaceX. “До няколко месеца ще предложим безплатно возене на гражданите”, допълва Мъск, но уточнява, че все още се очакват финалните регулаторни одобрения. Богаташът редовно се оплакваше от трафика в Ел Ей, докато един ден не обяви, че смята да прокопае тунели под града, за да облекчи движението. Прокопаният тунел води до международното летище на калифорнийския град. Има и изход при офиса на SpaceX. Илон Мъск споделя, че има довършителни работи по тунела, както и административна работа. Проектът очаква одобрения, за да извършва обществени транспортни услуги. Превозните средства, които пътниците ще използват, се задвижват от електричество. Те ще прекосяват града с над 200 км/ч. Илон Мъск сподели още, че компанията вече работи по тунел между Вашингтон и Ню Йорк. Очаква се догодина да започне изкопаването на тунел между Лос Анджелис и Сан Франциско. В него ще бъде приложена технологията за придвижване на обекти чрез налягане в среда на полувакуум. Така се постига по-висока скорост от пътнически самолет.", "date": "2018.05.11", "title": "Илон Мъск прокопа тунел под Лос Анджелис"}
{"url": "https://www.24chasa.bg/novini/article/6858980", "text": "Тийнейджър е бил арестуван, след като прострелял свой съученик в гимназия в гимназия в град Палмдейл, в югозападния американски щат Калифорния, предаде Асошиейтед прес, като се позова на местните власти, съобщи БТА. Задържаното момче е на 14 години. Огнестрелното оръжие е било иззето. Тийнейджърът е прострелял свой съученик в ръката след спор между двамата. Очаква се раненото момче да се възстанови напълно. Повече подробности не бяха дадени. Също днес в Палмдейл, северно от Лос Анджелис, бе подаден фалшив сигнал за стрелба в начално училище. Двете учебни заведения са на 11 километра едно от друго.", "date": "2018.05.11", "title": "Арестуваха 14-годишен, прострелял съученик в гимназия в Калифорния"}
{"url": "https://www.24chasa.bg/novini/article/6858795", "text": "Двамата бивши квестори на обявената в несъстоятелност КТБ Елена Костадинчев и Станислав Лютов от четвъртък са обвинени в умишлена безстопанственост. Те ощетили с 1 070 383 лв. Фонда за гарантиране на влоговете в банките, твърди Софийската градска прокуратура. Квесторите поеха управлението на КТБ, след като БНБ постави банката под специален надзор на 20 юни 2014 г. Останаха в КТБ до обявяването ѝ във фалит и назначаването на синдици. Според обвинението от 20 август до 6 ноември 2014 г. и от това настъпили щетите за фонда за гарантиране на влогове. Те умишлено разпоредили предсрочно прекратяване на 9 договора за преференциални влогове, заради което депозитите били прехвърлени за изплащане към фонда, твърди прокуратурата. Въпросните влогове били превърнати в обикновени, за да може титулярите им да получат обезщетения от по 100 хил. евро от фонда, въпреки че нямали право на това. От прокуратурата посочват, че това е в разрез със Закона за гарантиране на влоговете в банките. Той предвижда, че не се изплащат влогове на депозанти с привилегировани лихвени условия. Един от договорите е на бившия премиер Иван Костов. Той сам призна през 2015 г., че след поставянето на КТБ под специален надзор е развалил преференциалния си влог от 155 хил. лв. и е оставил парите на такъв със стандартна лихва. Разследването срещу квесторите стартира през 2015 г. Тогава премиерът Бойко Борисов обяви, че Костадинчев и Лютов са преправили около 1000 договора за преференциални депозити, така че титулярите им да могат да получат по 100 хил. евро от фонда. Той дори изчисли, че щетите били над 100 млн. евро. Засега в обвиненията на квесторите са визирани само 9 договора. Костадинчев и Лютов не бяха открити за коментар. Те Двамата са на свбода срещу най-леката мярка за неотклонение “подписка”. В петък заседание по делото за източване на над 2,5 млрд. лв. от КТБ срещу Цветан Василев и други 17 души в спецсъда нямаше. Един от подсъдимите - бившият изпълнителен директор на банката Георги Христов, получил алергичен шок и не се яви. Делото ще продължи на 29 май.", "date": "2018.05.11", "title": "Квесторите на КТБ променили договори, за да вземат Иван Костов и още 8 по 100 000 евро (Обзор)"}
{"url": "https://www.24chasa.bg/novini/article/6859001", "text": "\"Жените в ГЕРБ са доказали през годините своята работоспособност, решителност и качества на управленци. Това заявих тази вечер в село Малък Поровец (община Исперих, област Разград), където участвах във форума \"Толерантност, уважение и подкрепа\", организиран от ГЕРБ-Разград\". Това написа в профила си във Фейсбук зам.-председателят на ГЕРБ и председател на парламентарната група на партията Цветан Цветанов. И продължи: \"В него се включиха над 650 жени от област Разград, с които дискутирахме темите за успешната интеграция в обществото на жените, равноправието между половете, кариерното израстване и ролята на жената като човек, който изгражда личности у нашите деца. На събитието бяха още председателят на Жени ГЕРБ Ирена Соколова , народният представител Десислава Атанасова, областният координатор на ГЕРБ-Разград д-р Валентин Василев и областният управител на Разград Гюнай Хюсмен. Пред дамите изтъкнах, че жените в ГЕРБ заемат високи постове в Европейския парламент и Комисия, в законодателната, в изпълнителната и в местната власт. Коментирах, че жените с уменията си да бъдат балансьор в трудни и решителни моменти, да предлагат адекватни и практични решения вече над 10 години се наложиха като незаменим фактор в управлението на държавата. Пожелах им да бъдат успешни, любящи и грижовни майки и жени, защото силата в една къща я носят именно те\".", "date": "2018.05.11", "title": "Цветанов: Жените в ГЕРБ доказаха качествата си на управленци"}
{"url": "https://www.24chasa.bg/novini/article/6859007", "text": "Заместник-министърът на регионалното развитие и благоустройството и ръководител на Управляващия орган на ОПРР Деница Николова и кметът на община Бургас Димитър Николов откриха официално Спортен комплекс „Арена Бургас ОЗК“, съобщиха от пресцентъра на регионалното министерство. Сред гостите на събитието бяха народни представители, областният управител на Бургас, заместник-кметове, общински съветници, представители на спортната общественост и стотици жители на града. Спортният комплекс в ж.к. „Славейков“ включва вътрешен плувен басейн с олимпийски размери, футболни игрища, тенис на корт, който зимата може да се ползва за ледена арена, детски площадки, фитнес зали на открито и закрито, трибуни, санитарни помещения и др. Модерният мултифункционален комплекс е ситуиран на мястото на бившата плувна база „Славейков“, която не функционира от 2003 г. За изграждането и оборудването на комплекса са инвестирани 18,2 млн. лв., осигурени от инструмента JESSICA. Предвидено е съоръженията да бъдат отворени както за обществено ползване, така и за професионалните спортни клубове, туристи, гости на града и хора с увреждания. Създадени са и условия за практикуване на аеробика, йога, зумба, спортна медицина и др. Комплексът отговаря на всички стандарти за провеждане на плувни състезания от световно ниво и е изграден по всички европейски стандарти. Облагородена е цялата прилежаща територия и са изградени паркинги за над 250 автомобила. Разкрити са и нови 27 работни места. Заместник-министър Деница Николова оцени изключително високо постигнатия резултат и изградената база. Тя подчерта, че комплексът може да бъде пример за всички общини, които модернизират спортната си база. „Поздравявам кмета г-н Николов и целия екип на общината за успешно реализирания проект, който ще даде възможност на младите хора да се занимават активно със спорт. Надявам се, благодарение на креативността, инициативността и ентусиазма да постигаме по-високи спортни резултати и висок спортен дух“, каза Николова. Тя отбеляза, че Министерството на регионалното развитие и благоустройството е осигурило 93 млн.лв. чрез Оперативна програма „Региони в растеж“ 2014-2020 г. за модернизиране и развиване на спортна инфраструктура в страната чрез проекти, генериращи приходи. Тя пожела на всички спортисти в Бургас да завоюват много медали и поздрави жителите на града с новата придобивка.", "date": "2018.05.11", "title": "Зам.-министър и кметът на Бургас откриха модерен спортен комплекс"}
{"url": "https://www.24chasa.bg/novini/article/6858734", "text": "Унгарският външен министър Петер Сиярто заяви днес, че Европа остава застрашена от нелегалната имиграция и трябва да се фокусира върху спирането й, три години след като Европа бе залята от вълна от около един милион мигранти, предаде Асошиейтед прес, цитирана от БТА. Сиярто заяви за АП, че Европейският съюз трябва да настанява кандидатите за убежище в лагери, намиращи се извън границите му, за да може по-ефективно да ги контролира и проверява. \"Сега ние сме точно там, където бяхме преди три години\", заяви той. \"Европейският съюз е беззащитен от юг и югоизток\". Сиярто говори в кулоарите на регионална среща в Гърция на външни министри от страни от ЕС, на която се обсъжда енергийното сътрудничество и разширяването на съюза преди следващата среща в България. В срещата в Сунион, близо до Атина, участват външните министри на страните от Вишеградската четворка и от четири балкански страни, членки на ЕС (България, Гърция, Румъния и Хърватия), както и на страните кандидатки Албания, Македония, Черна гора и Сърбия. Гърция е важна \"входна врата\" към ЕС за кандидатите за убежище и през последните месеци стана свидетел на нарастване на броя на пристигащите, отбелязва АП. Унгария остро критикува политиката на ЕС спрямо имиграцията, изградила е огради по границата си, за да държи настрана мигрантите, и отхвърля задължителните квоти за прием на кандидати за убежище. \"Не трябва да говорим за това как да окуражаваме миграцията, как да управляваме миграцията, трябва да говорим за това как да спрем миграционните потоци\", подчерта Сиярто. \"Защото ако миграционните потоци продължат, това може да създаде сериозна заплаха за сигурността на Европа\".", "date": "2018.05.11", "title": "Унгария: Европа остава беззащитна пред мигрантите"}
{"url": "https://www.24chasa.bg/novini/article/6858766", "text": "Бившата съдийка от Апелативния съд на Букурещ Вероника Кристою, наричана \"царицата на подкупите в съдебната система\", бе осъдена на 7 години затвор, съобщава информационният сайт Зиаре. Присъдата е издадена по дело, в което бившата съдийка е обвинена, че е анулирала присъда от 7 години затвор на бизнесмена Динел Стайку за разграбването на Международната банка на религиите, предава БТА. Присъдата може да бъде обжалвана пред Върховния съд. Бившата съдийка е осъдена за това, че е взела от бизнесмена подкуп на стойност 600 000 евро, за да анулира присъдата му по делото за разграбването на Международната банка на религиите. По същия случай през юли 2017 г. други две съдийки бяха осъдени окончателно на четири години и четири месеца затвор ефективно. Бившият съдия от Конституционния съд Тони Гребла пък бе оправдан по дело, в което бе обвинен в търговия с влияние, осъществяване на търговска дейност, несъвместима с длъжността му, сформиране на организирана престъпна група и подаване на неверни декларации. Съдебното решение за Гребла подлежи на обжалване. Тони Гребла бе сенатор в периода 2010-2013 г. и конституционен съдия от периода 2013-2015 г. Той е обвинен от Националната дирекция за борба с корупцията, че е поискал и получил от двама бизнесмени различни неправомерни облаги, като безплатно използване и поддръжка на автомобил БеЕмВе 5 и телефон, материали за ремонт на негова ферма, материали за предизборната му кампания и пр., срещу обещанието да им осигури изгодни договори с държавни компании и други привилегии.", "date": "2018.05.11", "title": "7 г. затвор дадоха на бивша съдийка в Румъния, наричана \"царицата на подкупите\""}
{"url": "https://www.24chasa.bg/novini/article/6858776", "text": "„Уверих моя приятел Бойко Борисов, че Косово е готово да затвори страницата със сблъсъци със Сърбия“. Това написа в профила си във Facebook косовският президент Хашим Тачи и уточни, че разговорът с българския премиер е проведен по телефона, предава  Тачи казва още, че е важно двете страни да подпишат „обвързващ договор за помирение”. Според държавния глава „сегашният период е време за мир и сътрудничество, гражданите на Косово са европейци и тяхното поведение трябва да бъде точно такова“. Тачи подчертава, че по време на разговора с Борисов е говорил за значението и отличната възможност, която дава предстоящата среща на върха в София, „за да се обясни европейският път за Косово и всички останали страни от Западните Балкани“. „Основното условие за членство в ЕС преди изпълнение на критериите от Копенхаген, разбира се, се отнася до затварянето на всички открити въпроси между отделните държави в региона“, коментира Тачи.", "date": "2018.05.11", "title": "Тачи: Уверих Борисов, че Косово е готово за мир със Сърбия"}
{"url": "https://www.24chasa.bg/novini/article/6858785", "text": "Несъгласието на сенатора републиканец Джон Маккейн с номинацията на Джина Хаспъл за директор на ЦРУ \"няма значение, защото той и без това ще умре\" - тези думи на служителка на Белия дом по адрес на Маккейн, който е високо уважаван политик в САЩ, породиха спорове, предоха Франс прес и Асошиейтед прес. Според американски медии коментарът е на Кели Садлър от комуникационния екип на президента Доналд Тръмп. Тя казала това на среща на персонала. След като медиите разпространиха думите на Садлър, представител на Белия дом каза, че тя искала да се пошегува, но шегата се оказала неуместна, предава БТА.  Съпругата на Джон Маккейн - Синди, прие много сериозно казаното от Садлър. \"Мога ли да ви напомня, че съпругът ми има семейство, седем деца и пет внуци\", написа в Туитър Синди Маккейн, обръщайки се пряко към Кели Садлър. Без да отрича думите на Садлър, Белият дом увери днес в изявление, че \"се отнася с уважение към действията на сенатор Маккейн за нашата страна\" и че \"той и семейството му са в молитвите ни в този труден момент\". Осемдесет и една годишният сенатор миналата година бе диагностициран с глиобластома, агресивна форма на рак на мозъка. От няколко месеца той се е оттеглил в изборния си бастион в щата Аризона. Много малко депутати и политици се осмеляват да говорят за евентуалната му смърт. От Аризона Маккейн се противопостави на номинацията на Джина Хаспъл, предложена от Тръмп за директор на ЦРУ. През 2002 г. тя е ръководила таен затвор на ЦРУ в Тайланд, където заподозрени членове на Ал Каида са били изтезавани. Маккейн е герой от войната във Виетнам, където е прекарал над пет години като военнопленник и е бил измъчван.", "date": "2018.05.11", "title": "Служителка в Белия дом коментира мнение на Джон Маккейн: Няма значение, и без това ще умре"}
{"url": "https://www.24chasa.bg/novini/article/6858718", "text": "Спорът за цените на медицинските изделия се разгорещи през последните дни – говори се за починали пациенти, които не са могли да ги доплатят, и за „вот на недоверие” срещу председателя на Надзорния съвет на Националната здравна каса. Проблемът е изключително важен за обществото и затова е добре да се проследи В края на март Надзорният съвет на НЗОК прие новия списък с медицинските изделия в болничната и извънболничната помощ, за които касата заплаща частично. Списъкът влезе в сила от 1 април 2018 г. Няколко седмици по-късно стана ясно, че реимбурсната сума за някои от тях, конкретно в сърдечносъдовите болести, е намалена. На практика сумата, плащана от здравната каса за сърдечни клапи и протези, е по-ниска с 10%. Преди седмици пациентска организация реагира остро срещу това и излезе с писмо, в което обяви \"вот на недоверие\" срещу председателя на Надзорния съвет на НЗОК Жени Начева. В писмото се твърдеше, че пациентка е за твърде скъпото медицинско изделие, нужно за лечението й. На следващия ден ръководителите на лечебното заведение, в което е починала пациентката, опровергаха твърдението. Според тях тя е постъпила в болницата в много лошо общо състояние. По-късно проверка на касата установи, че заявка за въпросното медицинско изделие дори не е подавана. Второ писмо, алармиращо, че друга пациентка е починала заради непосилна цена на медицинско изделие, същата пациентска организация изпрати до медиите в четвъртък. Там пише, че жената е била диагностицирана и насочена към лечение с въпросното изделие през февруари. Но не става ясно какво е наложило забавянето на лечението до края на април. В това писмо от организацията обявиха \"втори вот на недоверие\" срещу председателя на Надзорния съвет на НЗОК. Въпросът е защо \"вотът на недоверие\" е насочен точно към Начева и Надзорният съвет на здравната каса се състои от деветима. Четирима са представители на държавата. По двама са от синдикалните и работодателските организации. Един е от пациентските организации. За да бъде прието решение от надзора, то трябва да получи поне пет гласа \"за\". Конкретно решението за цените, по които касата ще плаща медицинските изделия, е взето с шест гласа \"за\", нито един \"против\" и нито един \"въздържал се\". При това четирима от гласувалите \"за\" не са представители на държавата. Единият от тях е представителят на пациентските организации. \"За\" са гласували двамата представители на работодателите, както и единственият присъстващ на заседанието представител на синдикатите. Този списък с цени, тъй като на заседанието са били само двама от четиримата представители на държавата. От стенограмата на това заседание става ясно още нещо - че при обсъждането на списъка се е коментирало не намаляване, а увеличаването на сумите, които плаща касата за някои медицински изделия. Например за торакалния стент, за който НЗОК до 1 април даваше 1400 лв. и чиято най-ниска цена е 14 000 лева. За него сумата, която покрива касата, е увеличена на 5000 лв. с новия списък. Със същия списък е вдигната и възрастта, до която пациентите с диабет получават по 1100 тест ленти. От стенограмата се вижда, че всички членове на Надзорния съвет, присъстващи на заседанието, обсъждат възможностите НЗОК да поема повече медицински изделия и да плаща повече пари за тях. На последното заседание на Надзорния съвет Жени Начева обяви, че дебатът за правилата за медицинските изделия, които ще влязат в новия списък през септември, започва още сега. Няма спор, че медицинските изделия са скъпи. Някои от тях са непосилно скъпи за пациентите. Здравната каса и Министерството на здравеопазването ще трябва да свършат много работа и да проведат още много битки. Тези битки обаче няма да бъдат спечелени в полза на пациентите, ако при дебатите истината се подменя с полуистини, преувеличения и даже лъжи.", "date": "2018.05.11", "title": "Медицинските изделия са скъпи, но няма да поевтинеят с полуистини"}
{"url": "https://www.24chasa.bg/novini/article/6858715", "text": "Българинът би достигнал средноевропейско ниво след 90 години и то ако през това време Европейският съюз има нулев растеж”, каза Бранимир Ботев, изпълнителен директор на Европейския институт по стратегии и анализи, в предаването „Лице в лице” по  По думите му ако ЕС има растеж едва 0,5% на година, то тогава ще достигнем този стандарт след 141 години, а ако е само 1% това ще се случи след 233 години. „Ние стартираме от една много ниска база и ръстът, който правим, не може да догони това, което имат европейските страни. Все едно слонът да направи една слонска крачка, а мравката да направи 10 крачки и да твърди, че е изминала по-голямо разстояние”, каза Ботев. Той е категоричен, че трябва страната ни да се обедини около национални цели и приоритети, които да не са партийни. „Българската икономика е камертонна. Камертонът реагира когато бъде ударен – ние сме силно резониращи по отношение на външните фактори”, допълни Ботев. По думите му страната ни отдавна е занемарила важни производствени сектори, като е отгледала „витринния сектор” на зърнопроизводството. „Когато борсовите цени и обстановка се сринат, това повлича след себе си целия сектор. Ние съсипахме цели отрасли”, категоричен е Ботев. „Ако нямаме ясна визия за това какво трябва да правим, какви са националните приоритети на страната, които трябва да се отърсят от партийност, държавата ни ще се озове в ситуация, в която ще бъде камертон на външно влияние”, смята той.", "date": "2018.05.11", "title": "Бранимир Ботев: Ще достигнем средния европеец след 90, 141 или 233 години"}
{"url": "https://www.24chasa.bg/novini/article/6858712", "text": "Талибани атакуваха афганистански полицейски бази в западната провинция Фарах и убиха над 30 полицаи, предаде Ройтерс. През нощта талибаните са атакували полицейска база в окръг Балабулук, убили са най-малко 23 полицаи и са ранили трима. В град Фарах талибаните са убили 11 полицаи и са откраднали голямо количество оръжие и техника при атака на друга база, информира БТА. През провинция Фарах преминават жизненоважни за наркотрафикантите пътища на дрогата, тръгващи от провинция Хелманд - източник на голяма част от афганистанските опиумни посеви, и водещи към съседен Иран. Вълната от насилие в тази провинция откроява напрежението, на което е подложено подкрепяното от Запада афганистанско правителство на президента Ашраф Гани, силно критикувано заради постоянните самоубийствени атентати в столицата Кабул.", "date": "2018.05.11", "title": "Талибаните убиха десетки полицаи в афганистанската провинция Фарах"}
{"url": "https://www.24chasa.bg/novini/article/6858721", "text": "„Не е лесно да се откраднат половин милион лева, това изисква предварителна подготовка и познаване на пропуските в системата за сигурност”. Така Николета Атанасова, председател на Българската камара за охрана и сигурност, коментира в новините на    „В този случай има пропуски и от страна на охранителната фирма и от страна на клиента – в случая магазина. Охранителната фирма трябва да е подала списък с имената на служителите, които имат право да взимат инкасото. Охранителната фирма е направила график на взимането на инкасото – очевидно е един път в седмицата. За един такъв магазин, който генерира сериозен оборот, един път в седмицата е апетитно за криминалния контингент”, заяви Атанасова. „От страна на магазина вероятно са познавали човека – може да е настоящ служител, бивш служител. Предвид на това, че не са го проверили, може би това е практика”, коментира Атанасова. По думите й ако магазинът няма охранител, който да извърши тази проверка, задължението е на касиерката, която трябва да се увери, че предава парите на оторизиран служител. „Не е изключено и самата касиерка да играе в схемата”, заяви Атанасова.", "date": "2018.05.11", "title": "Експерт за обира на магазин в Монтана: Вероятно са познавали крадеца (Видео)"}
{"url": "https://www.24chasa.bg/novini/article/6858727", "text": "Турският президент Реджеп Тайип Ердоган призова днес за по-ниски лихвени проценти и определи лихвите като \"майка и баща на всяко зло\", съобщава Ройтерс. Изказването му предизвика нов спад на лирата на фона безпокойството на инвеститорите за способността на централната банка да овладее високата инфлация. След коментара на Ердоган лирата поевтиня до 4,3080 лири за долар след като вчера се разменяше при курс 4,2374 за долара. В сряда лирата достигна рекордно ниско ниво от 4,3780 за долар, след което на следващия ден възстанови стойността си, предава БТА.  Ако моят народ каже на изборите продължи по този път, аз казвам, че ще изляза с победа в борбата срещу този бич на лихвите, каза Ердоган в Анкара, имайки предвид предсрочните президентски и парламентарни избори на 24 юни. Защото моето убеждение е, че лихвите са майка и баща на всяко зло, посочи Ердоган в реч пред представители на деловите среди. Вчерашното възстановяване на стойността на лирата бе провокирано от информации, че Ердоган е провел непланирана среща с икономическия си екип за обсъждане на обезценяването на лирата, която е отбелязала спад от над 10 процента спрямо долара тази година. На срещата Ердоган и членовете на икономическия екип са постигнали съгласие за предприемане на мерки за облекчаване на тежестта на лихвите и защита на лирата.", "date": "2018.05.11", "title": "Ердоган: Лихвите са майката и бащата на всяко зло"}
{"url": "https://www.24chasa.bg/novini/article/6858736", "text": "Солун е под вода след проливни дъждове. Наводнението прекъсна тока в много райони на града и доведе до проблеми с водоснабдяването, предава    Пожарната служба е получила повече от 300 сигнала от жители и туристи, които се оплакали, че водата е нахлула в приземните етажи на жилищата им. Имало и обаждания от хора, блокирани в автомобилите си. Затруднена беше и работата на голяма част от туристическите забележителности. ", "date": "2018.05.11", "title": "Поройни дъждове заляха Солун (Видео)"}
{"url": "https://www.24chasa.bg/novini/article/6846813", "text": "Без познания по финансова грамотност за младите хора е трудно да управляват ежедневните си разходи или да разпределят джобните си пари. Банкови сметки, парични преводи, осигуровки, данъци, кредити - това са само част от нещата, с които току-що завършилите училище се сблъскват и за чиято употреба повечето млади хора са абсолютно неподготвени. За да им покаже, че управлението на джобните пари не е сложно или трудно стига да имаш основни познания, водещата компания за разплащания Visa в България стартира кампанията Pocket Science, насочена към тийнейджъри от 9 до 11 клас. Специалният сайт   е създаден като онлайн магазин, в който учениците са изправени пред предизвикателството да тестват знанията си за финансите и да печелят различни точки от всеки тест. В помощ имат на разположение образователни видеа по всяка тема. Натрупаните точки могат да се използват за закупуването на стилни и модерни дрехи и аксесоари с интересни финансови слогани. Освен да си „пазаруват“, учениците могат да подпишат петиция за присъединяването на своето училище към програмата за финансова грамотност „Нашите пари\" в своята учебна програма като свободно избираем предмет или като част от час на класния. Кампанията предизвика истински фурор сред тийновете – само за първите няколко дни регистрациите надхвърлят 1280, направените тестове са над 5140 и са подписани 560 петиции от повече от 330 училища. Общо над 600 са закупените дрехи с финансови знания и в момента се подготвя следващата колекция от дрехи.", "date": "2018.05.11", "title": "Ученици купуват дрехи и аксесоари със знания, вместо пари"}
{"url": "https://www.24chasa.bg/novini/article/6858735", "text": "Събитието, на което присъства вчера в Германия Бойко Борисов, само по себе си е много важно. Връчиха награда на Макрон, която се връчва от 1951 г. насам. Показателно е на какво събитие присъства Борисов, в качеството на министър-председател. Това каза депутатът от ГЕРБ Димитър Главчев в предаването \"Още от деня\" по  \"Правим бързи крачки по повод реформите. Вниманието към България не е само заради председателството. Председателството ще премине, надявам се както досега, добре. След него продължаваме в същата посока. То е един шанс прожекторите да се насочат към България\", допълни той. Според бившия председател на НС отдавна от чужбина се показва положителна оценка към България. \"Управленското мнозинство работи добре. Опозицията се опитва да измества фокуса с безсмислени скандали\", категоричен бе Главчев.  „Скърцането“ в парламента, което се вижда по медиите, е в резултат на пресянето на вътрешнопартийни проблеми на БСП, допълни Главчев. Според него такива „деструктивни практики“ не носят на никого политически дивидент. Коалиционното споразумение с Обединените патриоти се спазва точка по точка, увери Главчев. Той заяви, че при внасянето на общ Закон за вероизповеданията с БСП и ДПС, от ГЕРБ търсят максимално широк политически консенсус, тъй като темата е важна. \"Предполага се, че с тях можем да се разберем, щом сме в управляващото мнозинство. Затова търсим по-широка политическа подкрепа и смятам, че вероизповеданията е такава тема, в която трябва да се търси политически консенсус\", каза той.", "date": "2018.05.11", "title": "Главчев: Правим бързи крачки по повод реформите"}
{"url": "https://www.24chasa.bg/novini/article/6858793", "text": "В момента полицията издирва родителите на  , предава  От Агенцията за закрила на детето ще преценят и дали е необходима работа с психолог. Тежки санкции могат да бъдат наложени и на Футболен клуб Левски, чиито привърженици са децата и техните родители. Според правилника на Българския футболен съюз за показване на нацистки символи на трибуните глобата е 37 500лв . При постъпване на данни от сезираните институции веднага ще бъдат предприети мерки и действия за закрила на децата, както и съответно данни, които ще бъдат събирани с оглед беседване с родителите и социално проучване за капацитета им. Може да се стигне до административна глоба, която е регламентирана в закона за закрила на детето, в административно-наказателните разпоредби, която се налага от полицейските служители. При първо нарушение тази глоба е от 300 до 500 лв. или съответно при повторно такова от 500 до 1000, каза Стефка Илиева - ст. инспектор на ДАЗД. ", "date": "2018.05.11", "title": "МВР издирва родителите на децата с надписи по телата от мача Левски - Славия"}
{"url": "https://www.24chasa.bg/novini/article/6858792", "text": "Поне един човек е ранен в гимназия в Калифорния, където полицията се е намесила, след като получила сигнали за произведени изстрели. Това предаде Франс прес, цитирана от БТА. Стрелбата е станал в гимназията \"Хайланд\" в Палмдейл, северно от Лос Анджелис.                                                                                                                                                                                                                                                                                                                       ", "date": "2018.05.11", "title": "Стрелба в калифорнийска гимназия, най-малко един е ранен"}
{"url": "https://www.24chasa.bg/novini/article/6858808", "text": "Премиерът на Косово заяви, че мисията на ЕС за върховенството на закона ще поеме съветническа роля идния месец, предаде Асошиейтед прес, цитирана от БТА. Рамуш Харадинай се срещна днес с Александра Пападопулу, ръководителка на мисията на ЕС, известна като ЕУЛЕКС, за да разговаря за края на ролята на мисията, казвайки, че след 15 юни мандатът на ЕУЛЕКС ще бъде съветнически. През 2008 г., когато Прищина обяви независимост от Сърбия, мисията ЕУЛЕКС започна да подкрепя Косово по пътя към европейска интеграция в съдебната система, полицията и митниците. Мисията има екип от съдии, прокурори и полицейски служители, които работят заедно с местните си колеги. ЕУЛЕКС също подкрепя преговорите между Сърбия и Косово в областите, свързани с върховенството на закона.", "date": "2018.05.11", "title": "Харадинай: Мисията на ЕС в Косово ще се трансформира в съветническа"}
{"url": "https://www.24chasa.bg/novini/article/6858814", "text": "Президентът на Сърбия Александър Вучич е потвърдил днес пред българския премиер Бойко Борисов, че ще участва в срещата на върха на 17 май и ще даде принос за стабилизирането на обстановката в Западните Балкани, особено между Белград и Прищина, и намаляването на напрежението след неприятните събития в северната част на Косово, съобщи Танюг, цитирана от БТА. Тема на много дългия, съдържателен и приятелски телефонен разговор между сръбския президент Вучич и българския премиер Борисов, бе европейската интеграция, особено преди провеждането на срещата на върха ЕС - Западни Балкани в София, съобщи службата за сътрудничество с медиите на сръбския президент.", "date": "2018.05.11", "title": "Вучич потвърди пред Борисов, че ще участва в срещата в София на 17 май"}
{"url": "https://www.24chasa.bg/novini/article/6858827", "text": "Европейският съюз предупреди Черна гора днес, че нападението с огнестрелно оръжие срещу журналистка може да има отражение върху кандидатурата на страната за членство в ЕС и я призова да разследва цялостно инцидента, предаде Ройтерс. Оливера Лакич, 49-годишна журналистка от в. \"Виести\", която пише за организираната престъпност, беше простреляна във вторник пред дома си в столицата Подгорица, предава БТА. Нападението предизвика протести на журналисти, правозащитни активисти и опозиционни партии в Подгорица и беше осъдено от избрания за президент Мило Джуканович и от еврокомисаря по разширяването Йоханес Хан. \"Това дава отражение върху позицията и репутацията на страната . . . Наблюдаваме ситуацията и очакваме адекватно разследване\", посочи Хан пред журналисти, след като посети редакцията на \"Виести\" и се срещна с Лакич след изписването й от болницата. Еврокомисарят определи инцидента като \"ясна атака срещу свободата на медиите, свободата на изразяване, една от ключовите ценности на ЕС\", предаде Асошиейтед прес. Той подчерта, че \"без истински ангажимент и решение на всичко това, няма да има европейска перспектива\". Черна гора иска да се присъедини към ЕС, но за да постигне това, трябва да изкорени широкоразпространената организирана престъпност и корупция. Това е второ нападение срещу Лакич от 2012 г., когато тя беше бита също пред дома си. Извършителят беше осъден на девет месеца затвор, но беше освободен предсрочно в рамките на амнистия. В Черна гора са извършени десетки нападения над журналисти и медийни организации през последните 15 години, включително убийството през 2014 г. на редактора на вестник Душко Йованович, напомня Ройтерс.", "date": "2018.05.11", "title": "ЕС призова Черна гора да разследва нападение срещу журналистка"}
{"url": "https://www.24chasa.bg/novini/article/6858687", "text": "Лидерите на хърватската управляваща коалиция се събраха днес, за да обсъдят искането на опозицията вицепремиерът Мартина Далич да подаде оставка във връзка с твърденията за конфликт на интереси, свързани с преструктурирането на най-голямата в страната частна фирма, съобщи Ройтерс. Далич, която е също министър на икономиката, поведе усилията да спаси производителя на храни \"Агрокор\", след като фирмата бе поставена под държавна администрация през април 2017 г. В сряда порталът за новини \"Индекс\" публикува едногодишна имейл кореспонденция между Далич и финансови и юридически експерти, с които тя се е консултирала, подготвяйки извънреден закон за спасяване на фирмата - най-големия работодател на Балканите, от банкрут. Някои от експертите по-късно бяха ангажирани като консултанти в процеса на преструктуриране с високи хонорари, което накара опозицията да я обвини в конфликт на интереси. Далич отхвърли днес обвиненията, казвайки, че имейлите са извадени от контекст и няма да подаде оставка. Когато подготвяхме извънредния закон ние нямахме много време и се консултирахме с много експерти, каза тя. Агрокор е най-голямата компания за търговия на дребно в Хърватия и най-голям работодател на Балканите. Тя натрупа около 5,8 милиарда евро дългове. Правителството се намеси през април миналата година, като назначи администратор на компанията за срок от 15 месеца в опит да спаси Агрокор, чийто евентуален фалит би имал драстичен ефект върху икономиката и би довел до загубата на хиляди работни места.", "date": "2018.05.11", "title": "Натискат хърватски вицепремиер да подаде оставка заради аферата \"Агрокор\""}
{"url": "https://www.24chasa.bg/novini/article/6858689", "text": "Президентът на САЩ Доналд Тръмп ще разговаря с генералния секретар на НАТО Йенс Столтенберг в Белия дом на 17 май, предаде Асошиейтед прес, цитирана от БТА. Двамата ще обсъждат предстоящата среща на върха на НАТО през юли и ще направят преглед на напредъка в изпълнение на приоритетите на САЩ за алианса, като например необходимостта за споделяне на бремето на разходите и ролята на организацията в международната борба срещу тероризма. Тръмп прикани лидерите на страните от НАТО да увеличат разходите за отбраната до 2 процента от техния БВП годишно.", "date": "2018.05.11", "title": "Тръмп посреща Столтенберг в Белия дом на 17 май"}
{"url": "https://www.24chasa.bg/novini/article/6858671", "text": "Силна градушка падна този следобед край Пловдив. Зрители на   са изпратили и видео, на коeто се вижда, че на места градушката е с големината на орех, а магистрала \"Тракия\" буквално е побеляла след бурята. Вижте ги:                                                                                                                                                                                                                                                                                                                       ", "date": "2018.05.11", "title": "Магистрала \"Тракия\" побеля след градушка (Видео)"}
{"url": "https://www.24chasa.bg/novini/article/6858710", "text": "Новото посолство на САЩ в Ерусалим ще започне работа с първоначален персонал от поне 50 души, заявиха американски правителствени служители, цитирани от Асошиейтед прес. Предвижда се посолството да бъде открито в понеделник. То се премества в Ерусалим в съответствие с решението на американския президент Доналд Тръмп да признае града за столица на Израел. Досега дипломатическата мисия беше в Тел Авив, предава БТА. Очаква се на откриването да присъстват около 800 гости. Според служители американската делегация не планира да се среща с палестински представители. Първоначалният персонал на посолството ще включва сътрудници на посланика Дейвид Фридман и американски консулски служители, които вече работят на място. Германското външно министерство посъветва днес хората, които пътуват, да избягват да посещават Стария град на Ерусалим поне до вторник заради очаквани протести срещу откриването на новото американско посолство, посочва ДПА. \"Не могат да се изключат съпроводени с насилие размирици в Ерусалим, на Западния бряг и в ивицата Газа\", заяви министерството. То препоръча на пътуващите да не ходят от днес до вторник на мястото, известно сред евреите като Храмовия хълм, а сред мюсюлманите - като Благородното светилище, както и в района около Дамаската порта. Очаква се хиляди хора да протестират в палестинските територии срещу спорното откриване на посолството на САЩ в Ерусалим. Откриването на новото посолство става шест месеца, след като Тръмп призна оспорвания град Ерусалим за столица на Израел. Израелското правителство посрещна решението със силно одобрение, палестинците, които искат източната част на Ерусалим за столица на своя бъдеща държава, реагираха с възмущение, а Общото събрание на ООН гласува с огромно мнозинство резолюция, критикуваща американския ход. Освен откриването на посолството са планирани редица значими събития и възпоменания в идните дни, включително за 70-ата годишнина от създаването на Израел. Очакват се и още протести.", "date": "2018.05.11", "title": "Новото посолство на САЩ в Йерусалим \nще започне да работи с 50 души персонал"}
{"url": "https://www.24chasa.bg/novini/article/6858479", "text": "Хеликоптерите са там от днес сутринта, но за съжаление времето не позволи да се качат по-високо от базовия лагер. Добрата новина е, че все пак, в сравнение с предишните дни, когато имаше ураганен вятър буквално, вятърът отслабва. Всъщност спасителите са на 6400 м, където за съжаление, Боян не е там, каза пред \"24 часа\" вицепремиерът Екатерина Захариева от Гърция за издирването на Боян Петров.  Утре рано сутринта, когато се очаква вятърът да е такъв, че да позволи изкачване на хеликоптери, рано сутринта тамошно време (през нощта българско време), ще продължи издирването и се надяваме вече и техниката да може да се качи горе. Това са възможно най-добрите екипи за спасяване, които могат да бъдат осигурени, допълни министърът на външните ни работи. Стискаме палци утре времето да е с нас и издирването да може да продължи. Но хората напредват, стигнали са до 6400 м. Техниката поради лошото време и днес не успя да се качи, въпреки че е там на място,  завърши Захариева. ", "date": "2018.05.11", "title": "Захариева пред \"24 часа\" за издирването на Боян Петров: Стискаме палци утре времето да е с нас"}
{"url": "https://www.24chasa.bg/novini/article/6858482", "text": "Изнесен пункт за раздаване на компост на граждани, ще бъде разкрит на 12 и 13 май, между 10.00 и 13.00 ч., пред централния вход на Националния стадион \"В. Левски\". Това съобщиха от пресцентъра на Столичната община, цитирани от БТА. Инициативата е част от кампанията на Столична община за раздаване на до 10 кг безплатен компост на всички граждани, заплатили такса \"битови отпадъци\" и поради това, за да получат своя компост, гражданите ще трябва да представят на място самата квитанция за заплатената такса за 2017 или 2018 г. Компостът се произвежда от преработката на био и зелени градски отпадъци в Инсталацията за биологично третиране \"Хан Богров\" на Завода за третиране на отпадъците на Столичната община. Той е естествен обогатител на почвата, който задържа влагата и помага за по-лесното и бързо усвояване на хранителните вещества от растенията. През 2017 г. е бил раздаден безплатно на граждани 20,57 т. висококачествен компост, а за 2015г. и 2016 г. количеството е общо над 21 т. През 2014 г. е бил въведена в експлоатация инсталацията за биологично третиране на площадка \"Хан Богров\", която се състои от Инсталация за компостиране на биоразградими отпадъци и Инсталация за компостиране на зелени отпадъци. Общият капацитет на инсталацията е 44 000 тона годишно. С изградените инсталации от отпадъци се произвеждат ресурси - ел. енергия и компост. През 2017 г. в компостиращите инсталации за хранителни и зелени отпадъци са преработени 13 927 т. зелени и 8558 т. хранителни биоотпадъци, произведени са 8876 тона компост и 2109 MWh електрическа енергия. На гражданите са раздадени 20,57 т. компост, същевременно приходите от продажба на компост са 70 000,49 лв.", "date": "2018.05.11", "title": "Столичната община ще раздава безплатен компост в центъра на София"}
{"url": "https://www.24chasa.bg/novini/article/6858487", "text": "Съдът в Москва отложи днес разглеждането на административното дело срещу Алексей Навални за повторно организиране на неразрешен протест за 15 май, предаде ТАСС. Мотивите за отлагането са, че по делото трябва да бъдат призовани и разпитани като свидетели полицаите, съставили протокол по случая, предава БТА. За същата дата съдът отложи и второто административно дело срещу Навални за неподчинение на служители на полицията. На 5 май в Москва след протестна акция, в която участваха около 1500 души, бяха задържани около 300, сред които и Навални. Той впоследствие беше пуснат до разглеждането на административните протоколи в съда. \"Това, което се случва в съда, няма нищо общо със съдебното решение. То сигурно вече е изготвено. Те имат само нужда да спазят някои формалности, които нямат значение за изхода на делото\", заяви днес след заседанието Навални, цитиран от Франс прес.", "date": "2018.05.11", "title": "Отложиха разглеждането на делото на Алексей Навални за организиране на неразрешен протест за 15 май"}
{"url": "https://www.24chasa.bg/novini/article/6858428", "text": "Над 13 000 са свободните места за ясла и детска градина в София. Първото класиране бе извършено в петък под граждански контрол, а резултатите ще бъдат обявени в събота. Отсега обаче е ясно, че за ясла не стигат 5000 места. За да наваксаме 25% от всички нови групи, в детските заведения, които ще се строят тази година, ще са яслени, обясни зам.-кметът по образование доц. Тодор Чобанов. С над 15 000 са се увеличили местата в детските градини и ясли в столицата от 2006 г. досега. В момента 48 400 деца посещаватясла или градина, уточни доц. Чобанов. Той подчерта, че между 80 и 100 души на ден се преселват да живеят в столицата. Срокът за записване е 25 май, а второто класиране ще бъде обявено на 26 май.", "date": "2018.05.11", "title": "13 000 места за детска градина в София, 5000 места не стигат за ясла"}
{"url": "https://www.24chasa.bg/novini/article/6858506", "text": "Столичното Шесто РУ издирва Станка Тончева Андреев /67г./ от Ямбол. Жената за последно била забелязана около 16 часа на 10 май пред УМБАЛСМ „Пирогов“. 67 – годишната жена е висока около 160 см, с кафяви очи и прошарена коса. Била е облечена с кафяво сако, червена фанела, кафеникава пола и носела кафява кожена дамска чанта. Умоляват се всички, който могат да дадат информация за издирваната, да се обадят на тел.112, 02/9821760, тел. 02/9821755, тел.02/9821791 или в най близкото поделение на МВР.", "date": "2018.05.11", "title": "Издирват 67-годишна жена от Ямбол, видяна е за последно вчера пред \"Пирогов\""}
{"url": "https://www.24chasa.bg/novini/article/6858536", "text": "Заместник-председателят на ГЕРБ и председател на ПГ на партията Цветан Цветанов ще участва в Регионалната политическа академия на ГЕРБ-Стара Загора, съобщиха от пресцентъра на партията. Тя ще се проведе на 12 май 2018 г. (събота) в конферентната зала на хотел „Калиста“ на Старозагорските минерални бани. Във форума ще участват още кметът на Стара Загора Живко Тодоров, областният координатор на ГЕРБ-Стара Загора Пламен Йорданов, зам.-председателят на Народното събрание Емил Христов, евродепутатът Ева Майдел, зам.-министрите на регионалното развитие и благоустройството Малина Крумова и на земеделието, храните и горите Лозана Василева. В 14.00 часа Цветанов ще изнесе лекция на тема: „Европейски и местни избори 2019 г. – подготовка и предизвикателства“. В 15:30 часа председателят на ПГ на ГЕРБ ще се включи и в семейния спортен празник, който Младежи ГЕРБ-Стара Загора организират. Събитието ще се проведе до езерото на Старозагорските минерални бани. Цветанов ще се срещне и с жителите на село Маломир (община Върбица, област Шумен) на предизборно общоселско събрание. Цветанов ще подкрепи кандидата на ГЕРБ за кмет на село Маломир Деян Чолаков за частичните местни избори, насрочени за 20 май 2018 г. Предизборната среща ще се състои в събота от 10.00 ч. в читалище „Светлина“. В нея ще участват още кметът на Шумен и областен координатор на ГЕРБ Любомир Христов, депутатите от ГЕРБ-Шумен Румен Генов и Димитър Александров, както и областният управител Стефан Желев.", "date": "2018.05.11", "title": "Цветанов ще участва в политическа академия на ГЕРБ-Стара Загора утре"}
{"url": "https://www.24chasa.bg/novini/article/6858517", "text": "Турция е готова да подаде ръка на Армения за установяването на диалог, ако Ереван напълно се откаже от враждебността в отношенията с Турция, заяви днес турският премиер Бинали Йълдъръм в Анкара, предаде ТАСС, позовавайки се на телевизия Хабер Тюрк. \"Ако Армения се откаже от демонстрираната в продължение на години враждебност, погрешните подходи по въпросите за териториалната цялост на Турция, нейните граници, ако се откаже от всичко това и поиска да отвори нова страница, ние ще отговорим, като разгледаме детайлите (на тази инициатива на Армения)\", посочи Йълдъръм, цитиран от БТА.  Премиерът добави, че Турция \"не иска никаква враждебност в отношенията със съседите си\". И ако някоя страна прояви интерес към сближаване, то Анкара ще оцени тази перспектива, изхождайки от националните си интереси. На 9 май новият премиер на Армения Никол Пашинян заяви на пресконференция, че неговата страна \"е готова да установи дипломатически отношения с Турция без предварителни условия, но очаква, че такива изисквания няма да поставя и Анкара\". Той отбеляза, че Армения ще продължи да търси признаване на арменския геноцид на международно равнище. Двете страни имат разногласия по въпроса за арменския геноцид. Според Армения по времето на Османската империя в периода 1915-1917 г. са били избити близо 1,5 милиона арменци. Турция твърди, че жертвите са между 250 000 и 500 000 и категорично отхвърля тезата за геноцид.", "date": "2018.05.11", "title": "Йълдъръм: Готови сме за диалог с Армения"}
{"url": "https://www.24chasa.bg/novini/article/6858509", "text": "По обвинителен акт на Софийска окръжна прокуратура съдът призна за виновен турския гражданин Фарук Бекташ за виновен. Наложено наказание 10 години лишаване от свобода лишаване от право да управлява МПС за срок от 12 години. Това съобщиха от прокуратурата. Припомняме, че Фарук Бекташ сгази моторист и съпругата му през юли 2016 г., след което избяга от българското правосъдие. Бекташ заедно със съпругата си тръгнали от дома си в град Верл, Федерална Република Германия за Република Турция. Двамата пътували с лек автомобил марка „Мерцедес“, управлявано от подсъдимия. След преминаване на сръбско – българската граница лекият автомобил продължил пътя си по първокласен път от републиканската пътна мрежа № І-8, по посока град София. Времето било сухо, като видимостта била нормална, асфалтовото покритие на пътя също било сухо. Около град Драгоман той решил да изпревари движещите се пред него два автомобила, маневра забранена в този участък от пътното платно. Водачът нямал достатъчна видимост, но въпреки това предприел изпреварване със скорост 135 км/час. По това време в срещуположната лентата за движение, тази с посока от град София към ГКПП- Калотина, се движел мотоциклет марка „Триумф Рокет“, управляван от Б. Б. със скорост не по-голяма от 50 км/час. Последвал челен удар между двете превозни средства, който причинил смъртта на водача на мотоциклета и неговата съпруга. Обв. Ф. Б. изгубил контрол върху управлявания от него лек автомобил, пресякъл косо лентата на насрещното движение, разкъсал предпазната ограда навлизайки в стръмен крайпътен скат, спуснал се по него и в долния край на ската преустановил движение в двора на къща в град Драгоман. Незабавно било образувано досъдебно производство с оглед на местопроишествие. От заключението на съдебномедицинска експертиза се установява, че причина за смъртта на пострадалите е тежка съчетана черепно-мозъчна, гръдно-коремна и на опорно-двигателния апарат травма. В кръвта на водачите не са открити алкохол или синтетични и опиеви наркотични вещества. Според автотехническата експертиза причината за настъпване на ПТП са субективните действия на управляващия лекия автомобил Мерцедес- обв.Ф. Б., който в зоната на действие на пътен знак „В 24“ е извършвал изпреварване на движещи се пред него МПС, пресякъл единична непрекъсната линия „М1“,преди да предприеме маневра изпреварване не се е убедил, че има видимост, свободен път на разстояние достатъчно за предприетата маневра и след като е навлязъл в пътната лента, предназначена за насрещно движение, е създал опасност за превозните средства движещи се по нея. По време на досъдебното производство обвиняемият се е отклонил от посочения от него адрес за призоваване в страната ни при определената му мярка за неотклонение „Домашен арест“ от Софийски окръжен съд. С определение на Софийски апелативен съд мярката за неотклонение е изменена в „задържане под стража“, и Ф.Б. е обявен за общодържавно издирване. След щателно издирване в България и във Федерална Република Германия, по линия на международното сътрудничество с компетентните съдебни органи не е било установеното настоящото местонахождение на подсъдимия. На Ф.Б. е наложено наказание 10 години лишаване от свобода лишаване от право да управлява МПС за срок от 12 години. Присъдата не е окончателна и подлежи на обжалване.", "date": "2018.05.11", "title": "10 години затвор за избягалия Фарук Бекташ, сгазил двама мотористи край Драгоман"}
{"url": "https://www.24chasa.bg/novini/article/6858550", "text": "Президентът на Република Македония Георге Иванов е на работно посещение в Турция, съобщи МИА. В рамките на посещението, както съобщи неговият кабинет, Иванов ще пребивава в Сивас, където в престижния университет \"Джумхуриет\" ще изнесе лекция на тема \"Ататюрк и Македония\". По време на престоя си Иванов ще осъществи срещи с кмета и губернатора на Сивас., предава БТА. В рамките на работното си посещение в Турция Иванов ще участва в Истанбул и ще говори пред Глобалния форум за лидерство. В Глобалния форум за лидерство участват политици, посланици и изтъкнати професори от Турция и света.", "date": "2018.05.11", "title": "Президентът на Македония пристигна на визита в Турция"}
{"url": "https://www.24chasa.bg/novini/article/6858552", "text": "Началникът на отбраната генерал Андрей Боцев участва в срещи в двустранен и тристранен формат със своите колеги - началника на Генералния щаб на Въоръжените сили на Румъния генерал Николае-Йонел Чука и началника на Генералния щаб на Въоръжените сили на Турция генерал Хулюси Акар, в Измир, Турция днес, съобщиха от пресцентъра на военното ни министерство. Обсъдени бяха въпроси, свързани с регионалната сигурност и по-специално, тази в Черноморския регион. Сред темите за разговор бяха съществуващите регионални механизми и инициативи за сигурност в контекста на способностите и дейностите на Черноморските държави. В рамките на проведената тристранна среща началниците на отбраната дискутираха също приоритетни въпроси по линия на НАТО и сътрудничеството в борбата срещу тероризма.", "date": "2018.05.11", "title": "Началниците на отбраната на България, Турция и Румъния се срещнаха в Измир"}
{"url": "https://www.24chasa.bg/novini/article/6858565", "text": "Окръжна прокуратура – Бургас задържа за 72 часа Кирил А. (на 54 г.). Той е обвинен за това, че на 08.05.2018 г. в гр. Свети Влас, обл. Бургас, в магазин за хранителни стоки направил опит предумишлено да умъртви Л.Б., чрез произвеждане на един изстрел в областта на ухото, под лявата страна на главата, с газ-сигнален пистолет, като деянието макар и да е довършено не са настъпили предвидените в закона и искани от дееца обществено опасни последици – престъпление по чл. 116, ал. 1, т. 9, вр. чл. 115, вр. чл. 18, ал. 1, предл. ІІ от НК. Това съобщиха от прокуратурата.  Очаква се Окръжна прокуратура – Бургас да внесе в съда искане за налагане на постоянна мярка за неотклонение „задържане под стража“ спрямо Кирил А. ", "date": "2018.05.11", "title": "Задържаха за 72 часа Кирил, прострелял бившата си съпруга Лили в Свети Влас"}
{"url": "https://www.24chasa.bg/novini/article/6858519", "text": "Каталунският парламент ще започне утре да дебатира кандидатурата за регионален президент (председател на регионалното правителство) на издателя и депутат Жоаким (Ким) Тора, след като вчера бившият каталунски лидер Карлес Пучдемон го предложи за свой приемник, предадоха световните агенции. След консултации с всички парламентарни партии председателят на каталунския парламент Роже Торен издигна официално кандидатурата на Ким Тора и насрочи първи дебати за нея за утре в 10 ч. по Гринуич, предаде БТА.  Ким Тора е на 55 години и е смятан за представител на твърдото крило на привържениците на независимост на Каталуня. Той ще представи програмата си за управление в парламента утре. Очаква се обаче той да не бъде избран още утре, защото не разполага с абсолютно мнозинство в 135-членния парламент. Ето защо втори дебат ще има в понеделник, когато той ще се нуждае само от обикновено мнозинство, за да встъпи в длъжност. За момента Ким Тора разполага с 66 гласа в своя подкрепа - на парламентарната група на неговата партия \"Заедно за Каталуня\" и на депутатите от друга голяма сепаратистка формация \"Републиканска левица на Каталуня\". Срещу него са 65 депутати. За да бъде избран Ким Тора с обикновено мнозинство, трябва четирима депутати от групата на крайнодясната формация \"Кандидатура за народно единство\", която е за независимост на Каталуня, да се въздържат при гласуването. Формацията бе казала, че ще гласува единствено за Пучдемон, но се очаква през уикенда да промени позицията си. Същевременно испанското правителство предупреди, че няма да отстъпи от твърдата линия към Каталуня, предаде Асошиейтед прес. \"Кандидатът, който встъпи в длъжност в Каталуня, трябва да се придържа към закона и да бъде президент на всички каталунци, не само един от тях\", каза Мендес де Виго, говорител на испанското правителство. Той допълни, че испанското правителство ще се откаже от контрола върху Каталуня, когато там встъпи в длъжност ново правителство. Мадрид пое контрола върху областта след референдума за независимост миналата година и суспендира временно автономията й. Социологическо допитване показва, че ако има нови избори в Каталуня, резултатите ще бъдат като тези от изборите през декември, предаде ТАСС. Според проучването на Центъра за изследване на общественото мнение към каталунското правителство партията \"Гражданите\", подкрепяща единството на Испания, ще спечели 33-34 места в 135-местния парламент. Трите партии, подкрепящи независимостта на Каталуня - \"Заедно за Каталуня\" на Пучдемон, \"Републиканска левица на Каталуня\" и \"Кандидатура за народно единство\" ще получат съответно 30-32 места, 29-32 места и 11 места, което означава, че отново ще имат мнозинство.", "date": "2018.05.11", "title": "Утре започват дебатите по кандидатурата на \nКим Тора за каталунски лидер"}
{"url": "https://www.24chasa.bg/novini/article/6858538", "text": "18-годишна моделка от руския град Архангелск беше намерена мъртва в дома на лекар във Флорида. Олга Лангил е била намерена мъртва след бурна парти нощ със секс, наркотици и алкохол. Аутопсията показва, че младото момиче е починало от свръхдоза наркотици, които смесила – кокаин, екстази, марихуана и ксанакс, съобщава “Ен Би си Маями“. Полицията все още разследва смъртта на момичето, а близките й не вярват на версията, че е предозирала, и искат да знаят какво точно се е случило. 41-годишният лекар Невал Парих твърди, че е срещнал красавицата в нощен бар на плажа. Той споделя, че са пили няколко питиета там и след това отишли в апартамента му, където шмъркали кокаин, пушили марихуана и правили секс по взаимно съгласие, след което той заспал. Според полицейския доклад Парих се е преместил във всекидневната, за да спи на дивана. Той оставил Лангил да пренощува на спалнята, където сутринта я намира мъртва. Невал добавя, че тя е хъркала доста силно, но когато в 9 ч. сутринта отива да я събуди, тя не реагира. Полицаите намерили няколко торбички в спалнята, съдържащи кокаин и/или хероин.", "date": "2018.05.11", "title": "18-годишен модел почина след бурен секс и свръхдоза наркотици в дома на лекар"}
{"url": "https://www.24chasa.bg/novini/article/6858584", "text": "Председателите на Европейската комисия Жан-Клод Юнкер и на Европарламента Антонио Таяни изразиха загриженост от възхода на популизма, подхранван от миграционната криза, предаде Франс прес, цитирана от БТА. \"Да бъдеш добър италианец, означава също, да си добър европейски гражданин. Това трябва да се повтаря на висок глас, особено в този момент\", заяви Таяни на европейски форум, организиран в столицата на Тоскана. \"Отказът от единната валута ще бъде все едно да си вкараш автогол\", беше категоричен Таяни докато се водят преговори между популистите и националистите в Рим за създаване на първото антисистемно правителство в Италия. Юнкер изрази загриженост от \"горчивините\", предизвикани от миграционата криза, които \"смятахме за преодолени\". \"Това даде на популистите и националистите нужния материал, за да се отърват от солидарността\" в Европа, обяви председателят на Еврокомисията. Той каза, че е шокиран от разривите и пукнатините в солидарността между държавите членки, възникнали по време на миграционата криза. \"От началото на икономическата криза в Северна Европа, която се смята за по-добродетелна от Южна, започнаха да преоткриват този израз, който мразя, \"Държавите от Клуб Мед\" (Страните от Средиземноморския клуб), посочи той, имайки предвид етикет, даван на страните от Южна Европа, смятани понякога за по-нехайни по отношение на бюджета. Според Таяни и Юнкер това презрение на Севера към Юга е насърчило националистите.", "date": "2018.05.11", "title": "Таяни: Отказът от единната валута ще бъде все едно да си вкараш автогол"}
{"url": "https://www.24chasa.bg/novini/article/6858579", "text": "С продажбата на над 1500 произведения на изкуството, мебели, скулптури и декоративни предмети, събрани от милиардера Дейвид Рокфелер и съпругата му Пеги, за приблизително 830 милиона долара беше поставен нов тръжен рекорд за частна колекция, предаде ДПА. Търгът, организиран от аукционна къща \"Кристис\" в Ню Йорк, продължи три дни и привлече вниманието на колекционери и купувачи от цял свят, предава БТА. Общата сума от приблизително 830 милиона долара, включваща комисионите, надхвърля досегашния рекорд за продажба на търг на частна колекция, поставен през 2009 г. в Париж. Тогавашната разпродажба на частната колекция на френския моден дизайнер Ив Сен Лоран донесе 373 милиона евро, припомня агенцията. Средствата от продажбата на арт колекцията на Дейвид Рокфелер, починал миналата година на 101-годишна възраст, ще бъдат разпределени между редица филантропски организации. Милиардерът и съпругата му, починала през 1996 г., са известни с даренията си в размер на стотици милиони долари за подпомагане на изкуството, медицината и образованието.", "date": "2018.05.11", "title": "Продадоха колекцията на Дейвид Рокфелер за 830 млн. долара"}
{"url": "https://www.24chasa.bg/novini/article/6858583", "text": "Албанският бизнес сектор не може да се определи по друг начин освен като беден, се казва в доклад на американската разузнавателна агенция ЦРУ за икономическото развитие на Албания през 2017 г., съобщи МИА, цитирана от БТА. Бизнес секторът в Албания е много беден, а над 40 процента от работещите в сектор земеделие живеят на границата на бедността, оценява ЦРУ в доклада. Според ЦРУ албанският земеделски сектор обхваща повече от 40 процента от работещите, но произвежда по-малко от една четвърт от БВП. Той в голяма степен е ограничен върху малкия семеен бизнес.", "date": "2018.05.11", "title": "40% от земеделците в Албания живеят на границата на бедността"}
{"url": "https://www.24chasa.bg/novini/article/6858193", "text": "Варненската окръжна прокуратура внесе в съда обвинителен акт срещу 23-годишни Тихомир Христов, убил брат си и своя приятелка при катастрофа. Той ще отговаря пред Темида за причинена смърт по непредпазливост. Наказанието за това престъпление е затвор от 3 до 15 години. Причината за тежкия инцидент е висока скорост. Жестоката катастрофа стана на 23-и ноември 2016-а година, около 20 часа, на крайезерния път Езерово - Варна. При навлизане в града, в района на западната промишлена, младияж мъж карал със 131 км/ч. Заради високата скорост изтървал контрола над возилото, то излетяло от пътя, блъснало се в няколко крайпътни дървета и стълб и буквално се сцепило на две. При жестокия удар младото момиче, което било на задната седалка, било изхвърлено на метри от автомобила и починало малко по-късно от несъвместимите с живота травми. Братът на шофьора също бил изхвърлен от колата. В будна кома преживял до 18 август 2017 г., когато починал. Предстои делото срещу 23-годишния водач да бъде насрочено за разглеждане във Варненския окръжен съд.", "date": "2018.05.11", "title": "Предадоха на съд варненец, убил брат си и приятелка при жестока катастрофа"}
{"url": "https://www.24chasa.bg/novini/article/6858136", "text": "От 1 юли 2019 г. над 55 хил. пенсионери, които сега взимат тавана от 910 лв. ще получат увеличение със 130 лв. 25 хил. от тях ще взимат реалния размер на пенсиите си. Това отчете социалният министър Бисер Петков на парламентарния контрол. От 1 юли максималната пенсия ще е 40% от максималния осигурителен доход. в момента той е 35%, а таванът за новоотпуснатите пенсии ще падне. За увеличението в бюджета на държавното обществено осигуряване ще се предвидят допълнителни 35 млн. лв., съобщи още Петков. Заради промяната през тази година ще има рекордно ниско пенсиониране на хората, които могат да вземат тавана, а догодина ще има бум заради промените, каза социалистът Георги Гьоков. Той съобщи пенсионерите събират подписка за отпадане на тавана за всички, защото промените са  дискриминация за останалите. От догодина при преизчисляването на новите пенсии вече няма да се взимат трите най-добри години от стажа преди 1996 г., а това ще става само по осигурителния доход от 1996 г. досега. Министерството на труда и социалната политика ще предложи въвеждане на нов вид месечна помощ за децата, останали без един или двама родители, съобщи Петков. Той припомни, че това е въпрос, който от няколко месеца стои в публичното пространство. Министерството ще направи законодателно предложение за въвеждане на тази помощ по Закона за семейните помощи за деца.    ", "date": "2018.05.11", "title": "55 хил. пенсионери с по-висок таван от догодина"}
{"url": "https://www.24chasa.bg/novini/article/6858210", "text": "Най-малко 41 нелегални мигранти бяха спасени във водите на пролива Гибралтар край бреговете на Испания. Това съобщи Морската служба за спасение и безопасност, цитирана от ТАСС и БГНЕС. Спасените мигранти са се опитали да се приближат до бреговете на Испания на четири плавателни съда. През 2015 г. заради активизацията на конфликтите в редица страни в Близкия изток и Северна Африка рязко се увеличи броят на лицата, пристигащи в Европа от тези региони. Средиземноморският маршрут е основният път на мигрантите в ЕС. Международната организация по миграцията съобщи, че през 2017 г. в Европа през Средиземно море са пристигнали над 20 000 души. Над 500 от тях да загинали на път.", "date": "2018.05.11", "title": "Спасиха 41 мигранти край Гибралтарския пролив"}
{"url": "https://www.24chasa.bg/novini/article/6858194", "text": "Продължава търсенето на алпиниста ни Боян Петров. В петък от Катманду, Непал, точно в 8.30 часа местно време най-накрая излетяха 3 хеликоптера към върха Шишапангма, където изчезна алпинистът ни, но към този момент заради силен вятър хеликоптерите са спрели в базов лагер под върха, в местност наречена Нялам. Има възможност те да продължат до базови лагери 2 и 3, докъдето все още катерачите не могат да стигнат, предава  . На вчерашния полет на хеликоптерите попречиха бюрократични спънки и лошото време.  В хеликоптерите са се качили двама шерпи с изключителен опит, които познават планината и маршрутите в детайли, за да насочват пилотите къде да облитат. Също така те носят инсулин и глюкоза, защото Боян Петров е диабетик и това е едно от основните притеснения - че дори и да бедства някъде, всяка минута е от значение. \"Ако времето се подобри ще продължим да го търсим днес, ако не - продължаваме утре сутринта\", каза един от шестимата спасители, търсещи Боян Петров, за dreamwanderlust.com.", "date": "2018.05.11", "title": "Силен вятър пречи на хеликоптерите да търсят Боян Петров, спрели са в базов лагер (Снимки)"}
{"url": "https://www.24chasa.bg/novini/article/6858218", "text": "Косово откри свое посолство в Абу Даби, столицата на Обединените арабски емирства, предаде агенция МИА. На церемонията по откриване на посолството присъстваха косовският президент Хашим Тачи и първият вицепремиер и външен министър Беджет Пацоли. ОАЕ е първата арабска държава, признала независимостта на Косово, посочи Пацоли във Фейсбук, предава БТА.  Той добави, че освен че са признали Косово, ОАЕ са подпомогнали икономически страната. \"Те участваха в постконфликтните дейности в Косово, бяха част от КейФОР. ОАИ изградиха неоходимата инфраструктура в Кукъс /в северна Албания/ с цел да помогнат на бежанците, напомни Пацоли. ОАИ помагаха и продължават да помагат на Косово и в икономически план, изграждайки училища и болници и реставрираха религиозни обекти, посочи той.", "date": "2018.05.11", "title": "Косово откри свое посолство в Абу Даби"}
{"url": "https://www.24chasa.bg/novini/article/6858266", "text": "Предвиждат се редица нови електронни услуги в Министерството на правосъдието, каза правосъдният министър Цецка Цачева по време на парламентарния контрол, предава БТА. Тя припомни, че в НС вече са внесени проектопромени, които касаят регистър Булстат, чрез които ще могат да се издават удостоверения в електронна форма. Освен това се предвижда с текстовете в антикорупционния закон да се вписват обстоятелства по Булстат регистъра. Работи се и по текстовете, които касаят юридическите лица с нестопанска цел, Търговския регистър. Девет нови услуги има и в Агенцията по вписвания. МП вече е наваксало всички забавяния в агенцията по вписванията , каза Цачева.", "date": "2018.05.11", "title": "Цачева: Предвиждат се нови електронни услуги в Министерството на правосъдието"}
{"url": "https://www.24chasa.bg/novini/article/6858306", "text": "Още с влизането в сила на Закона за защита на нацията в началото на 1941 година Българската работническа партия се е изправила с всички сили срещу насаждането на расова омраза и антисемитизъм в България. Това каза лидерът на БСП – София Калоян Паргов в доклада, който изнесе по време на Научна сесия в читалището в гр. Брезник, посветена на 75 години от събитията през март – април 1943 г. Сесията се проведе след церемонията по откриване на мемориална плоча в памет на евреите, полагали принудителен робски труд в пясъчната кариера „Главан“. Това е безчовечна и репресивна мярка, действаща съгласно антиеврейския Закон за защита на нацията, приет през декември 1940 г и прилаган срещу българските евреи до септември 1944 г. В доклада си Калоян Паргов цитира думите на левия депутат по онова време Тодор Поляков: „Този законопроект е законопроект за опозоряване на нацията“. Поляков е подкрепен от други леви депутати като Любен Дюгмеджиев и д-р Никола Сакаров. „Комунисти и ремсисти се изправят остро срещу Закона за защита на нацията и категорично заявяват, че чрез антиеврейските мерки правителството се опитва да скрие парливите икономически проблеми и призовават за защита на еврейската трудеща се младеж“, подчерта Паргов. Лидерът на столичните социалисти припомни, че българските комунисти са в авангарда на защитниците на евреите в България и приведе примери за това: „През 1942 година Васил Коларов осъжда антиеврейските мерки, предприети от българското правителство, а приетата Наредба от 29 август 1942 година е оприличена на 59 „скрижали“. Той изтъква и се опитва да докаже, че целите на антиеврейския поход е да бъдат заграбени еврейските капитали. В емисията от 20 декември 1942 г. по радио „Москва“ „Антисемитският бяс на хитлеристите и предупреждението на правителствата на свободолюбивите народи” Коларов привежда редица примери за убийства и нехуманно отношение към евреи от страна на хитлеристките палачи“. „А позивът на Българската работническа партия от 23 май 1943 г. е доказано най-въздействащата пропагандна проява на българските комунисти и е недвусмислен акт на морална подкрепа към бедстващите сънародници – евреи“, категоричен бе Паргов. В обръщението към българите, към народните представители, бившите министри, общественици, писатели, хората на физическия и умствен труд, към свещениците, към българските майки, от БРП призовават всички открито и с различни способи и средства да се противопоставят на предприетото от Комисариата по еврейските въпроси принудително изселване. Евреите са призовани към „геройска борба и смърт пред смърт в ръцете на палача Хитлер”. „Днес повече от всякога са ни нужни тези примери от историята. Защото в последно време все по-често ставаме свидетели на надигащи се в Европа и по света прояви на нетолерантност и ксенофобия. Длъжни сме категорично и безкомпромисно да се противопоставим на всички прояви, символизиращи най-мрачните моменти от европейската история на ХХ век. Времена, които действително създадоха нуждата от Обединена Европа като гарант катастрофата да не се повтори“, завърши доклада си Калоян Паргов.", "date": "2018.05.11", "title": "Калоян Паргов: Българската работническа партия се е изправила с всички сили срещу насаждането на расова омраза и антисемитизъм в България в периода 1941 – 1944 г."}
{"url": "https://www.24chasa.bg/novini/article/6858296", "text": "Водач на автомобил побягва от местопроизшествието, след като е предизвикал пътнотранспортно произшествие, но е застигнат от автопатрул на Първо Районно управление на МВР-Добрич – съобщават оттам. Инцидентът е станал на 10 май, около 16,20 ч.в района на ЖК „Балик” в град Добрич. При извършената проверка на водача за употреба на наркотични и упойващи вещества, тестът отчита положителен резултат за употребата на канабис и амфетмин. С полицейска мярка за срок от 24 часа е задържан С.М. (30 г.) от Добрич. По случая е образувано бързо полицейско производство.", "date": "2018.05.11", "title": "Надрусан шофьор бяга от полицията след пътен инцидент в Добрич"}
{"url": "https://www.24chasa.bg/novini/article/6858370", "text": "Руските специални служби са задържали група терористи, подготвящи атака по време на акцията \"Безсмъртният полк\" в Москва, предаде ТАСС, цитирайки заместник-министъра на външните работи Олег Сиромолотов. \"Задържани веднага са били няколко групи, които е трябвало да предизвикат взривове по време на акцията \"Безсмъртният полк\" в Москва - за тази цел вече е било подготвено оръжие\", заяви Сиромолотов в специално интервю за ТАСС. \"Те са се прехвърлили от Сибир, от Новий Уренгой. Там бяха осъществени около 17 претърсвания и са задържани 20 души\", предаде БТА.  Заместник-министърът припомни, че през 2017 г. руските служби са разследвали групировка в Санкт Петербург, която също подготвяла атентат по време на \"Безсмъртния полк\". Той отбеляза, че когато службите започнали да проучват финансирането, разбрали, че то идва от Турция, а впоследствие разкрили и групата в Сибир.", "date": "2018.05.11", "title": "Предотвратен е терористичен акт по време на \"Безсмъртният полк\" в Москва"}
{"url": "https://www.24chasa.bg/novini/article/6858371", "text": "Отказът от доставки на ракетни системи С-300 за Сирия по никакъв начин не е свързан с визитата на израелския министър-председател Бенямин Нетаняху в Москва. Това заяви пред журналисти прессекретарят на руския президент Дмитрий Песков в коментар за казаното от президентския помощник по военно-техническото сътрудничество Владимир Кожин пред в. \"Известия\", предаде ТАСС, цитирана от  БТА. Съвсем не е правилно думите на Кожин да се свързват с визитата на Нетаняху, защото Кожин е дал интервюто преди посещението на Нетаняху, посочи представителят на Кремъл. Ройтерс посочи по-рано днес, че Кожин е дал интервюто след визитата на израелския премиер в Москва. Русия никога не е обявявала, че ще прави такива доставки, а е заявявала единствено, че във връзка с ударите на САЩ и съюзниците им срещу Сирия си запазва правото да направи всичко необходимо в тази ситуация, добави Песков. В публикувано в петък интервю Кожин заяви, че Русия не доставя в Сирия зенитно-ракетни комплекси С-300 и засега не се водят преговори за получаване на такива системи .", "date": "2018.05.11", "title": "Песков: Нетаняху не е причина за отказа от доставка на системите С-300 за Сирия"}
{"url": "https://www.24chasa.bg/novini/article/6858369", "text": "Израелският министър на отбраната Авигдор Либерман призова днес президента Башар Асад да се отърве от иранските сили в Сирия, предаде Асошиейтед прес. \"Асад, отърви се от иранците, те не ти помагат,тяхното присъствие ще причини само проблеми и вреди. Изгонете Касем Солеймани и (силите) Кудс (от Сирия)\", каза Либерман, цитиран от Асошиейтед прес и Франс прес. По време на днешното си посещение на окупираната от Израел част на Голанските възвишения, министърът на отбраната заяви, че страната му не цели противопоставяне и че не израелците са отишли на иранската граница, а Иран е дошъл на израелската. \"Не вярвам, че е приключило окончателно. Следим внимателно ситуацията и изпреварваме събитията по отговорен и решителен начин\", каза Либерман относно конфронтацията с Иран, цитиран от БТА. Израел атакува десетки ирански обекти в Сирия тази седмица в отговор на ирански ракетен обстрел от сирийска територия. Еврейската държава предупреди, че няма да позволи на вечния си враг Иран да установи военно присъствие в съседна Сирия. Иран се сражава на страната на силите на Асад в сирийската гражданска война.", "date": "2018.05.11", "title": "Израел призова Башар Асад да се отърве от иранските сили в Сирия"}
{"url": "https://www.24chasa.bg/novini/article/6858378", "text": "Представители на местната власт от Лесковац (Сърбия), Вишеград (Босна и Херцеговина) и Елин Пелин (България) обсъждаха приоритетите на Българското председателство, европейските перспективи на общините в ЕС, общите проблеми и възможностите за тяхното решаване чрез инструментите и политиките на ЕС на кръгла маса на тема \"Заедно за обединена Европа\". Тристранната среща се проведе в рамките на информационната кампания за българското председателство на ЕС. Целта на дискусията беше да повиши информираността на гражданите от трите общини за приоритетите на българското председателство на Европейския съюз и да утвърди още веднъж ролята на България като партньор, ангажиран с текущите проблеми на страните от Западните Балкани, и като основен медиатор в търсенето на консенсус относно бъдещето на страните от региона в ЕС. Представителите на всяка от общините споделиха добри практики в областта на социалната политика и образованието, както и сходни предизвикателства и проблеми, с които се справят във всекидневната си работа. \"Както председателят на Европейския съвет Доналд Туск неведнъж е подчертавал, най-важно е изграждането на силни връзки със Западните Балкани посредством инвестиции в транспортната инфраструктура, активизиране на образователния и културния обмен и засилване на контактите между нашите граждани. Предизвикателствата, пред които сме изправени на местно ниво, са сходни. Искаме да търсим решения - общи и във формата на обединена Европа. По-важното обаче е, че нашите три града вече са изградили силни връзки помежду си, особено на културно ниво, които целенасочено продължаваме да задълбочаваме. Ние на практика изпълняваме препоръките на Доналд Туск\", коментира кметът на Елин Пелин Ивайло Симеонов. \"Подобен род разговори са изключително полезни за всички страни, тъй като ни дават възможност да заимстваме от чуждия опит\", допълни председателят на Общинския съвет на Елин Пелин Николай Плещов, който също участва в продължилата повече от два часа дискусия. \"Нашите две общини поддържат топли отношения повече от две години. Обществени и културни институции и организации от Елин Пелин и Лесковац си сътрудничат активно за популяризирането на традициите и ежегодните регионални празници, които се провеждат при нас, в Сърбия, и тук, при вас. Предстои официалното подписване на документите за побратимяването на Елин Пелин и Лесковац\", отбеляза Божидар Вучкович, член на градския съвет/общински съветник на Лесковац с ресор \"Европейска интеграция\". В резултат на близките връзки с Вишеград, по време на 49-ото издание на емблематичния за Елин Пелин Шопски празник, което ще се проведе от 28 май до 3 юни, ще се представят и 35 танцьори от Вишеград. Кръглата маса \"Заедно за обединена Европа!\" е първото от серия събития, организирани в Елин Пелин по повод българското председателство на ЕС. На 17 май кметът Ивайло Симеонов ще посрещне в града 40 свои колеги от Австрия. Той ще представи пред тях добрите практики на община Елин Пелин в сектора на публичните услуги, проектите с европейско финансиране, гарантиране сигурността на гражданите и създаване и изпълняване на стратегия за мотивиране на младите семейства. Посещението на австрийските кметове е част от паралелната програма на срещата на високо равнище \"ЕС - Западни Балкани\", домакин на която е министър-председателят Бойко Борисов.", "date": "2018.05.11", "title": "Сътрудничеството на местно ниво е от ключово значение за връзка със Западните Балкани"}
{"url": "https://www.24chasa.bg/novini/article/6858380", "text": "Висшият ирански духовник Ахмад Хатами заяви днес по време на петъчната молитва в Техеран, че ако Израел действа глупаво, Тел Авив и Хайфа ще бъдат унищожени, предаде Ройтерс, позовавайки се на иранската държавна телевизия, съобщи БТА. Хатами каза, че не може да се вярва на европейците за ядреното споразумение, след като президентът Хасан Рохани обяви, че Иран ще остане в него дори и след изтеглянето на САЩ. \"Америка нищо не може да направи. Те винаги са искали свалянето на иранския режим и това изтегляне е в съзвучие с тази цел...на подписалите европейски държави също не може да се вярва, не може да се има доверие на враговете на Иран\", каза духовникът хардлайнер по време на молитвата в Техеранския университет. Хиляди иранци излязоха по улиците на градовете днес, за да протестират срещу решението на американския президент Доналд Тръмп САЩ да напуснат международното ядрено споразумение с Иран.", "date": "2018.05.11", "title": "Ирански духовник: Ще унищожим Тел Авив, ако Израел действа глупаво"}
{"url": "https://www.24chasa.bg/novini/article/6858382", "text": "\"Очаквам ефектът от промотирането на балнео- и СПА дестинациите да бъде много голям. Например, чрез културно-историческите дестинации, които започнахме преди две години, интересът към обектите, включени в тях, се е увеличил с 80%. Очаквам област Благоевград чрез новите дестинации да вдигне своя ръст през пролетните и летните месеци. Само през миналата година в обаст Благоевград има над 570 000 пренощували лица, което е с 5% повече в сравнение с предходната година, а само през първите три месеца на тази година са реализирани над 150 000 нощувки, което е ръст с около 13 процента\", заяви на брифинг в Сандански министърът на туризма Николина Ангелкова, предава БТА. \"Надявам се през септември-октомври, когато финализираме маршрутите и стартираме тяхното промотиране до края на годината, да видим осезаем ефект. От 1 юни стартираме много широка рекламна кампания в 16 държави, които са наши целеви пазари. Това е смесена комуникационна кампания, както телевизия, така и онлайн и дигитална реклама, радиа и печатни издания. Всяка една кампания сме изискали като задание да бъде строго индивидуална за всяка държава. Отделно от това сме стартирали рекламна кампания в CNN, BBC и Euronews\", подчерта министър Ангелкова. По отношение на автомагистрала \"Струма\" и проблема с археологическите находки край село Покровник министър Ангелкова бе категорична: \"Магистрала \"Струма\" трябва да я има и тук трябва да се покаже балансът и мъдростта на обществото. Затова и премиерът даде срок от два месеца, да се седне на една маса и да се прецени как да се процедира. Залитането в една или друга крайност ще доведе до негативни последици.\" За нас е много важно да развиваме културно-историческия туризъм. Неизменно той е свързан с работата на археолозите и с разкриване на това, което има по нашите земи. Много е важно обаче да се търси балансът на интересите, защото, за да може ние да развиваме туризъм, трябва да имаме максимално достъпна инфраструктура и социализирани туристически обекти. Това е работа в много направления и плод на усилията на много хора. По отношение на автомагистрала \"Струма\" е много важно да се чуят специалистите и археолозите, които най-добре могат да преценят находките, които се откриват, как да се консервират, как да се представят. Колко ценни са те, за да изискват едно или друго решение. Разчитам на специалистите да кажат това. За да се развива туризмът в област Благоевград е много важно да има инфраструктура. Коментирайки изготвения от вицепремиера Валери Симеонов Закон за шума, министър Ангелкова подчерта: \"Всяка една законодателна промяна трябва да бъде максимално широко обсъдена с всички заинтересовани страни и да отговаря на интересите на бизнеса, на обществото, за да има своя необходим ефект.\" При нас в последните дни пристигнаха много декларации в тази връзка от страна на бизнеса. Ние сме изцяло в подкрепа на бизнеса и би било много важно, за да няма сътресения, особено сега в началото на сезона, всяка една такава инициатива да бъде широко обществено обсъдена с представители на бизнеса, на местните власти, с всички заинтересовани граждани, за да могат законите, които се приемат, да отговарят максимално на техните интереси. Нашата препоръка е да се разширят обществените обсъждания, за да се види посоката, в която трябва да се работи, допълни министър Ангелкова. Министърът на туризма участва в гр. Сандански в представянето на проекта за развитие на седем балнео- и СПА дестинации на България. Разработването им е проект на Министерството на туризма и е част от стратегията за утвърждаване на България като направление за целогодишен туризъм.", "date": "2018.05.11", "title": "Ангелкова: От 1 юни стартираме широка рекламна кампания в 16 държави"}
{"url": "https://www.24chasa.bg/novini/article/6858377", "text": "Решението на САЩ да признаят Йерусалим за столица на Израел и да преместят там американското посолство само задълбочава безизходицата в уреждането на палестинско-израелския конфликт, заяви руският външен министър Сергей Лавров на среща със специалния координатор на ООН по близкоизточния мирен процес Николай Младенов, предаде ТАСС. Лавров изтъкна, че според Москва \"квартетът\" за Близкия изток - (Русия, САЩ, ООН, ЕС) трябва да има максимално активна роля, но за съжаление, засега \"това не се наблюдава\", предава БТА. Николай Младенов посочи, че в ООН са загрижени от ситуацията, създадена от преместването на американското посолство и продължаващите във връзка с това протести в ивицата Газа. Първият руски дипломат подчерта, че паралелно се предприемат тревожни опити за промяна на конфигурацията на цялата геополитическа карта на Близкия изток и Северна Африка, така че палестинският проблем да бъде изтласкан на най-заден план. Младенов открои три проблема в палестинско-израелския конфликт: липсата на политически диалог, хуманитарната криза в сектора Газа и редовните сблъсъци между двете страни в конфликта. \"Липсата на политически процес, който би дал възможност на палестинците и израелците да се срещнат и да решат проблема в рамките на международно признати параметри, за да постигнат решение за две държави, е един от основните проблеми\", подчерта Младенов. Специалният координатор допълни, че генералният секретар (на ООН Антониу Гутериш) е дал ясно да се разбере, че друг изход за установяване на мир между Израел и Палестина, освен създаване на две държави, не съществува\".", "date": "2018.05.11", "title": "Лавров: Решението на САЩ да признаят Йерусалим за столица задълбочава безизходицата"}
{"url": "https://www.24chasa.bg/novini/article/6858395", "text": "\"Категоричен съм, че трябва да се вземе най-балансираното, най-разумното, най-отговорното решение, с което да се запазят находките и да продължи изграждането на автомагистрала \"Струма\". Никой не говори за конфронтация между двете неща. И двата обекта са важни за нас\". Това заяви днес на извънредната сесия на Общинския съвет в Благоевград кметът Атанас Камбитов, цитиран от БТА. Заседанието бе свикано по предложение на общински съветници за провеждането на референдум, който да реши бъдещето на историческия обект. Местният парламент обаче не прие искането, като отхвърли и предложението за свикване на Общо събрание, на което гражданите да изразят своето мнение. \"Решение няма. От една седмица чувам всякакви \"експертни\" мнения, крайно време е всеки да си върши работата. Има назначена комисия, ще изчакаме експертите да си кажат мнението. Но чувам какви ли не небивалици и, честно казано, се дава гласност на хора, които нито разбират, а в някои случаи става въпрос за откровени манипулации. Задължително трябва да запазим находките, задължително трябва да продължи строителството на АМ \"Струма\", каза Камбитов. Според него решаването на този казус не е от компетенциите на местната власт. Затова е необходимо да се изчака решението на експертната комисия, а не да се хвърлят в пространството крайни мнения, които водят до липсата на компромисно решение. Той за пореден път предупреди, че в момента рискът за пренасочването на финансовите средства при забавянето на строежа на автомагистрала \"Струма\" е по-голям от вероятността да продължи финансирането на магистралата.", "date": "2018.05.11", "title": "Кметът на Благоевград: Да запазим находките, но и да продължи строежът на \"Струма\""}
{"url": "https://www.24chasa.bg/novini/article/6857914", "text": "Приходите от нощувки през март 2018 г. достигат 44.9 млн. лв., или с 12.9 на сто повече в сравнение с март 2017 година. Регистрирано е увеличение на приходите както от български граждани - с 13.2 на сто, така и от чужденци - с 12.5 на сто, съобщи Националният статистически институт. През март 2018 г. в страната са работили 1 942 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 56.8 хил., а на леглата - 114.9 хиляди. В сравнение с март 2017 г. общият брой на местата за настаняване се увеличава с 3.1 на сто, а на леглата в тях - с 2.8 на сто. Общият брой на нощувките във всички места за настаняване, регистрирани през март 2018 г., е 832.9 хил., или с 6.4 на сто повече в сравнение със същия месец на предходната година, като най-голямо увеличение на нощувките (с 9.9 на сто) се наблюдава в местата за настаняване с 3 звезди. През март 2018 г. в хотелите с 4 и 5 звезди са направени 72.2 на сто от общия брой нощувки на чужди граждани и 37.3 на сто - на българи. Общата заетост на леглата в местата за настаняване през март 2018 г. е 24.1 на сто, като се увеличава с 0.5 процентни пункта в сравнение с март 2017 година. Най-висока е заетостта на леглата в хотелите с 4 и 5 звезди - 33.8 на сто, следват местата за настаняване с 3 звезди - 24.2 на сто, и с 1 и 2 звезди - 14.3 на сто.", "date": "2018.05.11", "title": "Приходите от нощувки се увеличават с 12.9 на сто през март"}
{"url": "https://www.24chasa.bg/novini/article/6857909", "text": "Полицията търси човека, който преби с метален прът общинския служител пред дома му. Пострадалият е в болница с тежки наранявания, включително счупен крак. Пребитият Цветан Георгиев сподели пред  , че според него нападението е свързано с работата му и той е бил заплашван индиректно. „Ключалката на автомобила беше пълна със силикон. Опитах се да го махна и ме нападнаха. Не мога да кажа дали ме удариха с метални, или дървени прътове. Беше ми счупен крака, допълзях до входа и там излязоха съседи. Спаси ме това, че не загубих съзнание”, разказа Георгиев. \"Не можах да видя лицето на нападателя. Според мен имаха доста сериозни намерения, ясно е, че е свързано с работата ми\", каза още той.  По думите му нападението е свързано с неговата работа. Потвърди, че е имало вербални заплахи с предупреждение да внимава.", "date": "2018.05.11", "title": "Пребитият зам.-кмет: Допълзях до входа със счупен крак и припаднах (Видео)"}
{"url": "https://www.24chasa.bg/novini/article/6857918", "text": "Мина една година от правителството на Борисов и миналата седмица дадохме оценка за работата му. Мисля, че днес няма нужда отново да се спирам на нея, тъй като хората могат сами да преценят как живеят, а и констатациите не са достатъчни. Днес бих искала да предложа един различен поглед към тази една година – можеше ли да бъде различно? Можеше ли България да се развива по друг път и народът да живее малко по-добре? Можеше! Това заяви днес в парламента лидерът на БСП Корнелия Нинова, съобщиха от пресцентъра на БСП. Можеше, ако бяха приети онези 31 законопроекта на „БСП за България“ през тази една година, които олицетворяваха различна политика. Политика с грижа за здравеопазването. Можехме да спасим държавните и общински болници от затваряне или фалити и това щеше да струва на България 500 млн. лв. Това е друга политика в здравеопазването. Можехме да провеждаме различна политика по отношение на децата и младите семейства, заради страшната демографска криза, в която се намираме, ако управляващите бяха приели да се приспаднат до 50 лв. на дете месечно от дължимия Данък общ доход на работещите родители. Щяхме да помогнем на 1 млн. деца и щеше да струва на държавата 300 млн. лв. Можехме да помогнем на 38 200 деца, ако бяхме увеличили месечното парично обезщетение за отглеждане на дете от 1 до 2 години до размера на минималната работна заплата – 510 лв. Това щеше да струва на държавата 78 млн. лв. Можехме с малко да помогнем срещу демографската криза, като разширим помощта за началото на учебната година за ученици от семейства с ниски доходи за 2, 3 и 4 клас. Щеше държавата да бъде в помощ и да прояви грижа за близо 40 000 деца и за това да плати 30 млн. лв. Можеше ли да имаме различна политика по отношение на социално слабите? Да, ако бяха приели законопроекта на БСП да се разшири двойно обхвата на енергийните помощи с още 250 000 домакинства. Щеше да струва 90 млн. лв. на бюджета. Можеше ли да бъдем различни в отношението си към възрастните хора? Да, ако бяха приели предложението по законопроекта на БСП за осъвременяване на пенсиите – намаляване на разликите между старите и новоотпуснатите пенсии. Щеше да ни струва 810 млн. лв., но щеше да засегне всички пенсионери и да им помогне да живеят малко по-достойно. Можехме да имаме и различна политика по отношение на образование, наука и култура, ако бяха приели предложението ни да увеличим бюджета за висше образование и наука с 95 млн. лв. Щяхме да помогнем на млади учени, на научни изследвания. Можехме да проявим грижа към възпитанието, образованието и културата на младите в България, ако бяха гласували „за“ чек за културни мероприятия на стойност 200 лв. за всеки младеж, навършил 18 години. 40 000 млади хора щяха да гледат българско кино, да четат български книги, да отидат в библиотека, читалище и това щеше да струва на бюджета 8 млн. лв. Ако бяха приели алтернативата за тази една година, щяхме да имаме основни държавни образователни стандарти. Щеше да е отпаднало финансирането от държавата на частните училища, щеше да бъде въведено правилото – един учебник в един клас за един предмет и да бяхме възстановили техникумите, от които имаме нужда заради професионалното образование. Студентите и докторантите по-лесно щяха да получават кредити за обучение. Щеше да има държавна регулация по отношение на качеството и произхода на храните и в търговските вериги щеше да се продава българска храна. България щеше да има ефективен орган за борба с корупцията, а не този, чиято цел сега е да прикрива корупцията и не с този закон, който за един месец се променя два пъти. Текстовете за маловажност на престъпление щяха да са отпаднали и хората по селата вероятно по-малко щяха да страдат от битовата престъпност. Лечебните заведения, търговски дружества с над 50% държавно или общинско участие в капитала, щяха да бъдат включени в обектите, забранени за приватизация, а не в списъка на управляващите, подготвен за приватизация. Порочната практика на фирми със задължения, предимно към НАП и заплати на работници, да се прехвърлят на малоимотни и социално слаби граждани щеше да е прекратена. Щеше да бъде решен проблемът с белите и черни петна в ползването на земеделските земи. 31 законопроекта, които изразяват различна политика и тази година можеше да е различна. Искам да разбия четири мита, да не кажа откровени лъжи, които управляващите постоянно повтарят през тази една година. Първо – БСП са \"креслива опозиция, която не предлага нищо\". Фактите – 31 законопроекта, които изразяват политики, различни от техните, конкретни политики, предложения и закони. Вторият мит – десните събират пари, за да плащат дълговете на левите партии, а левите само харчат готови пари и водят до финансова нестабилност. Кой трупа дългове? 2009 г. - краят на управлението на социалистите - 9 млрд. лв. дълг. 2017 г. - след 8 години управление на Бойко Борисов - близо 25 млрд. лв. дълг. Официална статистика. Кой трупа дългове и то с такава скорост и в такива размери? Как се харчат пари, кой харчи повече и за какво? Ако бяхте приели политиките, които предлагахме през тази една година 1,911 млрд. лв. щяха да бъдат похарчени за политики, с които щяхме да подпомогнем живота на 3 632 500 българи. През 2017 г. не по този начин - чрез политики, не по законния начин - през бюджета, с над 120 бр. постановления на Министерски съвет, по 10 пъти на месец, Борисов раздаде 1,7 млрд. лв. Някой може ли да ми каже за какво, на колко българи помогнаха с тези пари? Предизвиквам ги, един от тях да стане като мен и да изброи: Дадохме 1,7 млрд. лв. за пенсионери, млади учени, деца, млади семейства. Сигурна съм, че нито един от управляващите не знае за какво Борисов изхарчи 1,7 млрд. лв. Ето кой и как харчи пари, кой трупа дългове и кой прави разходи. Следващият мит – БСП предлага тези неща само, когато е в опозиция, а когато управлява се отказва от тях. Фактите: начинът, по който предлагаме преизчисляването на всички пенсии днес, по абсолютно същия начин това е направено през 2008 г., когато управлява БСП. Детските и тяхното обвързване с МРЗ, както предложихме тази година, по същия начин сме го изпълнили през 2007 г. Предложението за енергийните помощи и увеличаване на обхвата на социално слабите, които да ги получават, по същия начин сме го направили през 2006 г. Облекчените лихви по кредити на млади учени, докторанти и студенти, което и сега искахме, сме го направили през 2008 г. Мога да продължавам така, но няма време. Ето и третата лъжа, която цяла година повтаряте и която се опровергава от фактите и истината. Четвъртият мит – няма алтернатива на ГЕРБ, те са единствени и незаменими. От всичко, което казах до тук, се видя, че алтернатива има. Ето го в действия и законодателство. По-важно е, че ги има политиките. Вместо политика за шест големи фирми, които са близки до властта – политика за малки и средни предприятия. Вместо ББР да дава тъмно и скрито кредит на Гинка Върбакова за ЧЕЗ, да го купи за ГЕРБ, щеше да подпомага малките и средни предприятия. Вместо фалиране на държавни и общински болници – политика в здравеопазването. Вместо подмяна на съдържанието на българските учебници и изчистване на автентични български автори, щяхме да имаме последователна образователна политика, обвързана с икономиката. Вместо геноцид спрямо българските пенсионери, те щяха да имат преизчислени пенсии и малко по-достоен начин на живот. Щяхме да дадем и най-малък жест на справедливост, ако бяха приели да си намалим заплатите и да ги замразим. Подобно на това, което направиха полските колеги вчера. Но и това не направиха. Затова наша задача – на „БСП за България”, е да дадем избор на народа си. Това правим, а народът да прецени, какво избира. Вярвам, че съвсем скоро ще се наложи такъв избор да бъде направен. Вярвам в разума и сърцето на българския народ и че той ще поиска промяна на живота и промяна за България.", "date": "2018.05.11", "title": "Нинова: България можеше да е различна, ако бяха приети 31 законопроекта на БСП"}
{"url": "https://www.24chasa.bg/novini/article/6857934", "text": "Президентът Румен Радев се срещна на \"Дондуков\" 2 с посланика на Китайската народна република у нас Джан Хайджоу. Това съобщиха от прессекретариата на държавния глава. Посланик Хайджоу е запознал държавния глава с хода на спасителната операция за откриване на изчезналия български алпинист Боян Петров. В нея от китайска страна участват 80 спасители, както и хеликоптери.", "date": "2018.05.11", "title": "80 спасители от Китай търсят изчезналия Боян Петров"}
{"url": "https://www.24chasa.bg/novini/article/6857913", "text": "Вицепремиерът Томислав Дончев заяви по време на парламентарния контрол, че темповете на работа по оперативните програми за този период занапред ще се ускоряват. Тази и следващите две години, наред с добрите темпове на плащане, трябва да се цели договаряне на адекватен финансов пакет след 2020 г., изтъкна сред предстоящите задачи пред страната вицепремиерът. Наред с това, според него е важно справянето с реформите, които ще се изискват като предварителни условия за ползване на европарите след 2020 г., както и с програмирането на всичко, което трябва да се инвестира и промени в България в рамките на следващия програмен период. Дончев заяви, че България трябва да си поставя още по-високи цели, като освен определянето на секторите, най-тежкият въпрос е в кой сектор колко пари да отидат, както и това да има адекватна формула за регионална дистрибуция на средствата, информира БТА. \"Най-тежкото предизвикателството е създаването на мезониво на мислене, планиране и осъществяване на инвестиции\", изтъкна Дончев и допълни, че \"сега се губи регионалният контекст и липсва административна структура с капацитет да осъществява подобни инвестиции\". Вицепремиерът информира, че договорените средства към края на април са над 56 на сто от бюджета на програмите, а изплатените - над 19 на сто. България се движи между пето и седмо място в ЕС, което е над средата за Общността и е с по-добри темпове по договаряне и разплащане спрямо същия период на предишните оперативни програми. Например по оперативна програма \"Транспорт\" за този период са разплатени двойно повече средства, спрямо същия период на предходната програма, а договарянето достига 87 на сто при 37 на сто през миналия период. По оперативните програми \"Иновации и конкурентоспособност\" и \"Човешки ресурси\" договореното достига 70 на сто и 68 на сто спрямо съответно 24 на сто и 42 на сто при предходните програми. Разплащането по програма\"Човешки ресурси\" сега е над 28 на сто, а преди - не е достигало 10 на сто. Дончев съобщи в отговор на друг депутатски въпрос, че досега са подадени и обработени общо 430 заявления от администрацията с искане за присъединяване към системата за електронен обмен на съобщения. Към системата вече са присъединени 250 централни и местни администрации, а останалите са в различен етап на подготовка. От месец и половина всички министерства могат да си обменят документи. Като цяло в обмена са 47 на сто от общините и 75 на сто от областните администрации, каза вицепремиерът. Той цитира данни от проучване, според които, само за април - по информация от 103 участника, 15 423 документа са получени, а 18 211 са изпратени по е-път.", "date": "2018.05.11", "title": "Дончев: Темповете на работа по оперативните програми за този период ще се ускоряват"}
{"url": "https://www.24chasa.bg/novini/article/6857948", "text": "Русия не преговаря със сирийското правителство за доставка на модерни ракети \"земя-въздух\" С-300 и не смята, че Дамаск се нуждае от такива, съобщи висш помощник на руския президент Владимир Путин, цитиран от Ройтерс. Помощникът на Путин по военно-техническото сътрудничество Владимир Кожин направи този коментар пред в. \"Известия\" след посещение тази седмица в Москва на израелския премиер Бенямин Нетаняху, който ожесточено лобира пред руския президент да не се извършват такива доставки, предава БТА.  Миналия месец Русия намекна, че може да достави оръжията на сирийския президент Башар Асад - въпреки възраженията на Израел - след западните военни удари в Сирия. Руският външен министър Сергей Лавров тогава каза, че ударите са освободили Русия от каквото и да било морално задължение да задържи доставките, а руският в. \"Комерсант\" цитира неназовани военни източници, според които било възможно доставките да започнат в най-близко бъдеще. Изказването на Кожин, толкова скоро след разговорите на Нетаняху с Путин в Москва, подсказва, че лобирането на израелския премиер е дало резултат, поне засега, отбелязва Ройтерс. За момента не водим преговори за никакви доставки на съвременни нови системи, каза Кожин за в. \"Известия\", запитан за възможността за предаване на системи С-300 на Сирия. Сирийските въоръжени сили имат \"всичко необходимо\", добави той.", "date": "2018.05.11", "title": "След визитата на Нетаняху Русия отказа да достави ракетни комплекси С-300 на Сирия"}
{"url": "https://www.24chasa.bg/novini/article/6857955", "text": "Външните министри на осем централноевропейски и балкански държави от ЕС провеждат разговори в Гърция, на които присъстват и кандидатки за членство от Балканите, предаде Асошиейтед прес. Днешните срещи в курорт на юг от Атина се състоят с участието на министри от т.нар. Вишеградска група - Полша, Чешката република, Словакия и Унгария - и от Гърция, България, Румъния и Хърватия, предаде БТА. Разговорите са съсредоточени върху енергетиката, бъдещето на ЕС и разширяването на блока. Те се провеждат преди срещата на върха на ЕС следващата седмица в България, предаде БТА. Външните министри на Албания, Македония, Черна гора и Сърбия - страни, които се надяват да се присъединят към ЕС, са поканени като наблюдатели заедно с колеги от членките на ЕС Словения и Кипър. Членовете на Вишеградската група са силно критични към някои политики на блока, по-специално по проблема с миграцията, отбелязва АП.", "date": "2018.05.11", "title": "Външните министри от централноевропейски\nи балкански държави на среща в Атина"}
{"url": "https://www.24chasa.bg/novini/article/6857961", "text": "Германският канцлер Ангела Меркел определи като „неправилно“ решението на САЩ да излязат от договора за иранската ядрена програма. „Това подкопава доверието към международния ред“, заяви тя в град Мюнстер на католическа конференция, която се излъчва по германските телевизии. „Смятам, че е неправилно едностранно да се разваля споразумение, което е било съгласувано, което е било единодушно прието от Съвета за сигурност на ООН“, подчерта канцлерката, цитирана от  . Меркел се съгласи, че редица теми, които имат отношение към Техеран, предизвикват тревога. Сред тях тя посочи балистичната програма на Ислямската република, нейните действия в Сирия и отношението й към Израел. На 8 май американският президент Доналд Тръмп се отказа от споразумението с Иран и обеща да възобнови старите и да въведе нови санкции срещу страната. Едновременно с това той твърди, че САЩ са готови да сключат ново споразумение. Великобритания, Германия и Франция обявиха, че ще продължат да спазват договора с Иран.", "date": "2018.05.11", "title": "Меркел: Решението на САЩ да напуснат ядрената сделка не е правилно"}
{"url": "https://www.24chasa.bg/novini/article/6857893", "text": "Средната брутна заплата сега за педагогическия персонал е около 1080 лева в системата на образованието, а средната основна заплата е по-ниска - тя е малко над 800 лева, върху която има допълнителни възнаграждения - най-много за прослужено време, зависещо от трудовия стаж. Това каза пред журналисти министърът на образованието и науката Красимир Вълчев на церемонията за връчването на наградите в Националния конкурс \"Учител на годината\", организиран от Синдиката на българските учители /СБУ/ към КНСБ, предава БТА. Има високи заплати в някои училища, които са и над 1500 лева брутни заплати за някои длъжности - за ръководните длъжности са по-високи, отбеляза министър Вълчев. Това означава, че са по 1800 лева, но брутната заплата може би малко завишава представата колко е реалната заплата, защото се плащат осигурителни вноски и подоходен данък за сметка на заетото лице. Тези високи заплати са по-скоро на училищните директори, защото техните заплатите са по-високи от тези на учителите, уточни образователният министър. Преди началото на церемонията председателят на СБУ Янка Такева каза, че ще поискат увеличение на учителските заплати с 18 процента от октомври т.г. Попитан дали това е възможно да стане, министър Вълчев отговори, че е поет ангажимент за двойно увеличение на възнагражденията на учителите в рамките на четиригодишен период, което ще бъде реализирано с четирите бюджета, които правителството ще предложи на Народното събрание. Това са бюджетите за 2018, 2019, 2020 и 2021 г., като в средносрочната бюджетна прогноза за 2019-2021 г., която одобри Министерският съвет, са предвидени средства за достигане на това двойно увеличение на възнагражденията на учителите. За 2019 г. е предвидено от 1 януари да се увеличат възнагражденията, не са планирани тези средства в бюджета за това увеличение на заплатите от 1 октомври 2018 г., но при добро бюджетно изпълнение ще се водят разговори, обясни министър Вълчев. Той отбеляза, че тези три месеца са сравнително малка стъпка в сравнение с това, което е предвидено за следващата година и е много по-важно е да се насърчат повече млади хора да се включат в педагогическата професия. Това ще стане с колективното трудово договаряне и с уточняването на минималните работни заплати в сектора на образованието, за датата не ми се иска да се ангажирам, но средствата вероятно ще достигнат и за по-високо увеличение, заяви Красимир Вълчев. По думите му сигурно ще продължи и политиката от предходните години да има малко изпреварващ ръст на началните основни заплати в образованието. В наредбата за формиране и заплащане на труда е регламентирано допълнително възнаграждение на учителите три пъти годишно - традиционно това са средства за 24 май, за 15 септември и за Коледа, каза министър Вълчев в отговор на въпрос дали в училищата ще се получат пари за 24 май. Той уточни, че размерът на тези средства е според финансовите възможности на училищата, като в последните години най-голямо е било това плащане към края на годината. Преди години училищата с малко ученици нямаха възможност да дават такива допълнителни средства на учителите заради делегираните си бюджети. През тази година заради промените в системата на делегираните бюджети много повече училища и детски градини, които са в малки и отдалечени общини, имат по-добро финансиране, каза министър Вълчев. Средно годишно за тези три плащания учителите получават допълнително около 6 процента, добави той.", "date": "2018.05.11", "title": "Министър Вълчев: Средната заплата в системата на образованието е около 1080 лева (Обновена)"}
{"url": "https://www.24chasa.bg/novini/article/6858001", "text": "Земетресение с магнитуд 3,2 по скалата на Рихтер е регистрирано на територията на България близо до Провадия, информира Европейският сеизмологичен център. Земният трус е усетен в 10,26 ч. с епицентър на 3 км югоизточно от Провадия и на 38 км западно от Варна, с дълбочина 3 км. Огнището е на дълбочина 3 км, предава  Засега няма данни за материални щети.", "date": "2018.05.11", "title": "Земетресение край Провадия"}
{"url": "https://www.24chasa.bg/novini/article/6858005", "text": "Съединените щати не подкрепят абсолютно никакво по-нататъшно териториално разделяне на Босна и Херцеговина, заяви посланичката на САЩ в Сараево Морийн Кормак в интервю за босненския вестник \"Дневни аваз\", цитиран от БТА.  \"САЩ са много ясни във връзка със суверенитета и териториалната цялост на Босна и Херцеговина. Не подкрепяме абсолютно никакво по-нататъшно териториално разделяне на Босна и Херцеговина\", заяви тя. За САЩ Босна и Херцеговина е суверенна държава, съставена от две части и три конститутивни народа и тази държава има териториален интегритет, каза Кормак в отговор на молба да коментира изказванията за повторно създаване на така наречената /хърватска/ Херцег-Босна", "date": "2018.05.11", "title": "Щатите не подкрепят разделянето на Босна и Херцеговина"}
{"url": "https://www.24chasa.bg/novini/article/6857992", "text": "17-годишният Кристиян Тодоров,  , поиска по-лека мярка за неотклонение, след като вече трети месец е в ареста. Състав на Варненския окръжен съд не уважи доводите на адвоката му и потвърди за ученика най-тежката мярка за процесуална принуда - задържане под стража. Най-силният довод на магистратите се оказаха криминалните регистрации на тийнейджъра. \"Кристиян е привлечен като обвиняем на 31-и януари тази година. 3 месеца и половина е в ареста и през това време не са извършвани никакви процесуално-следствени действия в хода на досъдебното производство\", каза адвокатът на младежа Александър Атанасов. Той поиска по-лека мярка за неотклонение на клиента си – поставяне под възпитателен надзор или от родителите, или от администрацията на възпитателно заведение, или от Детска педагогическа стая. От прокуратурата възразиха, че предвид няколкото други регистрации на непълнолетния Кристиян е очевидно, че родителите му не са били в състояние да се справят с противообществените прояви на детето си. След като изслуша страните, Варненският окръжен съд остави без уважение искането на защитата за замяна на постановената мярка за неотклонение с по-лека, тъй като в \"досъдебното производство са налице нови обстоятелства, подкрепящи първоначалното решение на съда\". Ученикът от частната търговска гимназия в морската столица е обвинен в опит за убийство на Армен Алексиян, извършен в съучастие с Галин Минчев, като съучастникът му все още се издирва. Във фаталната вечер на 28-и януари тази година, десетокласникът влязъл в дискотеката с фалшива лична карта. Той сам призна, че е употребил алкохол. Около 2 часа след полунощ той и приятелят му Галин се заяли с компания от съседна маса. Скандалът стигнал до бой и хората от съседната маса си тръгнали. Това не стигнало и двамата взели да вилнеят из заведението - чупили бутилки на бара и замервали хората с каквото им попадне. Кристиян, който е състезател по борба, и приятелят му били изведени от заведението от охраната. Охранителят се спънал на стълбите, Кристиян го подхванал, а приятелят му Галин започнал да го ръга с нож. Тогава се намесили колеги на Армен и нападателите избягали. 36-годишният охранител бил внесен в заведението от колеги и малко по-късно откаран в болница с опасност за живота. Армен е намушкан с нож между 10 и 15 пъти в крака и гърдите, като един от прорезите бил в областта на сърцето. Бързата намеса на лекарите спасила живота му. От проведените разпити до момента в досъдебното производство, свидетелите посочват като пряк извършител пълнолетния Галин, който в момента се издирва. Обвинението към 17-годишния ученик е, че той държал гарда, докато Галин нанасял ударите с нож. Според прокуратурата, макар и непълнолетен, Кристиян е могъл да разбира свойството и значението на извършеното и да ръководи постъпките си. Престъплението, в което е обвинен младежа, е тежко по смисъла на закона. Предвиденото наказание е същото като за довършеното престъпление, като се взема предвид степента на осъществяване на намерението и причините, поради които престъплението е останало недовършено.", "date": "2018.05.11", "title": "Ученикът, обвинен в опит за убийство на гард пред дискотека във Варна, остава в ареста"}
{"url": "https://www.24chasa.bg/novini/article/6858031", "text": "Изцяло подкрепяме исканията на българските превозвачи и на всички, пряко заети в международния превоз на товари в Европейския съюз. Това заяви от трибуната на парламента пловдивският депутат от ГЕРБ и член на комисията по транспорт Атанас Ташков. \"Всички членове на комисията единодушно се обединихме около мнението Народното събрание да възложи на Министерския съвет да приеме недвусмислена позиция в защита правата и интересите на българските превозвачи\", коментира той. По думите му са налице сериозни аргументи за отстояването на такава позиция. Отчитайки високия принос за икономическия ръст в Европейския съюз и България и с оглед на изключителната мобилност на работната ръка в сектора, включването на международния транспорт в обхвата на законодателството за командированите работници не е обосновано и би имало силно негативно влияние. Това ще натовари както транспортните оператори, така и държавите членки, голяма част от малките и средни предприятия ще бъдат изтласкани и пазарът ще бъде резервиран само за големите и крупни превозвачи. \"Задължението за ползване на редовната седмична почивка извън борда на превозното средство ще принуди шофьорите да оставят товара си, за който са лично отговорни, и ще им струва допълнителни разходи за застраховки и престой в хотел. Друго сериозно предизвикателство е изискването за завръщане на водача у дома на всеки три седмици. Предприятията ще бъдат принудени да предоставят допълнителен транспорт на служителите си, което би довело до сериозни финансови разходи и намаляване на гъвкавостта на разпределението на работните часове и часовете за почивка\", цитира още аргументи в подкрепа на предложението инж. Атанас Ташков. Същевременно целта на европейското законодателство в тази сфера е да позволи транспортните оператори да се конкурират при равни условия, да се търсят механизми за приспособяване, а не да се налагат трудно изпълними изисквания, които да ограничат растежа на този икономически отрасъл и свободното движение на хора и стоки.", "date": "2018.05.11", "title": "Депутатът Атанас Ташков: Заставаме твърдо зад превозвачите"}
{"url": "https://www.24chasa.bg/novini/article/6858032", "text": "Турските метеоролози очакват нови поройни дъждове и гръмотевични бури в Анкара в ранните следобедни часове днес, предаде турската частна телевизия СиЕнЕн-Тюрк, цитирана от БТА.  Главната дирекция на метеорологичната служба предупреди гражданите за предстоящите неблагоприятни атмосферни условия в интервала между 13 и 16 часа. Дъждовете могат да бъдат съпътствани от гръмотевици или да паднат градушки. Възможно е пороите да причинят също внезапни наводнения, алармират метеоролозите и предупреждават гражданите да бъдат предпазливи. Поройни дъждове в Анкара в края на миналата седмица доведоха до катастрофални наводнения, при които няколко души пострадаха, близо сто автомобили бяха отнесени от водната стихия и бяха нанесени сериозни материални щети.", "date": "2018.05.11", "title": "Метеоролозите предупреждават за нови порои в Анкара"}
{"url": "https://www.24chasa.bg/novini/article/6858030", "text": "Токов удар е причинил смъртта на 8-годишно момченце от с. Български извор. Сигнал за инцидента в РУ- Тетевен е постъпил около 21.45 часа вчера, когато детето по данни на неговите родители е влязло да се мие в банята. По първоначална информация, хващайки дръжките на смесителя, монтиран върху бойлера, е било поразено от електрически ток. Бойлерът е бил комбиниран на твърдо гориво и електрическо захранване. По случая е образувано досъдебно производство и работата продължава. Назначени са технически експертизи.", "date": "2018.05.11", "title": "Токов удар уби 8-годишно момченце в Тетевенско"}
{"url": "https://www.24chasa.bg/novini/article/6858035", "text": "Екипи на турската брегова охрана днес задържаха 57 мигранти, опитали да стигнат с гумена лодка от турския окръг Балъкесир до гръцкия о-в Лесбос, съобщи електронното издание на турския в. \"Миллиет\", цитиран от БТА. Гумената лодка е била с общо 20 места. 56 от задържаните мигранти са сирийци и един е гражданин на Пакистан. Сред бежанците е имало 27 деца, включително едно бебе, както и 11 жени. Смята се, че е било невъзможно 20-местната лодка да стигне от Турция до о-в Лесбос заради огромното претоварване (с 57 души), отбелязва \"Миллиет\".", "date": "2018.05.11", "title": "Задържаха 57 мигранти, опитали да стигнат с лодка от Турция до остров Лесбос"}
{"url": "https://www.24chasa.bg/novini/article/6858050", "text": "58-годишен мъж от Ловеч е задържан по подозрение, че е причинил смъртта на 62-годишен мъж, намерен в безпомощно състояние на 7 май около 0.30ч. на разклона за троянското село Добродан. На 8 май пострадалият е починал в плевенска болница, съобщиха от МВР.  До задържането на извършителя се стигнало след проведени съвместни издирвателни действия от служители на сектор \"Престъпления против личността\"-ГДНП, сектор \"Противодействие на криминалната престъпност\" при ОД МВР-Ловеч и криминалисти от РУ- Троян. Действията на полицейските служители са извършени под наблюдението на Окръжна прокуратура-Ловеч. 58-годишният мъж е привлечен и разпитан в качеството на обвиняем и е направил пълни самопризнания по случая, след което с прокурорско разпореждане е задържан за срок от 72 часа. Работата по случая продължава.", "date": "2018.05.11", "title": "Задържаха 58-годишен от Ловеч за убийство"}
{"url": "https://www.24chasa.bg/novini/article/6858042", "text": "Цените на петрола могат да нараснат до 100 долара за барел през следващата година - ниво, което беше достигнато за последно през 2014-а година, тъй като рисковете за доставките от страна на Венецуела и на Иран ще доведат до по- нататъшно затягане на глобалните пазари на важната енергийна суровина, прогнозира Bank of America, съобщава агенция Блумбърг. По време на търговията в четвъртък петролните фючърси удариха нови три и половина годишни върхове в резултат на решението на президента Доналд Тръмп да изтегли САЩ от международното споразумение за ядрената програма на Иран и заплахата му за подновяване на \"най-високо\" ниво на икономическите санкции спрямо Техеран. Намаляващите складови запази на суров петрол в САЩ с цели 2,2 млн. барела през последната седмица също допринесоха за поредното поскъпване на петрола, предава .  Вчера фючърсите на петрола сорт брент нараснаха до 78,0 долара за барел, а тези на американския суров петрол - до 71,89 долара за барел - техни най-високи нива от ноември 2014-а година. В петък последва известна стабилизация, като петролът сорт брент се търгува около 77,40 долара за барел, а лекият суров петрол - около 71,40 долара за барел. Според анализ на Bank of America, фючърсите на петрола сорт брент ще поскъпнат към 90 долара за барел през второто тримесечие на годината с оглед на намаляващите световни складови запаси. Тъй като тази картина зависи от евентуалното възстановяване на добивите в рамките на ОПЕК и от едно по-ограничено негативно въздействие върху иранското петролно производство от предстоящите нови икономически санкциите в САЩ, цените биха могли да да нараснат още повече, като голямата американска банка е първата, която предполага, че петролът може дори да поскъпне обратно към 100 долара за барел. \"Ние очакваме световните петролни запаси и търсенето да продължават да се затягат през следващите 18 месеца\", се посочва в доклад на Франсиско Бланч, който е ръководител на анализаторския екип за стоковите пазари на Bank of America Merrill Lynch. Останалите водещи кредитни институции на Уолстрийт също повишиха прогнозите си за цените на суровия петрол, но на този етап техните оценки не са чак толкова силни, както тези на Bank of America. По-рано тази седмица Goldman Sachs прогнозира, че фючърсите на петрола сорт брент ще поскъпнат през следващите месеци към 82,50 долара, като банката вижда шанс цените да надвишат това ниво, преди обаче да отслабнат отново през 2019-а година.", "date": "2018.05.11", "title": "\"Банк ъф Америка\": Петролът може да удари 100 долара за барел през следващата година"}
{"url": "https://www.24chasa.bg/novini/article/6858066", "text": "Доволни сме от това, че до края на мандата на правителството заплатите на учителите ще се увеличат двойно, защото това беше едно от исканията на Синдиката на българските учители /СБУ/ към КНСБ, каза пред журналисти председателят на СБУ Янка Такева. Тя отбеляза обаче, че от СБУ имат още едно искане и то е за това увеличението на работните заплати на учителите \"да се изтегли\" от 1 октомври 2018 г., защото през тази година ще се пенсионират 4200 учители и затова трябва да се мотивират младите хора да влязат в образователната система. Затова искаме още от октомври правителството да отпусне около 93 милиона лева, които са от предвидените за образованието за 2019 г. и така \"да се изтегли\" увеличението от 1 октомври 2018 г., а не от януари, заяви Такева. \"Смятам, че министърът на финансите и министър-председателят ще се съгласят\", коментира председателят на СБУ, цитиран от БТА.  Това увеличение от 1 октомври трябва да не е по-малко от 18 процента, каза Янка Такева. Тя обясни, че в бюджета за 2019 г. са заложени 362 милиона лева за увеличаването на заплатите в средното образование. Средната възраст на българските учители сега е между 52 и 55 години, като нашата цел е да има кадрово обезпечаване на образователната система - с квалифицирани и добре подготвени кадри, обясни Такева. По думите й това е един голям проблем, а друг е свързан с преодоляването на феминизацията на учителската професия. Крайно необходимо и много спешно е да има увеличаване на работните заплати, да се подобрят условията на работа в училище, както и да има по-добри взаимоотношения между родители, ученици и учители, коментира Янка Такева. Тя съобщи, че младите учители в българското училище сега са около 3,8 процента, като през миналата година са започнали да преподават около 3500 млади учители. Общо учителите и училищните директори в българското образование са около 93 000, каза Такева. Тя коментира темата за заплатите на учителите на Националния конкурс \"Учител на годината\", организиран за 21-ва година от СБУ. На него бяха връчени награди на учители и училищни директори в десет направления. В конкурса участваха 250 учители, като от тях бяха номинирани 74-има, обясни Такева. Тя каза, че всички учители ще бъдат поканени на приема за 24 май, организиран от президента, както и ще получат значката \"Неофит Рилски\" от Министерството на образованието и науката. На церемонията присъстваха министърът на образованието Красимир Вълчев, кметът на София Йорданка Фандъкова, бивши министри на образованието и образователни експерти.", "date": "2018.05.11", "title": "Янка Такева: Искаме от 1 октомври т.г. да има увеличение на заплатите с 18 процента"}
{"url": "https://www.24chasa.bg/novini/article/6858070", "text": "Италиански учени разработиха роботизирана протеза на ръка, която ще позволи на пациентите да хващат предмети по по-естествен начин, с дизайн, който значително ще намали цената й, съобщи Асошиейтед прес. Ръката \"Хенес\" (\"Hennes\") е с по-опростен механизъм, отколкото другите миоелектрически протези, чиито сензори реагират на електрически сигнали на мускулите, предаде БТА. \"Хенес\" има само един мотор, който контролира и петте пръста на ръката. Това прави протезата по-лека, по-евтина и по-приспособима към различни форми на предметите. Роботизираната протеза е разработена от Италианския технологичен институт и от Националния осигурителен институт срещу трудови злополуки (INAIL). Продуктът трябва да излезе на европейския пазар догодина. Очакваната цена е 10 000 евро - с около 30% по-малко от досегашните модели.", "date": "2018.05.11", "title": "Италиански учени разработиха по-лека и по-евтина роботизирана протеза на ръка"}
{"url": "https://www.24chasa.bg/novini/article/6858068", "text": "Принудителният робски труд няма място в цивилизования свят. Законът за защита на нацията е ограничавал възможността на българските евреи да работят и да се реализират професионално и прокарва начини те да бъдат експлоатирани. Това написа зам.-председателят на ГЕРБ Цветан Цветанов. \"Отнето им е всичко. Това заявих днес по време на откриването на паметна плоча в местността „Главан“ край Брезник. Плочата е в чест на всички български евреи, полагали принудителен робски труд в пясъчната кариера в „Главан“ в периода 1941 – 1944 година. Инициативата е на Организацията на евреите в България „Шалом“ и е част от Националната програма за отбелязване на 75 години от спасяването на българските евреи от изпращане в лагерите на смъртта и почитане на паметта на евреите от Беломорска Тракия, Вардарска Македония и гр. Пирот, депортирани в нацистките лагери. Полагането на робски труд в еврейските трудови дружини, които включват трудовите групи, е известно на световната общественост и се оценява като една от най-жестоките репресивни мерки по Закона за защита на нацията\", написа още Цветанов.", "date": "2018.05.11", "title": "Цветанов откри паметна плоча в чест на евреите, работили в местността \"Главан\""}
{"url": "https://www.24chasa.bg/novini/article/6858063", "text": "Окръжната прокуратура във Велико Търново е внесла протест срещу двегодишна условна присъда и 2000 лв. глоба за полицай, поискал подкуп в Свищов, съобщи Апелативната прокуратура. По обвинение на Окръжна прокуратура – Велико Търново 45-годишен полицейски служител е осъден за подкуп. Андрей М. е признат за виновен за това, че на 19.02.2017 г, около 02.30 часа, в гр. Свищов, на улица ”Дунав”, до бензиностанция, в качеството си на длъжностно лице и полицейски орган – старши полицай в група „Охранителна полиция“ на Районно управление - гр.Свищов при ОДМВР - В.Търново, поискал и приел от Т. Т. дар, който не му се следва – сумата от 40 лева, за да наруши службата си, като не състави актове за установяване на административни нарушения, допуснати от шофьора и пътниците в автомобила по Закона за движение по пътищата - не използвали обезопасителни колани съответно при управление и пътуване в лек автомобил, както и от Т. Т. – не подал в срок до 30 дни заявление за издаване на нова лична карта, тъй като собствената му лична карта била повредена. Престъпление по чл. 302, вр. чл. 301 от НК. Прокуратурата протестира присъдата на ВТОС с искане да бъде изменена и да  бъде наложено на подсъдимия и кумулативно предвиденото в закона наказание Лишаване от право да се заема държавна длъжност по служебно правоотношение в системата на МВР. Присъдата не е влязла в сила.", "date": "2018.05.11", "title": "Прокуратурата във Велико Търново протестира условна присъда за полицай, поискал подкуп"}
{"url": "https://www.24chasa.bg/novini/article/6858114", "text": "Кандидатът на опозиционната Народнорепубликанска партия (НРП) в Турция обяви, че ще подкрепи безрезервно кандидатката на друга опозиционна сила - новоучредената \"Добра партия\" - Мерал Акшенер, ако тя остане на евентуален балотаж на президентските избори, предаде турската частна телевизия СиЕнЕн-Тюрк. \"Нямам никакъв комплекс. Ако (Акшенер) ме направи свой помощник, ще стана, без да се замислям. Ще се кача върху автобуса (на предизборната кампания) и ще обикалям Турция надлъж и нашир, за да бъде избрана\", каза кандидатът на НРП Мухаррем Индже в отговор на въпрос как ще постъпи, ако за втори тур на изборите се класират сегашният президент Реджеп Тайип Ердоган и лидерката на \"Добра партия\" Мерал Акшенер, предава БТА.  \"Ние сме загрижени за родината, не търсим кресло на Мухаррем Индже\", каза още кандидат-президентът. Индже сподели и безпокойствата си за бъдещето на икономиката и предупреди, че ако \"докторът не бъде сменен, болният ще умре\". Той представи своята рецепта в шест точки и обяви лозунга си: \"За всеки дом - работа, за всяко семейство - дом\".", "date": "2018.05.11", "title": "Мухаррем Индже обеща подкрепа за Акшенер при евентуален балотаж с Ердоган"}
{"url": "https://www.24chasa.bg/novini/article/6858133", "text": "Джезаир Шакири, наричан \"командир Ходжа\", който от няколко дни е в центъра на вниманието на македонската общественост след като бе назначен за външен съветник на премиера Зоран Заев по въпросите на борбата с радикализма, заяви днес за агенция МИА, че напуска поста. \"Причината за това е във факта, че медиите в Македония вдигнаха прекалено голяма врява за това назначение. Единственият политик в Македония, който ми даде някакъв шанс, е премиерът Зоран Заев и той има само моето уважение. Не искам заради това Македония да понася щети по пътя си към ЕС и НАТО. Ако мислеха, че ми е заради парите, се лъжат. Ето им ги обратно, не са ми нужни\", заяви Шакири за МИА, предаде БТА. Той бе ангажиран с временен договор за една година със заплата от 36 000 денара месечно. /един лев струва около 32 денара./", "date": "2018.05.11", "title": "Джезаир Шакири напуска поста съветник на македонския премиер Зоран Заев"}
{"url": "https://www.24chasa.bg/novini/article/6852720", "text": "              Могат ли парите да променят навиците дори на маймуните? – Да! Отговора дават икономистът Кийт Чен и професорът по когнитивна наука и психология Лори Сантос - учени в университета в Йейл. През 2005 г. те провели експеримент със седем маймуни от вида капуцини, смятани от някои зоолози за едни от най-глупавите примати, а други ги определят пък като едни от най-умните маймуни на новото време. Учените въвели трудови отношения сред общността на маймуните и започнали да им плащат за извършената от тях работа. След няколко месеца капуцините били научени не само как практично да разполагат с парите, които получавали, но започнали да проявяват и черти от характера, типични за хората – алчност, жестокост, ярост в отстояване на парите си и подозрителност към останалите. “Никой никога не е виждал едно куче съзнателно, справдливо и с някаква цел да обмени кокали с друго куче, например”, казва Чен, който с изследването доказва тезата си, че уменията на хората да обменят парична валута принадлежи само на човекоподобната раса. Проучването се провело на остров край бреговете на Пуерто Рико. Първоначално то било без конкретна цел – Чен и Сантос решили просто да дават пари на маймуните и да видят какво ще се случи. Вместо истински банкноти обаче те им давали метални жетони, а след няколко месеца капуцините разбрали, че срещу тях могат да получават плодове. Идеята за парите, както показали резултатите, може да бъде усвоявана от същества с “мозък, колкото грахово зърно” и потребности, ограничени единствено до храна и секс. Последвала втората фаза на проучването, в която на всяка маймуна били раздадени 12 жетона, които трябвало сами да решат как ще похарчат. Идеята била капуцините да схваната концепцията за бюджетиране. Изследователите създали и малък импровизиран пазар, на който се предлагали храни с различна цена. Искали да проверят дали маймуните обръщат внимание колко пари дават и дали ще се опитат да ги увеличат, обяснява психологът Лори Сантос. “Това, което ни изненада, е, че с малко обучение маймуните започнаха да купуват храна на по-ниска цена. Освен това казва тя. Поредното доказателство за това, че капуцините осъзнават концепцията на парите, идва след като един от тях се опитва да си купи нещо по-вкусно за ядене с парче краставица, изрязана под формата на жетоните, които получавали. По време на проучването учените забелязват още няколко неща. Първо маймуните започват да проявяват опортюнистични наклонности, като използват всеки удобен момент и заграбват останали без надзор жетони. С това показвали, че разбират стойността им. В друга ситуация пък един от капуцините успял да се добере до кутията, в която се съхранявали жетоните, и да вземе всички, които били вътре, което създало лек хаос по време на проучването. Насред хаоса обаче излседователят Чен успял да улови как Първоначално той решил, че това може да е израз на обич, но останал изненадана, когато видял, че щом актът приключил, капуцинът, който получил жетоните, отишъл да си купи грозде. Това според учените била първата проява на проституция сред маймунското общество. На друг етап от изследването изследователите въвели възможност за избор. Маймуните можели да търгуват с един от двама души. Разликата била, че единият давал две зърна грозде за един жетон – сигурна сделка без загуби, другият давал или едно, или три зърна грозде за един жетон. Втората опция крие по-голям риск, защото в половината от опитите могат да получат едно зърно грозде, а в другата половина – три. Този пример, съотнесен към реалния живот на хората, изглежда така: имате опция да вземете гарантирана сума от 2000 долара или шанс да получите 1000 или 3000 долара. което донякъде не е изненада, все пак имаме общи гени. Ситуацията става по-интересна, когато изследователите променят експеримента така, че маймуните да имат същата възможност за избор, но с различна отправна точка. Така единият продавач, въпреки че те виждат, че има три зърна, продължава да дава на маймуните две срещу един жетон. За тях “това е неизбежна, но малка загуба”, обяснява проф. Сантос. Другият е рисков - понякога дава на маймуните три зърна грозде, понякога отнема две и дава само едно. Съотнесена към хората, ситуацията ще изглежда така: разполагате с 3000 долара. Знаете, че със сигурност ще загубите 1000 долара и ще ви останат 2000, но може и да рискувате. Ако заложите половината от времето, ще загубите 2000 и ще ви останат 1000 долара, но през другата половина няма да губите нищо. Какво ще направите? Оказва се, че повечето хора ще изберат най-рисковия вариант. Резултатите от проучването изненадващо показали, че и маймуните правят същото. Мисълта, че ще загубят, е толкова болезнена, че рискуват да претърпят по-голяма загуба заради възможността да не загубят нищо. Резултатите от двете тестови ситуации показали, че приматите са статистически неразличими от повечето инвеститори на фондовите борси, казва икономистът Чен. Това, което иска да каже проф. Сантос чрез своя експеримент с капуцините, е, че вероятно все още съществуват някои еволюционни поведенчески особености, които трудно се заличават. И все пак фактите от проучването с капуцините показват следното: когато бъдат научени да използват пари, маймуните реагират много рационално в първични ситуации, като залагането на сигурна по-голяма печалба например, реагират ирационално в рискови ситуации като хазарта, не се справят със спестяване на пари, крадат, когато имат тази възможност, използват парите за храна, а в някои случаи дори и за секс. С други думи държанието им почти не се различава от това на видовете, които много от колегите на Чен изучават, а именно Homo sapiens, т.е. човеците.", "date": "2018.05.11", "title": "Маймуните боравят с парите така, както  повечето инвеститори на фондовите борси"}
{"url": "https://www.24chasa.bg/novini/article/6858178", "text": "Хиляди хора кандидатствали за билети, за да присъстват на полагането на праха на покойния физик Стивън Хокинг в Уестминстърското абатство още през първия ден след обявяването на томболата, съобщи ДПА. \"Много се радваме, че получихме такъв отклик\", заявиха от фондация \"Хокинг\". Те пуснаха линк към репортаж на Би Би Си, че 12000 души от 50 държави са участвали в томболата. Семейството на британския учен обяви, че организира томбола с 1000 билета за поклонението в сряда. Прахът на Хокинг ще бъде положен в земята на лондонското абатство между гробовете на Исак Нютон и Чарлз Дарвин на 15 юни. \"Съвсем уместно е тленните останки на професор Стивън Хокинг да бъдат положени до тези на изтъкнатите му колеги\", заяви деканът на абатството Джон Хол, цитиран от БТА. Стивън Хокинг почина на 14 март на 76-годишна възраст в дома си. Редица знаменитости и местни хора се стекоха на опелото му на 31 март в църква в Кембридж. Хокинг е един от най-големите експерти по гравитация и черни дупки. През 1979 г. той е избран за Лукасов професор по математика в Кембриджския университет. Длъжност, която е заемел и Исак Нютон. Томболата за поклонението пред гроба на Хокинг продължава до вторник. Кандидатстването за билетите е на сайта: stephenhawkinginterment.com.", "date": "2018.05.11", "title": "Хиляди кандидатстваха за билети за поклонението пред Стивън Хокинг"}
{"url": "https://www.24chasa.bg/novini/article/6858185", "text": "Към 1 октомври 2017 г. пчелните семейства в страната са 765 800, което е с 1,5 на сто повече от предходната година. Произведеният пчелен мед е 11 807 тона, което е с 15, 6 на сто повече от 2016 г.. Това каза по време на парламентарния контрол днес министърът на земеделието, храните и горите Румен Порожанов в отговор на въпрос относно политиката на ведомството за развитието на сектор \"Пчеларство\", предава БТА. По думите на министъра наблюдава се трайна тенденция за окрупняване на пчелините. От момента на присъединяването ни към ЕС, благодарение на европейските инвестиции, средният брой семейства в един пчелин достига от 21,4 през 2007 г. до 57 през 2017 г. Държавата предлага подпомагане на сектора чрез няколко финансови схеми - \"де минимис\", по която през 2017 г. са осигурени 2,4 млн. лева и схемата за компенсиране на материални щети за загинали животни и унищожени пчелини заради бедствия, която работи от 2015 г. През 2017 г. по тази схема са изплатени над 11 хил. лева за унищожени пчелни семейства и кошери. Чрез държавната помощ за водене на родословна книга и определяне на продуктивността и генетичните качества на пчелите се осъществява индиректна подкрепа на пчеларите като се подпомага дейността на развъдните организации със 120 хил. лева през последните две години. Чрез фонд \"Земеделие\" се предоставят инвестиции на регистрирани пчелари за закупуване на търговски обекти и оборудване, която за целия програмен период е 6 млн. лева. Освен с пари от националния бюджет секторът се подпомага и по европейските програми чрез Националната програма \"Пчеларство\" /с бюджет за 2017 г. от 4,8 млн. лева/ и Програмата за развитие на селските райони /ПРСР/чрез мерките 4.2, 6.1, 9 и 11, с национално съфинансиране. Пчеларството е много чувствителен сектор и той винаги е определян от земеделското министерство като традиционен и много значим, заяви Румен Порожанов. Той добави, че Националната програма по пчеларство е напълно синхронизирана с европейската политика в сектора и тя е насочена към опазване здравето на пчелните семейства, осигуряване на качеството на пчелните продукти, подобряване на общите условия за производство и търговията с пчелния мед. Не на последно място, отчитайки обезлюдяването на селските райони, се стремим да осигурим и допълнителни доходи на населението в тях, наред с развитието на професионалното пчеларство. В България няма акредитирана лаборатория, която в случаите на отравяне на пчелите да направи необходимия анализ, който да им позволи компенсиране на загубите, когато то е причинено от неправилно използване на препарати за растителна защита, репликира депутатът от БСП Светла Бъчварова, съавтор на питането. По нейно мнение изброените средства не са достатъчни, за да обхванат пълноценно всичките близо 17 хил. земеделски стопани, с регистрирани по Закона за животновъдството пчелини. Бъчварова попита каква визия има МЗХГ за увеличение на Националната програма за пчеларство с 50 на сто, каквито препоръки има и от страна на ЕС. Различните браншови организации, които са 11 на брой, се оплакват, че се работи само с една от тях, каза още Бъчварова. \"Тази година не сме направили дерогация за използването на неоникотиноидите. От 10 дни вече има забрана от страна на ЕК за тяхното използване, въпреки това ние не дадохме подобно разрешение\", коментира темата министър Порожанов. При нашите пчелари обаче има и други проблеми и те са свързани с неправилната грижа за пчелите, сред които и хигиената, добави той. Що се отнася до увеличението на програмата с 50 на сто на този етап не мога да отговоря, посочи земеделският министър.", "date": "2018.05.11", "title": "Порожанов: Производството на мед у нас се увеличава"}
{"url": "https://www.24chasa.bg/novini/article/6858184", "text": "Хиляди индонезийци мюсюлмани участваха в протестен митинг срещу решението на американския президент Доналд Тръмп да признае Йерусалим за столица на Израел, в навечерието на преместването на американското посолство, предаде Асошиейтед прес. Около пет хиляди души се събраха около за петъчна молитва около знаковия Национален паметник в Джакарта, развявайки индонезийски и палестински знамена. САЩ планират в понеделник да преместят посолството си от Тел Авив в Йерусалим - пет месеца след като Тръмп го призна за столица на Израел. Палестинците също претендират за Йерусалим като своя столица, предаде БТА. \"Ние, мюсюлманите, сме против всяка форма на колониализъм и потисничество над палестинците\", заяви един от ораторите, приветстван с викове \"Аллах акбар\". Протестът беше организиран от ново обединение, включващо най-влиятелния, контролиран от правителството Индонезийски съвет на улемите, и твърдолинейни групировки като Фронта на защитниците на исляма (FPI), който има дълга история на атаки срещу нощни клубове, хвърляне на камъни по западни посолства и нападения срещу други религиозни групи. Индонезия осъжда категорично решението (на Тръмп), заяви президентът Джоко Видодо днес на тристранна среща между духовници от Афганистан, Индонезия и Пакистан и призова Съвета за сигурност и Общото събрание на ООН да обсъдят въпроса и да вземат мерки. Индонезия, която е най-многолюдната мюсюлманска страна в света, няма дипломатически отношения с Израел и отдавна е силен поддръжник на палестинските аспирации за държава, отбелязва АП.", "date": "2018.05.11", "title": "Индонезийци на протест срещу решението на САЩ да признае на Йерусалим за столица на Израел"}
{"url": "https://www.24chasa.bg/novini/article/6858391", "text": "Експерти на Регионалната инспекция по околната среда и водите /РИОСВ/ в Русе са съставили седем акта на физически лица за установено административно нарушение на Закона за защитените територии (ЗЗТ) в \"Сребърна\", съобщиха от инспекцията. Ловци от местните дружинки са навлезли в северната част на \"Сребърна\", нарушавайки цeлостта на оградата на системата за видеонаблюдение. Съгласно разпоредбите на ЗЗТ в поддържаните резервати, представляващи изключителна държавна собственост, са забранени всякакви дейности с изключение на охрана, посещения и събиране на генетичен материал с научна цел, както и поддържащи мерки, регламентирани с плановете за управление, се казва в съобщението. Поискано е съдействие от РУ на МВР в Силистра за установяване на нарушителите и техните действия. Актовете са връчени на виновните. Предстои директорът да определи вида и размера на наказанията.", "date": "2018.05.11", "title": "Съставени са седем акта на нарушители в \"Сребърна\""}
{"url": "https://www.24chasa.bg/novini/article/6858389", "text": "Папа Франциск ще посети Румъния в началото на 2019 г., съобщи румънският премиер Виорика Дънчила, която днес бе приета от Светия отец в рамките на официалното й посещение във Ватикана, предаде Медиафакс. Дънчила посочи, че разговорът й с папата е продължил 45 минути и че е много развълнувана от срещата си с него. Тя заяви, че папа Франциск я е питал дали хората в Румъния са вярващи и дали има разбирателство между православни и католици, на което тя отговорила положително. \"Попита ме дали имам силата да доведа докрай този мандат. Казах му \"да\". Каза ми, че в началото на следващата година ще дойде в Румъния. Обсъдихме и факта, че съм първата жена премиер в Румъния, този факт го зарадва\", посочи Дънчила, която оглави румънското правителство в началото на тази година, цитирана от БТA. В края на миналия месец румънският президент Клаус Йоханис заяви, че оттегля доверието си от премиера Виорика Дънчила, след като правителството прие секретен меморандум за преместване на румънското посолство в Израел от Тел Авив в Ерусалим, без да се консултира с него. Той призова неколкократно за оставката на Дънчила, но тя заяви, че няма да се оттегли от поста докато има подкрепата на лидера на управляващата Социалдемократическа партия Ливиу Драгня.", "date": "2018.05.11", "title": "Папа Франциск заяви, че ще посети Румъния в началото на 2019 г."}
{"url": "https://www.24chasa.bg/novini/article/6858394", "text": "Полицията използва сълзотворен газ, за да сложи край на студентска блокада на студенти в университетска сграда, заради която бяха отменени насрочени изпити, предадоха ДПА и Асошиейтед прес, цитирани от БТА.  Студентите блокираха достъпа до учебното заведение в знак на протест срещу реформата на системата за висше образование, по-специално срещу нов закон за влизане в университетите, който според тях е прекалено селективен. Протестът днес бе организиран в парижкото предградие Аржантьой. Протестиращите оформиха жива верига, за да попречат на други студенти да влязат в сградата. Накрая сили на полицията за борба с безредици използваха сълзотворен газ и блокадата бе свалена, но университеската управа отмени изпитите заради създалото се напрежение. Същият университет, чиято главна сграда е в по-централна част на Париж, нарочно беше решил да премести изпитите в сградата в Аржантьой, за да избегне протестите, припомня ДПА. В последните месеци студенти блокираха редица френски университети в знак на протест срещу новия закон и това наложи намесата на полицията. В телевизионно интервю миналия месец френският президент Еманюел Макрон каза, че \"професионални подбудители към нарушаване на обществения ред\" са замесени в протестите и препоръча на студентите вместо да протестират, да се готвят за изпитите. Мобилизацията съвпада с петдесетата годишнина от големите студентски и работнически протести през май 1968 г., но не придоби същите измерения. В много случаи сега студентските съвети сами гласуваха за прекратяване на блокадите на учебните заведения, отбелязва ДПА. Същевременно във Франция има поредна стачка в железопътния транспорт срещу планираните реформи в държавните железници, допълва АП.", "date": "2018.05.11", "title": "Полицията използва сълзотворен газ заради блокада на университет в Париж"}
{"url": "https://www.24chasa.bg/novini/article/6858399", "text": "Сърбия никога няма да признае Косово и настоява за компромисно решение, заяви днес министърът на външните работи на Сърбия Ивица Дачич и изтъкна, че би било голям успех, ако се стигне до компромис, тъй като Косово е \"близо до осъществяването на своята независимост\", съобщи Танюг. Дачич заяви, че Сърбия оцелява благодарение на традиционните си приятели, а за международната общност въпросът за Косово е решен и те не желаят да разговарят за това, предава БТА. Сръбският външен министър заяви още, че Сърбия няма да позволи Хърватия да отрича престъпленията от Втората световна война и да подценява престъпленията. Дачич подчерта, че Сърбия и Хърватия преди години са се договорили да започнат диалог по отворените въпроси и тези въпроси да се решават. Той каза, че тези въпроси са от миналото и трябва да се върви напред.", "date": "2018.05.11", "title": "Ивица Дачич: Сърбия никога няма да признае Косово"}
{"url": "https://www.24chasa.bg/novini/article/6858408", "text": "7 спасители чакат времето да се оправи, за да тръгнат нагори в акцията по издирването на Боян Петров. Българският алпинист изчезна под връх Шиша Пангма. В Китай отделят огромно внимание на този случай, съобщи на пресконференция посланикът Джан Хайджоу в София. Последната информация е, че в базовия лагер има 100 души, от които 25 са спасителите. Другите са медицински и логистичен екип. Спасителите са разделени на групи и са ръководени от един от най-известните китайски алпинисти. Първата група е от 12 души, които са тръгнали от базовия лагер към лагер 1 (6400 м). При подходящи атмосферни условия утре 7 от тях ще поемат към лагер 2, а на 13-и - евентуални петима за лагер 3, който е на 7300 м. В момента няма операция по издирването. Двата хеликоптера от Непал излетяха, но се върнаха. За кацането им е направена специална площадка на 3700 м. Метеорологичната информация е за скорост на вятъра от 10-16 метра в секунда и температура от минус 12 до минус 25 градуса. Очаква се на 13-и времето леко да се подобри и да почнат действия над 7300 м.", "date": "2018.05.11", "title": "Китайският посланик: На 13 май ще търсят Боян Петров от лагер 3 нагоре (Обновена)"}
{"url": "https://www.24chasa.bg/novini/article/6858411", "text": "Една от основните групи във Великобритания, подкрепяли Брекзит на референдума през 2016 г., беше глобена днес със 70 000 лири заради некоректно отчитане на разходите и надхвърляне на лимита за изразходване на средства, съобщи избирателната комисия, цитирана от световните агенции. Комисията каза, че групата \"ЛийвИЮ\" (Leave.EU) е дала неверни данни за разходите си във връзка с референдума и не е включила в тях поне 77 380 лири, които са над позволения лимит. Смятайки нарушението за много сериозно, избирателната комисия посочи, че отговорният за представянето на отчета, може да е извършил криминално престъпление и предаде случая на полицията, обяви Боб Познър - финансов директор в комисията. Leave.EU се оправда, че е надхвърлила лимита за кампанията си само с по-малко от 0,1 процент и става дума за смехотворен опит радетелите за напускане на ЕС да бъдат представени като нарушители на правилата. Основателят на Leave.EU Арън Банкс каза, че избирателната комисия е пълна с противници на Брекзит, които не са били безпристрастни и затова понякога ги наричат римоунърс /remoaners - вайкащи се (от англ. moan - вайкане, оплакване). Според него решението е политически мотивирана атака срещу Брекзит и срещу 17,4 милиона души, гласували за независима Великобритания. Избирателната комисия посочва, че Leave.EU не е включила в отчета услугите, получени от американската фирма за стратегии \"Годард Гънстрър\" в декларираните разходи. Комисията е установила, че Leave.EU некоректно е отчела и три получени заема. Комисията обаче посочва, че няма данни Leave.EU да е получавала дарения или платени услуги от политическата консултантска фирма \"Кеймбридж аналитика\", която беше в центъра на скандала с Фейсбук и използването на лични данни на потребители в политически кампании.", "date": "2018.05.11", "title": "Британската избирателна комисия глоби движение на евроскептици, подкрепящи Брекзит"}
{"url": "https://www.24chasa.bg/novini/article/6858418", "text": "Бягайки от острата криза в страната си, хиляди венецуелци се заселват в Галисия - испанска земя, откъдето са заминали предците им или където са се родили. Сега тя има нужда от свежа кръв за да преодолее обезлюдяването. 44-годишният Карлос Вейга е напуснал през ноември тримилионния Каракас, за да се засели в общината с най-голямо население в Галисия - Виго, която не наброява повече от 300 хиляди жители. От Карибско море до брега на Атлантическия океан шокът е бил огромен. \"Веднага след пристигането си трябваше да постъпя в болница по спешност с малкия ми син, който получи белодробна инфекция заради студа и дъжда\", каза той в заобиколения от зелени планини крайбрежен град, където се е заселил с жена си и двамата им синове. \"Благодарение на родителите ми можах да получа испанско гражданство, което не мислех, че ще използвам някога\", казва синът на галисийци. В Каракас \"едно полицейско отвличане беше капката, преляла чашата\". Като се прибави липсата на лекарства и ваксини за децата им, това незаконно няколкочасово задържане го води до решението да замине. Тласкани от икономическата криза, хиляди венецуелци заминават за Галисия, където техни близки са готови да им помогнат, а властите ги насърчават да \"се завърнат\". През миналия век част от населението на този северен испански регион бяга от бедността, за да си опита късмета в Северна и Южна Америка. \"Галисия има демографски проблем и голям дял възрастни хора\", обяснява Антонио Родригес Миранда - секретар по миграционните въпроси в Галисия. Така внуците и правнуците на галисийците, станали венецуелци, \"сега могат да затворят кръга и да се върнат\", казва той. През 2018 г. регионалното правителство ще изразходва 2,2 млн. евро за помощи за завръщане. Осем от десет такива искания идват от венецуелци. От 1 януари 2017 г. над 24 000 вече живеят в този регион с 2,7 милиона жители. Спокоен живот Карлос не е успял да продаде строителното си предприятие във Венецуела, подобно на доста свои сънародници, на които кризата попречи да продадат имотите си, за да емигрират. Той живее с финансова помощ за завръщане, предоставена от испанската държава: по 428 евро месечно за срок от година и половина. Карлос обаче казва, че вече е намерил \"качеството на живота, загубено в Каракас\" и хвали \"личната и съдебната сигурност, както и доставките на храни\". Тези, които успеят да си намерят работа, често се трудят в ресторанти, заводи, кол центрове или се грижат за домакинството в частни домове. \"Няма много работа\", признава Мария Фернанда Руис, която работи във Виго в едно от трите бюра за прием, създадени от регионалното правителство заедно с Федерацията на венецуелците в Галисия. На венецуелец \"му трябват една-две години\", за да се интегрира, казва тя. През 50-те години, когато венецуелският петрол обещаваше благоденствие, 17-годишната Ермосинда Перес напуска родната си Галисия. Шест десетилетия по-късно тя се е върнала с натежало сърце, защото във Венецуела вече не намира кислород, нужен за лечението на белодробния емфизем на съпруга й. \"Много ми е мъчно, защото се върнах в страната си, но оставих другата си родина\", казва 80-годишната жена. Тя се опитва да се приспособи към студа във Виго, където живее в малък апартамент с дъщеря си, зет си и двете си внучки. \"Никога не съм мислила за завръщане. Бях добре там, имах къща, апартамент на плажа, свой живот\". Ермосинда не може да получава венецуелската си пенсия - страната не изплаща пари в чужбина от две години, и разчита на дъщеря си и зет си, които са вложили своите спестявания в магазинче за тютюневи изделия. Семейството на Моника Ханейро първо е трябвало да прибегне до пакети с храна от Каритас или да премине обучение, организирано от Червения кръст, но уверява, че си е струвало: \"Може и да нямам много, но живеем спокойно и много по-добре в сравнение с Венецуела\". 13-годишната й дъщеря отива без придружител до дома на приятелка: това е немислимо в родната й страна, където престъпността е висока.  (От БТА)", "date": "2018.05.11", "title": "Хиляди венецуелци \"се завръщат\" в Галисия"}
{"url": "https://www.24chasa.bg/novini/article/6858423", "text": "Малко над 155 млн. лв. са средствата, които се инвестират в пътната инфраструктура в Област Ловеч през последните три години. Това обяви днес министърът на регионалното развитие и благоустройството Николай Нанков, който посети областния център днес за празника на града. Вече са изпълнени 15% от предвидените дейности по изграждането на 9,3-километровия участък на магистрала „Хемус“ между Ябланица и Боаза, който се финансира с 67 млн. лв., съобщи министърът и подчерта, че се работи изключително бързо. Той коментира, че чрез препроектирането на дългото 52 км трасе между Боаза и пресичането с пътя Плевен – Ловеч се очаква да бъдат спестени около 300 млн. лв. чрез съкращаване на първоначално предвидените тежки, скъпи и сложни за поддръжка съоръжения. Обществената поръчка за него ще стартира през месец юни, като реалната строителна работа може да започне до края на годината, ако няма обжалвания на процедурата, стана ясно от думите на министъра. Той допълни още, че ще настоява за бърза и качествена работа. Предвижда скоростта за движение по участъка да бъде 130 км/час. Министър Нанков съобщи още, че с добри темпове се рехабилитират обходният път на Ловеч, финансиран със 17 млн. лв. от Оперативна програма „Региони в растеж“, и общинският път на входа на града. Графиците за работа по двата обекта са синхронизирани, за да може след приключване на ремонта на общинския път движението да бъде пренасочено по него и да се затвори изцяло за ремонт тунелът по обходния път на Ловеч, който е в най-лошо конструктивно състояние. През 2014-2015 г. в областта бяха рехабилитирани 90 км пътища с около 48 млн. лв. от старата Оперативна програма „Регионално развитие“ 2007-2013 г., напомни Николай Нанков. Нашите усилия са максимално бързо да строим скоростни пътища и магистрали, за да изведем трафика от населените места, подчерта той и припомни, че около 8-9% от стойността на всеки проект са предвидени за изпълнение на мерки за пътна безопасност. Министърът подчерта, че за да бъде осигурена такава, трябва да има по-добър контрол на пътя, по-добра инфраструктура и мантинели, за поставянето на които годишно не достигат 12 млн. лв. Николай Нанков коментира още, че с увеличените приходи чрез внедряването на тол системата през 2019 г. ще има повече средства не само за строителство и ремонт на пътища, но и за пътна безопасност. Той напомни и че са подготвени нови норми за проектиране на пътища с повишени изисквания относно мерките за пътна безопасност. В изпълнение са 10 от 11-те одобрени за финансиране от Националната програма за енергийна ефективност многофамилни жилищни сгради в Ловеч, съобщи още министърът. Николай Нанков коментира, че се подготвя изцяло нова жилищна стратегия, която предстои да бъде подложена на обществено обсъждане и на чиято база ще се формира нова програма с нов бюджетен ресурс.", "date": "2018.05.11", "title": "Над 155 млн. лв. се инвестират в пътна инфраструктура в Област Ловеч"}
{"url": "https://www.24chasa.bg/novini/article/6858440", "text": "Лидерът на БСП Корнелия Нинова и зам.-председателят на ПГ на \"БСП за България\" Георги Свиленски се срещнаха с представители на българските превозвачи, съобщиха от пресцентъра на БСП. Те обсъдиха приетото днес в парламента решение, по инициатива на левицата, с което се задълкжава Министерски съвет да защити родните превозвачи от готвените законодателни промени по пакет \"Мобилност\" на ЕК. От своя страна превозвачите изразиха съмнение, че изпълнителната власт ще изпълни това решение и, че няма време, тъй като на 15 май се внася в комисиите на европарламента, а на 24 май ще бъде гласувано. Зам.-председателят на Националното сдружение на българските превозвачи Красимир Лалов потвърди решението им да протестират по време на Срещата на върха между ЕС и Западните Балкани, която ще се проведе на 16 и 17 май в София. \"Твърдо заставаме зад исканията ви и подкрепяме протеста ви\", заяви Корнелия Нинова. Тя допълни, че още в сряда в парламента от БСП ще поискат МС да обясни как изпълнява решението на Народното събрание, което бе взето единодушно от всички групи.", "date": "2018.05.11", "title": "Нинова към превозвачите: Подкрепяме исканията и протеста ви"}
{"url": "https://www.24chasa.bg/novini/article/6858450", "text": "Бюрото на Върховния комисар на ООН по правата на човека е обезпокоено от насилието и сплашването на журналисти в Черна гора, заяви на брифинг в Женева говорителката на бюрото Равина Шамдасани, цитирана от ТАСС и БТА. Властите в страната трябва да осигурят разследване на нападенията над сътрудници на медиите и да изправят виновниците пред съда, посочи говорителката. Тя изрази дълбока загриженост от продължаващата атмосфера на насилие и сплашване на журналисти в Черна гора, като обърна внимание на извършеното на 8 май нападение в Подгорица срещу журналистката Оливера Лакич, която бе ранена с огнестрелно оръжие на входа на дома си. Говорителката припомни, че Лакич, която провежда журналистически разследвания и критично оценява в материалите си ситуацията в страната, вече е била обект на нападение през 2012 г. Говорителката посочи още, че през април в град Биело поле е бил взривен автомобил пред дома на журналиста Сеад Садикович, който също провежда разследвания за корупция и организирана престъпност. Ние сме обезпокоени от съобщенията за това, че журналисти, по-специално такива, които се смятат за критично настроени към властите, са били заплашвани, подлагани на физическо насилие, дискредитиращи съдебни разследвания и кампании за очерняне, отбеляза Шамдасани. По сведения на неправителствени организации, с които разполага Бюрото на Върховния комисар на ООН по правата на човека, от 2013 г. в Черна гора всяка година са били извършвани 20 до 25 нападения срещу средства за масова информация и техни сътрудници. В тази връзка Бюрото на Върховния комисар на ООН по правата на човека напомни на Черна гора необходимостта \"да спазва международните си задължения в сферата на правата на човека, засягащи защитата на свободата на изразяване на мнение, включително защита на журналистите и средствата за масова информация от всякакви форми на насилие и цензура\".", "date": "2018.05.11", "title": "ООН изрази притеснения относно насилието и сплашването на журналисти в Черна гора"}
{"url": "https://www.24chasa.bg/novini/article/6858470", "text": "Младежът, който блъсна с колелото си момиченце на годинка и осем месеца в Южния парк, и не спря, е осъждан за дрога и каране без книжка. Инцидентът стана на 9 май около 18,30 ч. Пръв за него съобщи бащата на детето Мирослав Джоканов във фейсбук. Той пусна и снимки на велосипедиста с призив хората да го разпознаят. “Той е минал през крака на дъщеря ми, влачил я е 2 метра, след това е станал, вдигнал е колелото си и е избягал”, разказа пред “24 часа” Джоканов. След като кадрите с лицето на колоездача бяха споделени от хиляди, 24-годишният Борислав Миланов се предал сам в столичното 4-о РУ. Той отишъл вечерта на 10 май с адвокат. Обяснил, че е избягал, защото се притеснил от наобиколилите го хора. Младежът има досие. През 2015 г. бил заловен с малки количества марихуана и амфетамини. Бил осъден на 1000 лв. глоба. Година по-късно след второ поредно хващане да кара без книжка получил нова присъда. Този път магистратите го осъдили на пробация за 6 месеца. Сега мъжът е обвинен за нанасяне на телесна повреда по непредпазливост. Детенцето е със счупен ляв крак в “Пирогов”, а Миланов ще остане в ареста за 72 часа.", "date": "2018.05.11", "title": "Колоездачът, блъснал дете, осъждан за дрога и каране без книжка. Остава в ареста за 72 ч."}
{"url": "https://www.24chasa.bg/novini/article/6858436", "text": "Тази вечер, прибирайки се късно в семейната ни къща в Червен бряг, бях нападнат от неизвестен мъж, които ми нанесе няколко удара с крак в областта на корема и гърба. Това написа във фейсбук разследващият журналист и бивш пиар на общината в Червен бряг Христо Гешов. \"За негово и на поръчителя му нещастие съм добре, въпреки болките и множеството натъртвания. Остро осъждам подобни деяния над мен и семейството ми. Това нападение, свързвам на 100% с редицата мои разследвания и подадени сигнали до компетентните органи срещу местната власт в Червен бряг. Сърдечни благодарности на полицейският екип за бързата реакция и на центъра за спешна помощ гр. Червен бряг и по конкретно на д-р Карагеоргиев\", пише още Гешов.  Припомняме, че в началото на май в предаването \"Господари на ефира\" журналистът направи разкрития около фирмите, които печелят конкурсите и зависимостите им с кмета Данаил Вълов и приближените му. ", "date": "2018.05.11", "title": "Пребиха журналиста Христо Гешов в Червен бряг"}
{"url": "https://www.24chasa.bg/novini/article/6858615", "text": "“2025 година е реалистична дата за разширяване на Европейския съюз в посока Западни Балкани. Нека да подкрепим страните-кандидатки и да сме искрени с тях. Гражданите на тези страни трябва да имат увереност, че когато изпълнят критериите, вратата за тях ще бъде отворена.” С тези думи вицепремиерът и министър на външните работи Екатерина Захариева се обърна към колегите си от региона и Вишеград в навечерието на Срещата на върха ЕС-Западни Балкани, която ще се проведе в София идната седмица. Екатерина Захариева участва във втората среща на външните министри във формата „Вишеград-4 плюс“ и „Балкани-4 плюс“ в местността Сунио край Атина. Във форума участват страните от Вишеградската група и четирите балкански държави-членки на ЕС (Гърция, България, Хърватия и Румъния). Като наблюдатели по време на срещата са поканени и шестте страни от Западните Балкани, които не са членки на ЕС, Словения и Кипър. Всички присъстващи топ дипломати благодариха на Българското председателство на Съвета на ЕС, че постави високо в дневния ред европейската перспектива на Западните Балкани. Министрите приветстваха срещата в София и подкрепиха изцяло практичните мерки за интеграция на региона, които ще съпътстват политическата подкрепа. Външният министър на Република Македония Никола Димитров каза, че набраната подкрепа за страните от региона по време на Българското председателство ще има решаващ ефект за бъдещето на Балканите и че тази година ще реши съдбата им за поне едно десетилетие напред. Първите дипломати се обединиха около мнението, че не бива Европа да се развива на две скорости. “България е против двойните стандарти като този при храните - нашите граждани не са второ качество. Друг пример за двоен стандарт е Шенген - България е изпълнила техническите критерии от 2011 г., но не е приета по политически причини”, каза Екатерина Захариева. Тя призова в разговора за бъдещето на Европейския съюз да участват и страните-кандидатки. “Непрекъснато трябва да подобряваме работата на институциите си - призова българският първи дипломат. - Трябва да си спомним защо е създаден ЕС и защо страните-кандидатки искат да се присъединят към него - не е само заради икономическия просперитет и заради по-добрия живот, който водят неговите граждани, а заради ценностите и правата на човека.”", "date": "2018.05.11", "title": "Външните министри от Балканите и Вишеград: 2025 година е реалистичен срок за разширяване на ЕС"}
{"url": "https://www.24chasa.bg/novini/article/6858619", "text": "Семейство, прибрало две сладки синеоки котенца на два месеца, с изненада откри, че мъничетата никак не са безопасни, когато започнаха да разкъсват пластмасовите биберони и да хапят ръцете, които ги хранят, съобщава Ройтерс. Съпрузите от гр. Сан Антонио, щата Тексас, доверили пред властите, че си мислели как са се сдобили с представители на престижната порода бенгалски котки. Но се оказало, че са приютили американски рисчета. Свирепите мъничета били поверени на приют за диви животни. Но местните власти започнали разследване за нарушаване на законите за защита на дивата природа в щата Тексас, предава БТА. \"Бенгалските котенца въобще не приличат на диви котки. Те са като всички останали домашни котки\", заяви говорителката на Службата за защита и рехабилитация на дивите животни в Сан Антонио Лиса Норууд. По нейните думи двата вида рядко биват обърквани. Съпрузите, пожелали анонимност, дали противоречиви сведения за това как са се сдобили с котенцата. Първоначално заявили, че се натъкнали на тях на алея в парка. По късно - че им били донесени от роднина, който ги открил в отдалечен район. Ако се докаже, че стопаните съзнателно са приютили рисчетата, знаейки, че са диви животни, те могат да бъдат подведени под съдебна отговорност. В момента се правят усилия за издирване майката на малките. Ако тя не бъда открита, възможно е те никога да не могат да бъдат върнати към дивата природа. Служителите в приюта се стараят рисчетата да имат минимални контакти с хората, така че да запазят инстинктивния си страх от тях. Само така те биха могли да оцелеят, ако бъдат пуснати на свобода.", "date": "2018.05.11", "title": "Семейство приюти две котки, оказаха се опасни рисове (Снимки)"}
{"url": "https://www.24chasa.bg/novini/article/6858655", "text": "Правозащитни и медийни организации призоваха британския премиер Тереза Мей да окаже натиск върху турския президент Реджеп Тайип Ердоган във връзка с \"климата на страх\" в неговата страна, предаде ДПА, цитирана от БТА. \"Това посещение е възможност за Тереза Мей да покаже на президента, че човешките права и развитото гражданско общество в Турция са приоритет за Обединеното кралство\", заяви Кейт Алън, директор на британския клон на Амнести интеренешълнъл. \"Под прикритието на извънредното положение турските власти започнаха съзнателно да унищожават гражданското общество, изпращайки в затвора защитниците на човешките права, закривайки организации и създавайки задушаващ климат на страх\", посочи още тя. Групата за свобода на словото ПЕН заяви, че планира протест под наслов \"Свободни турски медии\" в Лондон по време на посещението на Ердоган във вторник, а друга медийна организация - \"Общество на редакторите\", написа отворено писмо до Мей с призив да повдигне въпроса за \"много сериозните безпокойства, за които се съобщава, по отношение на свободата на медиите в Турция\". \"Влошаването на медийните свободи и използването на правомощията на извънредното положение за вкарване в затвора на журналисти в Турция е дълбоко обезпокояващо в момент, когато страната се нуждае от свободна преса повече от всякога\", написа изпълнителният директор на групата Иън Мъри. Ердоган ще пристигне във Великобритания в неделя, а срещата му с Тереза Мей е планирана за вторник.", "date": "2018.05.11", "title": "Призовават Тереза Мей да окаже натиск върху Ердоган за човешките права"}
{"url": "https://www.24chasa.bg/novini/article/6858659", "text": "„Ветеринарни лекари на живо“ - кампанията на PURINA® се нареди сред петте най-добри в категорията „Кампания в социалните мрежи“ в престижния международен конкурс SABRE Awards. В комуникационния форум вземат участие кампании от Европа, Африка и Близкия изток, като тази година броят им надхвърля 2500. Бг инициативата е разработена в рамките на дългосрочното партньорство между PURINA® и APRA Porter Novelli и ще се бори за първа награда на финала на конкурса през месец май в Амстердам. Освен това кампанията участва и в конкурса BAPRA Bright Awards на Българската асоциация на ПР агенциите, който се проведе късно снощи в София. Екипът на агенцията спечели 5 награди, а отличените проекти бяха в категориите „Корпоративен ПР“, „Public Affairs“, „Комуникационна кампания на годината“ и „Агенция на годината“. Кампанията „Ветеринарни лекари на живо“ се провежда на Фейсбук страницата на PURINA® България в реално време. Инициативата се осъществява с подкрепата на над 70 ветеринарни клиники в цялата страна и е насочена към подобряване на качеството на живот на домашните любимци и улесняване на достъпа до медицинска помощ. Потребителите, задали въпрос в онлайн дискусията, получават ваучери за безплатен профилактичен преглед на своя домашен любимец в партньорските клиники. През 2017 г. PURINA® организира 4 онлайн образователни сесии, посветени на грижата за домашните любимци. В лекциите взеха участие осем ветеринарни лекари от най-големите клиники в страната, а темите, на които се акцентира, бяха посветени на здравословните проблеми на домашните любимци и предизвикателствата, пред които се изправят собствениците им. По време на обучителните сесии на потребителите бяха разяснени кои са основните симптоми на различни заболявания при животните, как собствениците им да предотвратят появата им, както и спецификите при хранене на домашния им любимец. В четирите онлайн лекции, които се проведоха през 2017 г., ветеринарните специалисти отговориха на над 550 въпроса, а видеата бяха гледани над 280 000 пъти. През тази година са предвидени още 3 онлайн сесии, които ще обхванат по широк кръг от теми, за да могат да отговорят на всички въпроси на собствениците на домашни любимци и да им помогнат да бъдат по-добри заедно.", "date": "2018.05.11", "title": "Българска кампания в социалните мрежи е сред 5-те най-добри в Европа"}
{"url": "https://www.24chasa.bg/novini/article/6858666", "text": "Замърсяването на бреговата ивица на река Дунав край Русе е частично ликвидирано. Това съобщиха от Регионалната инспекция по околната среда и водите в града, след като днес експерти са извършили проверка на място, предаде БТА. Замърсяването от пластмасови отпадъци, дървесна маса и отпадъчна органична субстанция в участъка между територията на бившия Комбинат за тежко машиностроене /КТМ/, където е разположена индустриална зона \"Тегра\", и град Мартен бе констатирано преди около две седмици след подаден сигнал в екоинспекцията. Екоекспертите са констатирали, че са предприети мерки от операторите на площадката, но замърсяването все още не е ликвидирано. Голяма част от органичните отпадъци са изгребани и прибрани в съдове. Предстои да бъдат неутрализирани в пречиствателно съоръжение. Високите нива на водите на реката не позволяват навлизането на техника и пълното почистване на терена. Експертите на РИОСВ в Русе са дали предписания на операторите, ангажирани с почистването, да уведомят инспекцията при възобновяване на дейностите.", "date": "2018.05.11", "title": "Частично ликвидираха замърсяването на бреговата ивица на Дунав край Русе"}
{"url": "https://www.24chasa.bg/novini/article/6858672", "text": "Кения изпрати в космоса първия си сателит \"родно производство\", предаде ДПА, цитирана от БТА. Наносателитът 1KUNS-PF - куб с размери десет на десет сантиметра, конструиран от специалисти от университета на Найроби, е изстрелян от Японската агенция за изследванe на космическото пространство (ДЖАКСА), която също има принос в разработката. Екипът зад сателита се надява да запише името си в историята, впускайки се в космическата наука. Кения не крие амбицията си да стартира собствена космическа програма. Сателитът е проектиран за ограничено наблюдение на Земята и аудио излъчване в помощ на области като климатични изследвания, картографиране на повърхността и дивата природа, метеорология, транспорт и логистика. Ако начинанието се увенчае с успех, специалистите от университета на Найроби планират да разработят по-големи сателити с висока разделителна способност и \"сериозен научен и технологичен потенциал за страната\".", "date": "2018.05.11", "title": "Кения изпрати в космоса първия си сателит свое производство"}
{"url": "https://www.24chasa.bg/novini/article/6858641", "text": "Не съм изгонен от Зографския манастир. Има достатъчно снимки на сайта на манастира, където прекарах празниците около Гергьовден. И аз бях шокиран и съкрушен да науча тази новина и какво се крие зад нея. Нищо срамно няма човек да бъде с белезници, но тази ужасна новина е била сътворена от някой от обитателите на манастира \"Св. Георги Зограф\". Това каза архимандрит Никанор в предаването \"Лице в лице\" по  Арести, белезници, на колене - начинът на написване показва едно травматизирано съзнание и желание на някого да бъда омърсен в очите на хората. Всеки, запознат с устава на Света гора, разбира, че това е един абсурд. Обект съм на фалшиви новини, каза още архимандритът. Има снимки, аз служих на Света гора, бях там с кола с пернишка регистрация. Моето светско име не е тайна, ходил съм много пъти в Зографския манастир и тяхната канцелария разполага с него. Не зная кой е съставил този документ, но името ми не се пише така. Това е направено от мързелив и глупав човек, каза Никинор по повод документ, според който в Атон архимандритът е обявен за персона нон грата.  Ние - вътре в църквата - даваме пример на отношение, което не бива да идва от църквата - това е език на омразата. Не трябва обществото да е толерантно, когато се дава такъв пример на отношения от църквата. Ние трябва да простим на тези хора, аз им прощавам и не се сърдя на тези хора, коментира още архимандрит Никанор.                                                                                                                                                                                                                                                                                                                       ", "date": "2018.05.11", "title": "Архимандрит Никанор: Някой от манастира \"Св. Георги Зограф\" сътвори новината за гоненето ми"}
