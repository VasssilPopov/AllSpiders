{"url": "https://www.24chasa.bg/novini/article/6967023", "text": "Върховният касационен съд (ВКС) не допусна за разглеждане жалбата на бившия премиер Симеон Сакскобургготски и сестра му Мария Луиза Хробок за възстановяването на собственост върху земеделското стопанство “Врана”. Така в сила остава решението на Софийския апелативен съд, че то е на държавата. Делото за стопанството “Врана” е различно от това за двореца “Врана”, по което Софийският градски съд (СГС) още не се е произнесъл. Стопанството е национализирано през 1947 г., в момента за него се грижи “Врана” ООД. Според върховните магистрати интендантството на цивилната листа на царя е било държавно учреждение и е придобило имотите на царя като монарх, а не като физическо лице. Подобно становище бе застъпено и по другите дела за царските имоти. Съдиите осъждат Сакскобургготски да плати и 130 хил. лв. за адвокатски разноски на фирма “Врана” ООД. ", "date": "2018.07.17", "title": "Стопанството “Врана” остава на държавата"}
{"url": "https://www.24chasa.bg/novini/article/6966984", "text": "Втора комисия в парламента - тази за борба със сивата икономика, подкрепи вдигането на акциза за бездимните цигари. През миналата седмица предложението мина през бюджетната комисия. На заседание във вторник депутатите от комисията за борба със сивата икономика приеха на първо четене предложението на Менда Стоянова от ГЕРБ налогът да се увеличи. Председателят на комисията Емил Димитров - Ревизоро обясни, че законопроектът е подкрепен, а окончателният размер на акциза ще бъде определен при второто четене на текстовете. В подкрепа на промените гласуваха ГЕРБ, “Обединени патриоти” и “Воля”, а против бяха от “БСП за България” и ДПС - основно с аргумент, че не трябва да се променят данъчни ставки, преди да е изтекла бюджетната година. Така с 10 на 8 гласа предложението бе подкрепено и влиза за разглеждане в пленарната зала. Най-вероятно това ще стане още през тази седмица, но първо трябва да мине и през икономическата комисия на парламента. На заседанието във вторник присъстваха и представители на трите производителя на бездимни изделия - “Филип Морис”, “Бритиш Американ Тобако” и “Джапан Табако”. Най-вече от “Филип Морис”, които единствено предлагат такива продукти в България, се опитаха да обяснят, че акцизът не трябва да се повишава, но аргументите им не бяха достатъчно силни, за да убедят мнозинството от депутатите в комисията. От ГЕРБ вече обявиха, че облагането ще стигне до 40% от това на стандартните цигари. В момента акцизът за бездимните е 26%. Първоначално Менда Стоянова бе предложила налогът да се изравни и за двата вида, което щеше да доведе до драстичен скок в цената на бездимните. Ако окончателно се гласува предложението за 40%, то тогава те ще поскъпнат от 5,50 лв., колкото са в момента, на 6 лева за кутия. Вариантът с по-малкия скок на акциза бе договорен миналата седмица, след като първоначално депутати от “Обединени патриоти” заявиха, че няма да подкрепят предложението на Менда Стоянова. След разговори в управляващата коалиция обаче бе постигната компромисна договорка. Новата ставка влиза в сила от 1 октомври. ", "date": "2018.07.17", "title": "Втора комисия подкрепи вдигането на акциза за бездимните цигари, кутия става 6 лева (Обзор)"}
{"url": "https://www.24chasa.bg/novini/article/6967103", "text": "Руската прокуратура иска да разпита агенти от разузнаването на САЩ и един бивш американски посланик в Москва във връзка с разследването за финансови престъпления на британския инвеститор Уилям Браудър в Русия, предаде Асошитейтед прес. Говорителят на руската Генерална прокуратура Александър Куренной направи това съобщение ден след срещата между президентите Доналд Тръмп и Владимир Путин. На нея Путин предложи американски следователи да разпитат агентите от руското военно разузнаване, заподозрени в хакерска намеса в президентските избори в САЩ през 2016 г. Сега в замяна Русия иска да разпита американци, за които смята, че са замесени в престъпленията на британеца Уилям Браудър, отбеляза АП. Агенцията припомни, че основателят на фонда \"Хермитидж кепитъл\" (Hermitage Capital) Браудър допринася за приемането в САЩ на т.нар. Закон Магнитски, който налага санкции на лицата, отговорни за смъртта в затвора на руския адвокат и борец с корупцията Сергей Магнитски, предава БТА. ТАСС цитира говорителя на руската прокуратура, според когото \"престъпната група на Браудър е изнесла от Русия в офшорки парични средства на обща сума 1,5 милиарда долара, от които средства са били преведени по сметки на Демократическата партия в САЩ най-малко 400 хиляди долара\". Говорителят Куренной добави, че вчера президентът Путин бил казал на пресконференцията в Хелзинки \"400 милиона\", но помолил лапсусът му да бъде коригиран.", "date": "2018.07.17", "title": "Русия иска да разпитва американци в разследването срещу британски инвеститор"}
{"url": "https://www.24chasa.bg/novini/article/6967002", "text": "Да се явят ли като коалиция на евроизборите следващата година? Този въпрос ще решават депутатите от “Обединени патриоти” след ваканцията на парламента. “Въпросът вече е повдигнат, но тепърва започваме разговорите. Интензивно ще го обсъждаме едва след отпускарския сезон, за да може да има нормален цикъл на разговорите”, обясни пред “24 часа” депутатът от ВМРО Искрен Веселинов. В момента единственият евродепутат от патриотите е Ангел Джамбазки от ВМРО. Още не е потвърдено той ли ще води листата през май догодина. Напрежение в коалицията тече и по линия на Истанбулската конвенция, а предстои произнасянето на КС. Според нас има нарушения на конституцията. Дори съдът да каже, че няма, ВМРО и патриотите ще продължат да отстояват позицията си, категоричен бе Веселинов. ", "date": "2018.07.17", "title": "Патриотите решават наесен коалиция ли са  и на евровота"}
{"url": "https://www.24chasa.bg/novini/article/6966979", "text": "Кабинетът ще гласува днес мандат на финансовия министър Владислав Горанов да подаде искане за членство в банковия съюз. След това искането ще бъде подадено в Европейската централна банка и ЕК. Членството ни в банковия съюз бе поставено в последния момент от Брюксел като условие за влизане в чакалнята пред еврозоната- ЕРМ-2. В писмото за намерения, което бе одобрено от Брюксел, България пое 5 ангажимента и се ангажира с изпълнението им, както и с наблюдението над работата по тях от ЕК и ЕЦБ. Най-дълго във времето се очертава изпълнението на обещанието банковият, застрахователният и пенсионният сектор да минат нови стрес тестове, този път под контрола на ЕЦБ. Според източници на “24 часа” имало известни различия в позициите на финансовото министерство и на БНБ по въпроса за т.нар. тясно сътрудничество. Опциите за членство в банковия съюз са две - или да изчакаме приемането ни в чакалнята и да влезем като пълноправен член на банковия съюз, или да приемем частично членство в съюза, преди да сме част от еврозоната. В две свои публични изяви управителят на БНБ Димитър Радев и подуправителят Калин Христов изразиха резерви към “тясното сътрудничество”. Една от тях е, че така се задължаваме да изпълняваме всички решения на Европейската централна банка, но не участваме с право на глас при взимането им. А в същото време няма да имаме достъп до ликвидна подкрепа от ЕЦБ. Едновременно с молбата за банковия съюз започва изпълнението на останалите ангажименти, поети от нас, като предусловия за членство в чакалнята. Самото искане за влизане в преддверието за еврото най-вероятно ще се внесе към средата на следващата година, така че около август 2019 г. България може да получи одобрение и на двете си искания.", "date": "2018.07.17", "title": "Горанов с мандат  от кабинета за  банковия съюз"}
{"url": "https://www.24chasa.bg/novini/article/6966965", "text": "Децата от приюта на отец Иван са настанени принудително на палатки край монтанския язовир “Огоста”. Дръпнаха шалтера на двата приюта - в Нови хан и в село Якимово, заради дългове, оплака се свещеникът. 10 500 лв. е борчът към енергото и семействата, които живеят благодарение на дарители от цялата страна, останали на свещи. Отецът дължи и 16 000 лева за строителни материали на монтанска фирма. Сумата е непосилна, той свършил и запасите от храна. “Нямаме дори боб, само ориз и леща и вече половин месец сме на пости. Останахме без ток и това наложи да се евакуираме и заедно със 70 деца вече живеем на палатки на брега на язовир “Огоста”. На бивак ще караме до първия учебен ден, при нас е весело”, разказва той. За да има мляко, понеже довели и майки с бебета, докарали и животните, които отглеждат в двата приюта - кози, овце и една крава. “Ние не произвеждаме нищо, което да продаваме за печалба. Всичко от градините и домашните животни е за собствена консумация. И тук край язовира сме си обособили кухня. Имаме хляб, малко зеленчуци и гладът ни дебне отвсякъде. Ще ловим и риба. Само се моля на Господ да няма проливен дъжд и градушки, че ще ни отнесе стихията”, казва още отец Иван. Според социални експерти държавата трябва да се погрижи за тези деца, не може да бъдат оставени на произвола на съдбата. Очаква се и реакция от агенцията за закрила на детето. Необходима им е хуманитарна помощ и контрол на хигиенните условия, казват педагози и припомнят какви строги правила има за организиране на детските лагери на планина или море. Отец Иван отново се надява на спонсори, за да заживеят нормално приютените от него 250 души. Който има желание и възможности да го подкрепи в благородната му мисия, може да изпрати дарение на сметка:", "date": "2018.07.17", "title": "Заради 10 хил. лв. дълг за ток децата на отец Иван заживяха на палатки (Обзор)"}
{"url": "https://www.24chasa.bg/novini/article/6967065", "text": "Омбудсманът Мая Манолова не бе допусната вчера да участва на заседанието на тристранката на правителството с бизнеса и синдикатите. Тя искаше да защити пред съвета промени в Кодекса за социално осигуряване, с които се дава право на съкратени миньори да се пенсионират на 45 г. Появи се на заседанието заедно с миньори от Бобов дол и кметицата Елза Великова. Макар и написани от Манолова, промените са внесени официално от ГЕРБ. Депутатката Светлана Ангелова обаче не можела да участва в заседанието и заради това изпратила нея. Присъствието на омбудсманката моментално бе забелязано от вицепремиера Валери Симеонов. Още в началото на заседанието той ѝ направи забележка, че не участва в НСТС и поиска мнението на синдикатите и бизнеса дали Манолова да остане. КНСБ бяха против, а работодателите допуснаха, че може да участва, ако някой я припознае за негов член. “Ако знаех, че форматът ще е такъв, можех и аз да дойда с 200-300 миньори”, каза пък Димитър Манолов от “Подкрепа”. Финално Симеонов поиска Манолова да напусне въпреки нейните аргументи, че като обществен защитник има право да присъства навсякъде. “Вие не сте член на НСТС. Ако ме бяхте уведомили предварително, щях да ви допусна. Но по този начин дори главният прокурор и премиерът не могат да участват”, заяви ѝ Валери Симеонов. БСП пък веднага атакува правителството заради прогонената Манолова. “Неприемливо е да бъде изгонена, ролята на обществения защитник е да отстоява правата на човека”, се казва в позиция на партийното ръководство. Аргументът за неспазена процедура бил несъстоятелен, изгонването било опит за поредно непрозрачно вземане на решения. Проектът на Манолова така и не бе разгледан от социалните партньори. А тя обяви, че се надява днес да не я изгонят и от заседанието на парламентарната социална комисия. Националната експертна лекарска комисия вече ще има право да вика на повторен преглед инвалиди, в чиито телкове се е усъмнила. Това предвиждат правилата на новата наредба за медицинската експертиза, която тристранката разгледа във вторник. При разглеждане на жалби НЕЛК ще работи по документи, но при съмнения ще вика включително за прегледи, обясниха зам. здравната министърка Светлана Йорданова и шефът на НЕЛК Кънчо Райчев. НЕЛК ще може да провери тези села с епилептици и всякакви други концентрирани заболявания, които са съмнителни, обясни вицепремиерът Валери Симеонов. Ако трябвало, и той щял да ги накара да го направят. Телковете вече ще се издават от ротационни комисии, а не от постоянни. Освен това се въвежда фиксиран процент на увреждане за всяка болест, а не както досега да са плаващи, предвижда новата наредба. При няколко заболявания водещо ще е това, което дава най-голям процент инвалидност. Сумирането обаче ще е възможно само ако водещото заболяване е с над 80% увреждане, а второто и третото с по 51%.", "date": "2018.07.17", "title": "Валери Симеонов, бизнес и синдикати не пуснаха Манолова на тристранката (Обзор)"}
{"url": "https://www.24chasa.bg/novini/article/6966926", "text": "Синът на убития беглец от затвора Владимир Пелов - Владимир Стефанов, се заканил с убийство на мъж от Ботевград след спор за вещи на баща си, стана ясно в Софийския апелативен съд. Защо ботевградчанинът е държал вещи на Пелов и какви са те, говорителят на Софийската окръжна прокуратура Нина Панчева не съобщи. Стефанов застана пред съда вчера след протест срещу освобождаването му под домашен арест. Освен за закана с убийство младият мъж е обвинен за палежи на офиси и къщи в Ботевград и за отвличането на изчезналия през 2017 г. негов приятел Деян Вутов. “Той може да бъде обвинен само в това, че е син на баща си”, защити го адвокатката му Ралица Петкова. Съдиите посочиха, че обвиненията за палежите и отвличането “почиват на слухове”. Те приеха като лични интерпретации показанията на анонимен свидетел, който твърди, че Стефанов намразил Вутов, защото го ревнувал от баща си. Пелов поставял задачи на 22-годишния Вутов, пренебрегвайки сина си, твърдял свидетелят. И посочил, че това е причината за изчезването му. “Моят клиент обича приятеля си Деян, дори го е търсил”, възрази адвокатката на Стефанов. Той бе задържан в края на юни, преди да хване самолета за Малта от летище София. Съставът, оглавяван от съдия Снежана Душкова, потвърди домашния арест на Стефанов, тъй като прие, че по делото има данни за закана с убийство.", "date": "2018.07.17", "title": "Синът на Пелов плашил със смърт заради вещи на баща си (Обзор)"}
{"url": "https://www.24chasa.bg/novini/article/6967017", "text": "4 години след фалита на КТБ бившата шефка на управление “Банков надзор” в БНБ Нели Кордовска е уличена от комисията “Антикорупция” в конфликт на интерси. Тя изтеглила спестяванията си от КТБ в размер на 64 195 евро в 17,09 ч 19 юни 2014 г. Това става ден преди банката да бъде поставена под особен надзор. Сигналът срещу нея е от 2015 г., но комисията за установяване на конфликт на интереси, която се вля в “Антикорупция”, не се произнесла поради липса на кворум. Едва на 31 май т.г. Кордовска е уличена в конфликт на интереси от “Антикорупция”. От решението става ясно, че като шеф на “Банков надзор” тя е знаела за състоянието на КТБ. На 18 юни лично назначила инспекция в банката. “Разполагала е с информация за всички изходящи парични потоци от КТБ в периода. Следователно в края на 19 юни 2014 г., когато е извършено тегленето, Кордовска е била наясно, че КТБ е в опасност от неплатежоспособност и поставяне под специален надзор”, пише в него. Кордовска използвала служебната информация в свой частен интерес. Банкерката, която в момента е зам.-шеф на УС на фонда за гарантиране на влоговете, се е явила пред комисията за установяване на конфликт на интереси през март 2015 г. Адвокатът ѝ отричал тя да е направила тегленето в последния момент, защото имала вътрешна информация. Решението може да се обжалва пред Софийския административен и пред Върховния административен съд. Ако те го потвърдят, Кордовска ще бъде глобена до 7 хил. лв. и лишена от възнаграждението си в деня, когато е била в конфликт, но и това подлежи на обжалване.", "date": "2018.07.17", "title": "Банкерката Кордовска изтеглила парите си от КТБ в конфликт на интереси"}
{"url": "https://www.24chasa.bg/novini/article/6966968", "text": "санкции на Техеран през май нарушават двустранно споразумение, датиращо от 1955 г., предаде Ройтерс. Иран настоява съдът да нареди на САЩ временно да вдигнат санкциите, преди да представят по-подробни аргументи за решението си, предаде БТА. Следващата стъпка ще бъде съдебно изслушване, на което САЩ вероятно ще оспорят иранското искане за временно вдигане на санкциите и ще кажат, че въпросният съд няма юрисдикция по въпроса. Съдът все още не е определил дата за по-нататъшните стъпки. Споразумението, което Иран твърди, че САЩ нарушават, въвеждайки санкциите срещу Техеран, касае дружбата, икономическите отношения и консулските права, припомня ТАСС. На 8 май САЩ обявиха, че се изтеглят от договора по иранската ядрена програма и връщат санкциите срещу Иран, които бяха вдигнали по силата на това споразумение. Същевременно днес говорителят и вицепрезидентът на Иранската организация за атомна енергия Бехруз Камалванди каза, че Техеран е в готовност да започне да обогатява уран до по-високо ниво, ако преговорите с европейските страни за спасяване на споразумението по иранската ядрена програма се провалят, предаде Франс прес. \"Взехме мерки, за да подготвим терена в крайна сметка за увеличаване на нашето ниво на обогатяване на уран, ако е необходимо и ако преговорите с европейците се провалят\", каза високопоставеният ирански представител. \"Разбира се ще продължим да прилагаме и изпълняваме нашите задължения, произтичащи от договора, но в същото време ние взимаме предвид всички възможни сценарии и се подготвяме\", допълни той и подчерта, че досега Техеран не е излизал от \"рамките на споразумението\". САЩ пък отхвърлиха всички искания за изключване от евентуални санкции на компаниите, присъстващи в Иран. Исканията фигурират в писмо, адресирано от Париж, Берлин и Лондон на Вашингтон в началото на юни, предаде Франс прес. Американският министър на финансите Стивън Мнучин и американският държавен секретар Майк Помпейо \"не отговориха положително на нито едно искане, формулирано в нашето писмо\", с което искаме по-специално освобождаване за присъстващите в Иран фирми, съобщава източник от френското министерство на икономиката. \"Вместо да насърчаваме търговията, ние призоваваме да се възпрепятстват злонамерените дейности на Иран\", се казва в писмото на американските власти.", "date": "2018.07.17", "title": "Иран се оплака в Международния съд на ООН заради санкциите на САЩ"}
{"url": "https://www.24chasa.bg/novini/article/6966971", "text": "Тази седмица ще видите, обещали сме под 6% ще падне контрабандата на цигари, от 34%. Това заяви премиерът Бойко Борисов във вторник по време на събитие, посветено на светлата икономика. Той посочи, че се полагат усилия за намаляване прага на плащанията в брой и допълни, че с финансовият министър Владислав Горанов са привлекли вицепремиерът Валери Симеонов да ги подкрепи, за да свалят плащанията в брой на 5000 лв. или поне на 7000 лв. \"Само за 1 г. нови 10% изсветляване на икономиката, борбата с корупцията и то по критерии на Асоциацията на индустриалния капитал в България. По време на мандатите на БСП сивата икономика става огромна, а щом дойде правителството на ГЕРБ икономиката изсветлява\", допълни премиерът. Борисов посочи, че за 2 месеца и половина при управлението на служебното правителство се е отчело 120 млн. лв. по-малко събрани пари от контрабанда. \"Боят по контрабандата не само няма да го изпуснем, виждате издиханието им с жълти новини. Нарича се акция \"пречупване\" на старите ченгета. Няма да им се дадем този път\", обеща премиерът.", "date": "2018.07.17", "title": "Борисов: Ще намалим плащанията в брой до 5000 лв. или 7000 лв."}
{"url": "https://www.24chasa.bg/novini/article/6966997", "text": "Барак Обама, първият чернокож президент на САЩ, отдаде днес почит към делото на покойния Нелсън Мандела на церемония по случай 100-годишнината от рождението на първия чернокож президент на ЮАР, която се пада утре, предадоха световните агенции. В реч пред хиляди хора, събрали се на стадион за крикет в Йоханесбург, Обама каза, че повече от четвърт век, след като Мадиба - прозвището на Мандела - излиза от затвора, се налага отново да се заявява, че \"хората от всички раси, жени и мъже, са еднакви\". \"На стогодишнината на Мадиба сега ние стоим на кръстопът. Това е един момент от времето, в който две различни визии за бъдещето на човечеството се съревновават за това кои сме и какви трябва да бъдем\", каза той, предаде БТА. По думите на бившия президент на САЩ живеем в \"странни и несигурни времена\" и всеки ден в новините има нови и нови \"главозамайващи и обезпокояващи заглавия\". Без да споменава поименно приемника си на поста в Белия дом, Обама отправи критики към \"политиката на твърдата ръка\" и заяви, че политиците, които водят \"политика на страх, възмущение и ограничения\", действат \"с размах, немислим само допреди няколко години\". Той отбеляза, че не е човек, който бие тревога, а просто съобщава фактите и предупреди, че отричането на фактите може да подкопае демокрацията. Обама напомни на присъстващите, че светът е преминавал през още по-мрачни периоди и че \"ако хората могат да се научат да мразят, те могат да бъда приучени да обичат\". Речта му беше изпратена с овации и ставане на крака от присъстващите. Агенциите коментират, че констатациите на Обама за \"странните и несигурни времена\" се отнасят за действията на настоящия президент на САЩ Доналд Тръмп. Асошиейтед прес цитира професора по международни отношения от йоханесбургския университет \"Витватерсранд\" Джон Стремло, според когото \"Обама, застанал на трибуната да отдаде почит на Нелсън Мандела, отправи красноречив укор към Тръмп\". \"Вчера имахме Тръмп и Путин един до друг, а сега виждаме отсрещния отбор: Обама и Мандела\", заяви професорът. Франс прес се спира върху друг акцент от речта на Обама. В нея той отдава почит на световните шампиони по футбол и припомня, че не всички членове на френския национален отбор са от Земята на Галите. \"Хората съзират себе си един в друг. Те споделят надежди и общи мечти. Това е една истина, която е несъвместима с всякаква форма на дискриминация, основаваща се на расата, религия или на пола\", изтъкна Обама. \"И това една истина, която дава плодове по един практичен начин, защото позволява на едно общество да се възползва от енергията и от качествата на всички тези хора. Погледнете националния отбор по футбол на Франция, който спечели току-що световната купа. Всички тези момчета не приличат всичките, според мен, на гали\", каза Обама с усмивка. После той добави \"Те са французи, те са французи!\". От 23-те членове на френския отбор, 14 са с произход от африканския континент - Мали, Гвинея, Сенегал, Ангола, Алжир, Мароко, а двама дори са родени там - Самюел Умтити в Яунде и Стив Манданда в Киншаса, припомня Франс прес.", "date": "2018.07.17", "title": "Обама завоалирано критикува Тръмп в реч за Нелсън Мандела"}
{"url": "https://www.24chasa.bg/novini/article/6967037", "text": "Еврокомисарят по разширяването Йоханес Хан приветства днес в Тирана \"първите обещаващи резултати\" от приоритетната реформа на съдебната система в Албания и пожела по-осезателни резултати в борбата с корупцията, предаде Асошиейтед прес. Хан бе на посещение в Тирана във връзка с началото на скрининг процеса, който е подготвителна фаза за започването на преговори за членство на страната в Европейския съюз през юни 2019 г., предава БТА. На заседание на правителството в присъствието на еврокомисаря Хан албанският премиер Еди Рама каза, че пътят на страната към ЕС е необратим, и изрази готовност за качествена работа през тези 12 месеца, оставащи до започването на преговори, съобщи агенция АТА. По-рано днес Хан посети и Скопие със същата мисия.", "date": "2018.07.17", "title": "Йоханес Хан приветства \"първите обещаващи резултати\" от реформите в Албания"}
{"url": "https://www.24chasa.bg/novini/article/6967040", "text": "Няма записи кой е   покрай околовръстния път в София. От общината се надяваха, че камери на съседен обект са записали вандалите, прерязали дръвчетата. За случая, който стана известен в понеделник, е подаден сигнал в полицията и тече разследване. Според общински експерти дръвчетата са прерязани ниско, за да се разбере възможно най-късно и те да изсъхнат. Отрязаните акации ще бъдат премахнати и на тяхно място ще се засадят нови дръвчета. Подмяната ще струва 6000 лв. В началото на юли в разделителните ивици на околовръстния път в участъка между булевардите “Черни връх” и “България” бяха засадени 230 кълбовидни акации. До края на годината покрай улици и булеварди общината ще засади още 1000 дръвчета, така общо тази година те ще станат над 2200.", "date": "2018.07.17", "title": "Няма записи кой отряза фиданките"}
{"url": "https://www.24chasa.bg/novini/article/6966338", "text": "С 20 дни по-къс е бил отоплителния сезон 2017/2018 г. в сравнение с 2016/2017-а г. Освен това и температурите са били по-високи - 5,49 градуса, при 3,34 предишния. Пред отминалия сезон  цената на парното е била с 24% по-висока от тази в предишния.   При така ситуирания отминал сезон  52,8% от клиентите на \"Техем\" ще имат да получават пари от \"Топлофикация-София\", заяви управителят на топлинния счетоводител Милена Стоянова. Близо 14% от клиентите на топлинния счетоводител имат да получават или да доплащат до 10 лв., това са 26 291 домакинства, от общо 182 000, които фирмата отчита. От 10 до 100 лв. имат да получават 28% от клиентите, 11 на сто ще вземат между 100 и 250 лв., и 5% - над 250 лв.  При групата на доплащащите най-много, 23,68%, са тези, които дължат от 10 до 100 лв. Над 10 на сто са домакинствата, които ще броят на топлофикацията от 100 до 250 лв. и 6,12 на сто - тези, които ще доплащат над 250 лв. 6,67% са клиентите, които дължат до 10 лв. 5297 домакинства обаче не са осигурили достъп до уредите си, това означава, че на тях фирмата начислява пълна мощност. Те имат възможност да поискат допълнителен отчет 90 дни след като бъдат получени в блока изравнителните сметки. Това обаче означава, че те ще бъдат преизчислени и че ще са по-високи. Ако някой не е доволен от сметката си има 30 дневен срок да направи рекламация пред фирмата за дялово разпределение.  Към 800 лв. може да е сметката на човек, ако не е отчетен водомера за топлата вода. Начисляват се наказателно и по наредба 280 литра на ден, или 96 кубика на година, при средна цена 8 лв. на кубик.     ", "date": "2018.07.17", "title": "52,8% от домакинствата имат да получават пари от изравнителни сметки, въпреки 24% по-скъпо парно"}
{"url": "https://www.24chasa.bg/novini/article/6967090", "text": "Животновъдни организации ще предоставят помощ на колегите си от засегнатите от чумата по дребни преживни животни райони в Странджа. Те ще дарят безвъзмездно животни, като за целта вече е създаден щаб, който да се заеме с организацията. До момента има готовност да се дарят 150 животни от областите Перник и поне 80 от Кюстендил. Очаква се в инициативата да се включат още области от страната. Веднага след като БАБХ отмени карантинния период на засегнатия район, събраните животни ще се насочат към новите си стопани. Това съобщиха от Министерството на земеделието, храните и горите. По време на консултативния съвет по животновъдство, стопани подчертаха, че ситуацията с българските овцевъди не бива се използва за печелене на лични дивиденти нито от политици, нито от браншови и други организации. Министър Порожанов потвърди, че е направена проверка и потвърдена законосъобразността на издадените заповеди за необходимите действия и мерки за справяне със заболяването. Той информира още, че всички стопани, чиито животни са евтаназирани освен компенсациите, ще получат и подпомагането си за 2018 г. в пълния му размер съгласно подадените заявления за обвързана подкрепа или преходна национална помощ. Няма съмнение в наличието на заболяването, подчерта от своя страна д-р Трифон Цветков, председател на Българския ветеринарен съюз, като потвърди становището си, че взетите и предписани мерки са адекватни и своевременни. Порожанов посочи още, че не е възможна промяна в самите условия на подпомагане в рамките на тази календарна година, както искат от една от браншовите организации, като подчерта, че те вече са утвърдени от ЕК. Междувременно стана ясно, че Българската агенция по безопасност на храните е изплатила още 110 868 лева обезщетение на трима стопани от селата Кости и Воден, като обезщетението е за 501 животни под селекционен контрол.", "date": "2018.07.17", "title": "Животновъдни организации ще дарят животни на засегнатите в Странджа"}
{"url": "https://www.24chasa.bg/novini/article/6966887", "text": "Астрономи откриха още 12 луни на Юпитер, една от които е доста странна, съобщи Асошиейтед прес. Чудноватата луна е с диаметър само 1 км. Тя се движи в противоположна посока на повечето естествени спътници на Юпитер, а поведението й е съвсем различно. Възможно е тя да се е блъснала в много от обектите, от които са се образували многобройните луни около Юпитер, уточни в. \"Индипендънт\", предава БТА. Според най-разпространената теория луните на Юпитер, които са вече 79 на брой, са се образували от сблъсъци. Малката луна ще бъде наречена Валетудо на правнучка на бог Юпитер. Вероятно тя ще продължи да се блъска в каквото попадне на пътя й и така сама ще се разруши. \"Това е нестабилно положение - каза Скот С. Шепърд, един от ръководителите на екипа от института \"Карнеги\". - Челните сблъсъци бързо разрушават обектите и ги превръщат в прах. Астрономите са направили откритието, търсейки предполагаемата \"Планета Х\" или \"Планета 9\" с 4-метровия телескоп Бланко в Чили. То е потвърдено и с други телескопи в Хавай и Аризона. Потвърждението за 10 от луните беше обявено днес, а другите две са открити по-рано. Луните не са били известни досега, защото са много малки - най-големите са с диаметър 3 км. Планетата на второ място по броя на луните в Слънчевата система е Сатурн - 61.", "date": "2018.07.17", "title": "Астрономи откриха още 12 луни на Юпитер"}
{"url": "https://www.24chasa.bg/novini/article/6966893", "text": "Румънският премиер Виорика Дънчила ще се срещне утре с президента Клаус Йоханис в президентския дворец Котрочени по искане на държавния глава, съобщава информационният сайт Зиаре. Срещата идва в момент, когато в общественото пространство се появиха твърдения, че управляващата коалиция възнамерява да приеме извънредно постановление за амнистия и помилване. Лидерите на управляващата коалиция на Социалдемократическата партия и Алианса на либералите и демократите Ливиу Драгня и Калин Попеску Таричану отрекоха, че правителството има подобни намерения, предава БТА. Според в. \"Гъндул\" това е последната седмица, в която кабинетът може да издава извънредни постановления, които да бъдат одобрени от парламента преди ваканцията му. Четвъртък е последният ден от извънредната сесия на парламента. Днес правителството се събра на извънредно заседание, а подобно заседание се очаква да се състои и в четвъртък, посочват политически източници. Последната среща между президента Клаус Йоханис и премиера Виорика Дънчила беше на 15 май след разногласия между правителството и президентството във връзка с планове за преместване на румънското посолство в Израел от Тел Авив в Ерусалим.", "date": "2018.07.17", "title": "Румънският президент извика премиера заради слухове за амнистия и помилване"}
{"url": "https://www.24chasa.bg/novini/article/6966888", "text": "\"Мое законово право и не просто право, а задължение, е да присъствам на заседанията на всички органи, в случаите, когато се обсъждат права на граждани. Омбудсманът е защитна институция и не е нормално нито един правилник да противоречи на Закона\". Това каза пред   омбудсманът Мая Манолова по повод  \"Изключително вредно е, когато органи на държавата се капсулират и се превръщат в остров, който не желае да комуникира с гражданите. Очевидно се притесняват да отговорят на някои въпроси\", добави тя. \"Има голямо очакване сред хората с увреждания реформата, за която протестират, да се случи. Затова и аз бях достатъчно ясна, че няма да участвам в това заблуждение на хората. Хората очакват реформа\", обясни Манолова. \"Вкопчили са се институциите, от които се очаква реформа, в статуквото и в същото време заблуждават хората, че се прави реформа. Ако този Закон бъде приет в този вид, хората с увреждания ще видят, че нищо не се е променило. Това не е нормално\", допълни омбудсманът. \"Много се надявам, че Социалното министерство и отговорните институции ще разберат това, което им казват майките, защото лъжата спрямо хората с увреждания е много нечестна и грозна постъпка\", завърши тя.", "date": "2018.07.17", "title": "Манолова за изгонването й от тристранката: Очевидно се притесняват от въпроси"}
{"url": "https://www.24chasa.bg/novini/article/6966897", "text": "Евтаназията на заразените животни е единственият начин да се овладее ситуацията с чумата по овцете и козите в Южна България. Това коментира пред   комисарят по здравеопазване и безопасност на храните Витянис Андрюкайтис. \"Брюксел ще покрие 75% от разходите, свързани с компенсирането на собствениците на умъртвени животни. В случай като този, когато вирусът се пренася между животните, единственият начин е тези, които са заразени, да бъдат убити\", добави еврокомисарят. \"Този вирус е много опасен и не е време за политически игри. Искам да напомня на българското общество, че момента имаме и друг вирус в Румъния - в Дунавския регион има африкански свински грип\", каза още той. \"В Румъния хората също не разбират какво става, но те виждат как прасетата им умират. Констанца е много близо до българската граница. Можете ли да си представите какво ще стане, ако африканския свински грип дойде и в Северна България, след като на на юг има чума. Моля ви - бъдете много бдителни и внимателни по отношение на вирусите и заболяванията\", добави Андрюкайтис.", "date": "2018.07.17", "title": "ЕК: Евтаназията на животни е единственият начин да се овладее ситуацията в България"}
{"url": "https://www.24chasa.bg/novini/article/6966900", "text": "Служител на летището в София е отстранен до изясняване на обстоятелствата около случката с   с петима души на борда . Служителят е обслужвал самолета и не е подал сигнал на Гранична полиция, че той ще напуска територията на България. Гранична проверка е била направена на територията на Гърция, като не са установени нарушения. Прокуратурата също е започнала разследване. Случаят не е грешка на Гранична полиция и не касае действия на МВР, коментира главният секретар Младен Маринов. \"Въпросният самолет е частен, малък, с пет лица е бил на борда. Веднага са уведомени гръцките власти. Лицата са установени и са проверени. По тях няма нищо притеснително. Наземният оператор е допуснал тази грешка като не е уведомил граничните власти. Може би ако беше голям самолет нямаше да се случат тези неща. Малките самолети подлежат на друг контрол и наземният оператор е допуснал груба грешка\", каза главен комисар Светлан Кичиков, директор на ГД \"Гранична полиция\".", "date": "2018.07.17", "title": "Служител на летище София е отстранен заради случая с непроверен самолет"}
{"url": "https://www.24chasa.bg/novini/article/6966901", "text": "Не е по силите на нито един американски президент да разруши лесно връзката с Европа – трябва да се появят много силни катаклизми и от двете страни на Океана. Това коментира пред   президентът (1997 г. – 2002 г.) Петър Стоянов. „Ако се върнем към изявлението на Хайко Маас (германският външен министър, който каза, че „май не можем да разчитаме на Америка”) и погледнем нещата от нашата европейска камбанария, то това е преждевременно изказване, нещата не са чак толкова трагични. Независимо от спорадичните изявления на Тръмп и той, и всички хора от екипа му са подчертавали връзката между Европа и Америка и ясната дефиниция на Русия – съперник, с който Америка трябва да се отнася много внимателно”, категоричен беше той. Според него по-важното в случая е, че „Евролидерите е крайно време да се замислят върху по-важното – как стои цивилизационно ЕС и какво бъдеще има по-нататък”. Петър Стоянов е на мнение, че „силата на Европа всъщност е в нейното разделение” и създаването на мегадържава на Стария континент всъщност би имало негативен ефект върху постиженията в региона, които към момента са резултат и на конкуренцията.", "date": "2018.07.17", "title": "Петър Стоянов: Никой президент на САЩ не може лесно да разруши връзката с Европа"}
{"url": "https://www.24chasa.bg/novini/article/6966908", "text": "Най-малко 15 служители на афганистанските сили за сигурност бяха убити, след като талибани нападнаха техните КПП-та в северната провинция Кундуз и южната провинция Кандахар, съобщиха днес афганистански представители, цитирани от ДПА. Най-малко девет афганистански войници загинаха в района Имам Сахеб на провинция Кундуз, каза членът на провинциалния съвет Мохамад Юсуф Аюби. Според Аюби десетки други войници са ранени след нападения над поне две КПП-та в Имам Сахеб, предава БТА. Бунтовниците извършиха атаките късно снощи от поне пет посоки и офанзивата им продължи през цялата нощ, според члена на провинциалния съвет Аминулла Айедин. Талибаните са контролирали големи части от Имам Сахеб в продължение на години и редовно предприемат пълномащабни нападения срещу правителствените войски в Кундуз и съседните провинции. Междувременно атаки на талибаните срещу няколко КПП-та в южната провинция Кандахар отне живота най-малко на шестима афганистански гранични полицаи, каза официален служител. Снощните атаки, станали в района Аргистан на тази провинция, оставиха и най-малко 10 ранени, каза говорителят на управителя на провинцията, Дауд Ахмади. Според Ахмади най-малко 25 талибани са били убити и други пет ранени в сраженията. Талибаните не пожелаха да коментират тази информация. Отделно от това афганистанските специални сили успяха да освободят 45 цивилни и служители на силите за сигурност от затвор на талибаните в размирната провинция Хелманд, каза днес официален служител. Сред освободените цивилни са двама лекари и група местни жители, държани от талибаните по подозрение в сътрудничество и шпиониране за афганистанските сили за сигурност, и в неспазване на талибанските правни норми. По-късно днес освободените затворници се събраха с техните семейства.", "date": "2018.07.17", "title": "При ожесточени сражения загинаха 15 служители на афганистанските сили за сигурност"}
{"url": "https://www.24chasa.bg/novini/article/6966907", "text": "Мъж от радомирското село Касилаг е разбил с чук главата на баща си през нощта на 15-ти юли, предаде  . Според криминална версия, мъжът станал през нощта, взел голям чук и разбил черепа на баща си. Пред разследващите казал, че направил това, защото Господ му наредил на сън. Бащата е приет в много тежко състояние в пернишката болница. Хора от селото твърдят, че нападателят е с психични отклонения, дори лежал в лудница преди това.", "date": "2018.07.17", "title": "Мъж разби с чук главата на баща си в Радомирско, Господ така му наредил"}
{"url": "https://www.24chasa.bg/novini/article/6966919", "text": "Полицията в Гърция е задържала 48 души през последните три дни при опит да пътуват от летища на гръцките острови до Германия, Дания, Италия и други европейски страни с фалшиви паспорти, предаде ДПА. Полицията уточни, че е попречила на мигрантите да се качат на самолети, излитащи от островите Санторини, Родос и Миконос, предаде БТА. От началото на тазгодишния туристически сезон мигранти с фалшиви документи за самоличност редовно са залавяни в Гърция. Според полицията фалшивите паспорти струват между 1500 и 3000 евро.", "date": "2018.07.17", "title": "Задържаха десетки мигранти в Гърция, опитали се да летят с фалшиви паспорти"}
{"url": "https://www.24chasa.bg/novini/article/6966924", "text": "Депутати стоят на мястото на заразата, може да я разнесат, заяви земеделският министър Румен Порожанов след Консултативния съвет с животновъдни браншови асоциации. \"Смятам, че имаме достатъчно съдействие, но нали разбирате, че никой не желае да прилага сила. В това се търси провокация“, каза Порожанов. „Всички много добре разбираме и сме с пълно съчувствие към всеки един стопанин, затова че самият акт на евтаназия е много неприятен акт. Разбира се, това неслучайно предизвика обществено и инициирано обществено недоволство“, каза министърът.. „В момента се появяват помощници. Знаете, че в момента дежурят народни предтавители, на които органите на реда не могат да им направят каквото и да е“, поясни Порожанов. Порожанов обясни, че докато е бил в Шарково е разговарял с станалата известна със снимката с прегърната коза, баба Дора. „Не искам да кажа, че се е съгласила, примири се”, каза той. В рамките на дневния ред са обсъдени заболяванията по животните, селекция и репродукция в животновъдството, промените в Наредба 3 и обвързаното производство. Министър Порожанов обясни, че заповедите, които са издадени и се оспорват, са законни “Мерките, които са взети са абсолютно адекватни, бързи и своевременни”, каза той. Трифон Цветков, председател на Българския ветеринарен съюз заболяването е непознато от доста години. “Прави чест на практикуващия ветеринарен лекар Мартин Божков, който направи изследванията и потвърди”, заявеи Цветков. “Като се появи син език, заболяването се разпространи в цялата страна”, заяви Цветков. И добави, че сега това не можело да се случи. Според него има проблеми с пренос на животни да бъдат насочени към други части на страната. Който е завършил ветеринарна медицина - негово първо задължение е да лекува. Втора цел - стопанският ефект, каза Цветков. Създадохме оперативен щаб за дарение на животни за пострадалите колеги към Странжданския край, каза заместник-председателят на Асоциация „Обединени български животновъди“ Юлия Коюмджийска. Във фонда вече имало 150 животни от Перник и Кюстендил, като се очаква броят им да нараства. Обезщетенията, които се получиха по сметките, според нас покриват стойността на животните, каза министър Порожанов. И добави: Има хора, които искат да получават по 300 евро. След него се включиха животновъди, които подкрепиха думите му, цитирайки обяви за продажба на овце и кози, с цени стартиращи от 100 лв. 110 868 лв. са получили трима стопани днес. Това стана ясно след Консултативния съвет по животновъдство, който приключи преди час. Средствата са за 501 животни под селекционен контрол, които са били умъртвени заради чума. Стопанствата са в селата Воден и Кости.", "date": "2018.07.17", "title": "Порожанов: Депутати дежурят на мястото на заразата, може да се разнесе"}
{"url": "https://www.24chasa.bg/novini/article/6966930", "text": "Президентът на САЩ Доналд Тръмп, който миналата седмица на срещата на върха на НАТО разкритикува Германия заради разходите за отбрана и влезе така в сблъсък с канцлера Ангела Меркел, отново отправи критики към нея. Този път те бяха за нейната политика на отворени врати за бежанците, наводнили Европа, отбелязва ДПА. \"Ангела беше суперзвезда, докато не позволи на милиони хора да дойдат в Германия\", каза Тръмп пред телевизия Фокс нюз. Той добави, че миграционната политика на Меркел е виновна за нейните политически проблеми. \"Тя беше непобедима на всички избори. Но тя позволи на милиони хора да дойдат в Германия ... Бих казал, че имиграцията й нанесе много тежък удар\", заяви Тръмп в интервюто за Фокс нюз, предаде БТА. Пълното интервю ще бъде излъчено по-късно тази вечер. Допитване от началото на юли показа, че две трети от германците подкрепят усилията на Меркел да намери европейско решение на незаконната миграция вместо предложението на вътрешния министър Хорст Зеехофер за едностранно затваряне на границите.", "date": "2018.07.17", "title": "Тръмп за Меркел: Беше суперзвезда, докато не позволи на милиони да дойдат в Германия"}
{"url": "https://www.24chasa.bg/novini/article/6966961", "text": "Проливни дъждове, силен вятър и гръмотевици обхванаха днес северната част на Албания, а лошото време взе една жертва, предаде агенция МИА. Петдесетгодишна жена бе убита от мълния, а съпругът й и техен роднина бяха ранени в село край Шкодра, докато се връщали с трактор от нивата си, предаде БТА. Силно вълнение в морето застраши живота на най-малко 50 туристи, плаващи с корабче край остров Сазани. Благодарение на бързата намеса на бреговата охрана те бяха спасени. Поройните дъждове предизвикаха свлачища, причинили няколко катастрофи, при които загина един човек. Лошото време бе съпроводено и от няколко земни труса, най-силният от които, 4,5 по Рихтер, бе регистриран в 13.05 часа местно време близо до град Рогожина, в района на Тирана и бе усетен и в западните части на Република Македония.", "date": "2018.07.17", "title": "Лошото време в Северна Албания взе жертва, мълния покоси жена"}
{"url": "https://www.24chasa.bg/novini/article/6966856", "text": "В сряда държавният глава ще посети село Руен, където ще открие паметник на Васил Левски, съобщиха от прессекретариата на президента Радев. От 10.45 часа в сградата на общината президентът ще разговаря с Исмаил Осман, кмет на Община Руен. От 11 часа Румен Радев ще вземе участие в церемонията по откриването на паметника на Апостола на свободата, където ще произнесе слово. По-късно през деня държавният глава ще посети град Болярово. Около 14.30 часа Румен Радев ще проведе среща с кмета Христо Христов и с ръководството на общината по повод предприетите действия за ликвидиране на огнищата от чума по дребните преживни животни в Странджа.", "date": "2018.07.17", "title": "Президентът Радев открива паметник на Васил Левски в село Руен утре"}
{"url": "https://www.24chasa.bg/novini/article/6966712", "text": "За пореден път, двете компании обединяват усилията си, за да застанат зад нова социално-отговорна инициатива. Този път тя е в подкрепа на деца на възраст от 3 до 10 години от семейства в неравностойно положение. Целта е да се насърчи любовта към четенето и образованието от най-ранна детска възраст. Съвместната кампания ще продължи от   Целта е да осигури най-малко 5 000 детски книжки. Те ще бъдат добавени в коледните пакети с хранителни продукти, предназначени за семейства с финансово затруднение, осигурени от Холидей Хироус. Всички желаещи могат да се включат в каузата и да дарят нови или употребявани книжки от личната си библиотека, като посетят някой от 49 –те офиса на Вива Кредит в цялата страна в срока на кампанията. Всеки дарител, ще получи и сертификат за участието си в кампанията, който ще му даде право и на отстъпка в размер на 30% от главницата, ако реши да ползва финансова услуга на комапнията. Партньорството между Вива Кредит и Холидей Хироус в България продължава вече втора година. За това кратко време двете компании организираха няколко успешни кампании и инициативи, които помагат на истинските хора от семейтсва в нужда, да се почувстват по-спокойни по време на празници. Тази кампания е с фокус върху детското образование и развитие на децата в тези семейства. Инициативата се осъществява и с медийната подкрепа на БГ Радио.   Вива Кредит е един от лидерите на пазара на небанковия финансов сектор в България. Компанията подкрепя истинските хора в сремежа им да реализират своите планове и мечти, като осигурява финансови решения при всяка нужда. Повече от 6 години, Вива Кредит оперира на българския пазар, като част от Management Financial Group ( MFG) - най-голямия български холдинг в сферата на небанкови финансови услуги в Централна и Източна Европа, обхващащ богато портфолио от успешни бизнес модели в областта на потребителските кредити, финансиране на микро и малкия бизнес, кредитни карти, дигитален бизнес и други алтернативни финансови модели.", "date": "2018.07.17", "title": "Вива Кредит и Холидей Хироус в обща кауза \n„Не изхвърляй книжка – подари я“"}
{"url": "https://www.24chasa.bg/novini/article/6966870", "text": "Доналд Тръмп заяви днес, че е негова заслугата НАТО да бъде силна организация и обрисува срещата си със съюзниците от алианса в позитивна светлина, предадоха Ройтерс и Асошиейтед прес. Президентът на САЩ написа в \"Туитър\", че Организацията на Северноатлантическия договор сега е по-добре финансирана \"само благодарение на мен\". В същия текст той пише по повод срещата на върха в Брюксел, че е имал \"страхотна среща с НАТО\". По думите му \"НАТО беше слаба, но сега отново е силна (лошо за Русия)\". Тръмп се оплаква, че медиите постоянно повтарят, че се държи грубо с чуждестранните лидери, но \"никога не споменават парите!\", предаде БТА. Доналд Тръмп твърди още, че срещата му с руския президент Владимир Путин е била \"още по-добра\" от срещата му с НАТО. В САЩ Тръмп бе критикуван и от демократи, и от републиканци за това, че в Хелзинки не критикува публично Путин за руската намеса в изборите в САЩ и за това, че се усъмни в заключенията на американската разузнавателна общност, че намеса и имало. Даже коментаторите от \"Фокс нюз\" - предпочитаната от Тръмп телевизия - бяха недоволни от поведението му на срещата с Путин.", "date": "2018.07.17", "title": "Тръмп: НАТО e по-добре финансирана само благодарение на мен"}
{"url": "https://www.24chasa.bg/novini/article/6966873", "text": "Земетресение с магнитуд 4,5 бе усетено днес в албанските градове Тирана, Дуръс и Кавая, предаде агенция АТА. Според албанския геофизически институт трусът е регистриран в 13.05 часа местно време, а епицентърът на земетресението е бил в района на град Рогожина, близо до Тирана, предаде БТА. Преди това в тази област са регистрирани няколко слаби земни труса. Засега няма информация за жертви и материални щети.", "date": "2018.07.17", "title": "Земетресение с магнитуд 4,5 разтърси Албания"}
{"url": "https://www.24chasa.bg/novini/article/6966591", "text": "42-годишен мъж е задържан под стража, след като се укрива 10 дни след тежък пътен инцидент, при който почина непълнолетно момче. Варненската окръжна прокуратура го остави зад решетките за 72 часа и се очаква да внесе искане за най-тежката мярка за неотклонение - задържане под стража. По данни на държавното обвинение Иван Д. се е предал сам в полицията.  Момчето вървяло по пътното платно, когато било пометено от рено с варненска регистрация. Шофьорът дори не спрял да види момчето живо ли е, стъпил на газта и избягал. Очевидци подали сигнал на 112 и детето било откарано в болница в изключително тежко състояние с множество фрактури на крайници и луксация на двете рамена. 11 дни след произшествието починало въпреси усилията на лекарите. След смъртта му производството е било изпратено по компетентност в Окръжната прокуратура, като деянието е било преквалифицирано от причиняване на средна телесна повреда в смърт по непредпазливост в тежкото пътно-транспортно произшествие. Действията по разследването продължават, съобщиха от прокуратурата.", "date": "2018.07.17", "title": "Арестуваха шофьор беглец, убил дете на пътя във Варненско, укривал се 10 дни"}
{"url": "https://www.24chasa.bg/novini/article/6966625", "text": "Още около 115 животни трябва да бъдат евтаназирани в Шарково, заяви директорът на Областната дирекция по безопасност на храните в Ямбол Николай Георгиев по време на пресконференция във връзка с чумата по животните в страната и справянето с нея. Днес екипите от Шарково и Крайново са били изтеглени. Сега в Шарково е останал един обект, който не е довършен, заради протести и барикади. Животните са били изкарвани от доброволци и са подплашвани към гората. Това заяви Ивайла Давидова от главна дирекция \"Верификация на официалния контрол\" към Българска агенция за безопасност на храните (БАБХ). Изтеглена е и мобилната техника за дезинфекциране на входа на Шарково, заради посегателства, посочи още Георгиев. Той заяви, че са ритани табели, като имало е опити и за късане на маркучи. Шефът на областната дирекция в  Ямбол допълни \"оттеглих хората си, за да не пострадат\". \"Най-вероятно вирусът е пренесен чрез нелегално транспортирано животно от Турция\", посочи Давидова. Тя добави, че това не е прецедент, тъй като при религиозни празници имало случаи на незаконна търговия.  Към момента 4000 животни са били подложени на евтаназия, като налични огнища има в Ямболска и Бургаска област. \"Болестта е особено опасна, силно заразна и подходяща за биологично оръжие. Изисква се високо ниво на биосигурност и не включва поставяне под карантина\", заяви Михаил Бащавелов, който е шеф на Областна дирекция по безопасност на храните – Благоевград и председател на Съюза на ветеринарните лекари в България.", "date": "2018.07.17", "title": "Николай Георгиев, БАБХ: Още 115 животни в Шарково трябва да бъдат евтаназирани"}
{"url": "https://www.24chasa.bg/novini/article/6966615", "text": "Министърът на отбраната Красимир Каракачанов ще открие изложбата „Спасените бойни знамена на Българската армия“ в Националния военноисторически музей (НВИМ) в сряда от 17 часа, съобщиха от пресцентъра на военното ведомство. Тя е посветена на 140 години от създаването на Българската армия и 100 години от края на Първата световна война. В изложбата за първи път са представени оригиналите на всички спасени бойни знамена на българските полкове, участвали в Първата световна война, които се съхраняват в НВИМ. Българските офицери и войници останали в заложничество, с риск за живота си укриват и пренасят в България знамената, за да не ги предадат във вражески ръце. Този акт на себеотрицание остава като един от емблематичните примери за опазване честта и славата на Българската армия. Изложбата припомня, че 140-годишната ни армия няма пленено знаме и въпреки тежките битки, които е водила, винаги е успявала да запази честта на Родината. Тя може да бъде разгледана до 19 август.", "date": "2018.07.17", "title": "Каракачанов открива изложбата на спасените бойни знамена"}
{"url": "https://www.24chasa.bg/novini/article/6966626", "text": "Омбудсманът на Република България Мая Манолова смята, че е била отстранена незаконно от днешното заседание на Националния съвет за тристранно сътрудничество към Министерския съвет, съобщиха от пресцентъра на обществения защитник. Председателстващият съвета Валери Симеонов - вицепремиер по икономическата и демографската политика, не се съобрази със закона и след консултация с присъстващите социални партньори и с изричното съгласие на синдикатите омбудсманът Мая Манолова беше приканена да напусне заседанието, посочват от пресцентъра. Според международните стандарти, включително Парижките принципи на ООН, свързани със статута на националните правозащитни институции, на омбудсмана във всяка държава следва да се осигури възможно най-широк мандат от компетентности. Парижките принципи не просто предоставят право на националния обществен защитник да насърчава и защитава правата на човека, но и според чл. 3 му възлагат като отговорност участието и намесата във всяка ситуация при нарушавани човешки права. Такъв мандат на омбудсмана му е предоставен с Конституцията на Република България, а чл. 20 от Закона за омбудсмана предвижда, че националният обществен защитник има право на достъп до органите, техните администрации и лицата по чл. 2 /държавните и общинските органи и администрации, както и от лицата, на които е възложено да предоставят обществени услуги/, включително и да присъства при обсъждане и вземане на решения от тях, посочват от пресцентъра. Отнемането на възможност на омбудсмана да представи позицията си в защита на нарушени човешки права е грубо незачитане на принципите на правовата държава и основите на функционирането на демократичните институции, посочват от пресцентъра на Манолова. \"Аз съм тук като вносител на промените в Кодекса за социално осигуряване /КСО/, които да дадат възможност на миньорите от последния подземен рудник \"Бобов дол\", около 80 души, да се пенсионират по начина, по който се пенсионираха всички миньори до края на миналата година\", заявила Манолова. Тя е уточнила, че преди седмица е предупредила министъра на труда и социалната политика Бисер Петков, че ще участва в заседанието на тристранката. \"Тъй като тристранката очевидно е одобрила предишните промени, с които е лишила миньорите от пенсиониране, беше нормално да дойда да чуя аргументите им. Още повече, че становището по този законопроект на КНСБ е отрицателно\", казала Манолова и допълнила, че утре ще има такова обсъждане и в парламентарната комисия по труда, социалната и демографската политика. \"Оказа се, че не всички са готови да отговорят публично на неудобни въпроси. За мен е абсолютно абсурдно синдикат, който е призван да защитава правата на миньорите, да се обяви срещу пенсионирането на 80-те души, от последния закрит рудник, при условия, които са били валидни до края на м.г.\", коментирала Манолова. \"На нас ни се отнема правото с тази поправка от м.г. да се пенсионираме по-рано, тъй като съкращението ни е по-рано от годините, които навършваме\", допълнил Кирил Минев, миньор с 44-годишен трудов стаж. Той подчертал, че има още три работни дни в рудник \"Бобов дол\", на 20 юли 2018 г. изтича предизвестието му и реално го съкращават, уволняват, а не напуска доброволно. \"Важното, за което сме тук, е да се реши проблемът с ранното пенсиониране на миньорите, касае се за 80 човека, които се пенсионират поетапно, така че едва ли ще бъде ощетен бюджетът на НОИ. Заедно с г-жа Манолова дойдохме тук, за да искаме подкрепа, но странното е, че синдикатът КНСБ не ни подкрепи\", посочил кметът на Бобов дол Елза Величкова. Тя изразила безпокойство, че ръководената от нея община ще остане с голям брой безработни хора.", "date": "2018.07.17", "title": "Мая Манолова: Отстраниха ме незаконно от заседанието на тристранния съвет (Видео)"}
{"url": "https://www.24chasa.bg/novini/article/6966604", "text": "Microsoft съобщи, че Skype най-после ще получи дългоочакваната от милиони потребители възможност за запис на позвъняванията, разговорите и чата. Тази функционалност отдавна присъства в бизнес версията на месинджъра. Ето че след 15 години тази възможност се появява и в потребителската версия на Skype. Всички записи ще се съхраняват в електронния облак на Microsoft и потребителите ще имат достъп до записите от всяко компютърно устройство, използващо операционните системи Windows, Mac, iOS, Linux и Android, предаде  .  Когато един от участниците в конферентна сесия започне да записва, останалите получават уведомление, че се води запис. Месинджърът ще записва видеопотока на всеки участник във видеочата. Вече няма да се налага използването на външни приложения за запис на сесията. В Skype ще е достатъчно да се започне чата и да се кликне върху съответния бутон. Разпространението на новата функционалност започва в края на този месец. Това ще става постепенно, а Microsoft подчертава, че в крайна сметка всички потребители ще получат възможността да записват своите видео и аудио потоци, както и конферентните си сесии.  Едновременно с това Microsoft променя десктоп приложението Skype. То вече прилича на мобилната версия на месинджъра. През месец септември софтуерният гигант възнамерява да въведе новия интерфейс в класическата десктоп версия на Skype и връщането към предишния вид няма да е възможно. ", "date": "2018.07.17", "title": "Skype най-после ще може да записва разговорите и чата"}
{"url": "https://www.24chasa.bg/novini/article/6966648", "text": "Южнокорейски военен хеликоптер катастрофира днес в югоизточния пристанищен град Похан при пробен полет след ремонт, при което загинаха петима от шестте морски пехотинци на борда, а един беше ранен, съобщиха властите, цитирани от агенция Йонхап. Хеликоптерът е паднал от височина около 10 м и избухнал в пламъци на писта в база на морската пехота, където текат ежегодните американско-южнокорейски учения. Пострадал е и пожарникар, който участвал в потушаването на огъня, предава БТА.  Хеликоптерът е бил модел MUH-1, южнокорейска разработка, предназначен специално за морската пехота.", "date": "2018.07.17", "title": "Военен хеликоптер се разби в Южна Корея, 5-има загинаха, 1 е ранен (Снимки)"}
{"url": "https://www.24chasa.bg/novini/article/6966678", "text": "Наводненията, предизвикани от поройни дъждове отнеха живота на най-малко 49 души, а 20 души се смятат за изчезнали в район на границата между Нигерия и Нигер, съобщиха от нигерийската спасителна служба, цитирани от Франс прес. Пет села в района на Джибия бяха наводнени, след като река излезе от коритото си в нощта на неделя срещу понеделник, след часове на поройни валежи, обясни пред Франс прес Амину Уазири, директор на спасителната агенция на щата Кацина. \"Открихме 49 тела на живущи в петте села и издирваме още 20 други\", каза той. Двадесет и четири жертвите са били завлечени от водата до селата Мада Румфа и Кантуми в съседен Нигер. \"Някои от жертвите са били извлечени из под развалините на срутените им къщи\", уточни Уазири, предава БТА.  Повече от 2000 души, прогонени от домовете им от наводненията, са били приютени като бежанци в основното училище в Джибия, а 27 ранени са настанени в местната болница. Наводненията са често явление в много райони на Нигерия през дъждовния сезон, който продължава от май до септември. В началото на седмицата нигерийската метеорологична служба предупреди за сериозните рискове от наводнения тази година, поради \"промяната в режима на валежите\", с дъждове много над нормата. През 2012 г. катастрофални валежи засегнаха 30 от 36-те щата на Нигерия и отнеха живота на десетки хора, а близо милион бяха разселени.", "date": "2018.07.17", "title": "Наводненията в Нигерия взеха най-малко 49 жертви, други 20 са изчезнали"}
{"url": "https://www.24chasa.bg/novini/article/6966667", "text": "\"Присъствието ми на Тристранния съвет, което беше осуетено, не е само мое право, това е мое задължение. Трябва да съм там, където се обсъждат нармативни промени, отнасящи се до правата на хората, и най-вече на хората с увреждания\". Така коментира в Пазарджик омбудсмана Мая Манолова недопускането й до участие тази сутрин на съвещанието на Тристранния съвет. Тя обясни, че в дневния ред на заседанието е трябвало да се обсъжда законопроектът за пенсиите на миньорите, на който тя е вносител и е искала да го представи пред членовете на тристранката. Освен това е трябвало да се коментират проблемите на ТЕЛК. Като омбудсман Манолова смята, че има отношние към тях, защото именно от ТЕЛК тръгвали и проблемите на хората с увреждания. \" Надявам се да прочетат Закона за омбудсмана и да се съобразят с него на следващото заседание на тристранката\", заключи Мая Манолова. В Пазардик тя посети дневния център за възрастни хора с увреждания, който е първия, създаден в страната. Там тя се срещна с представители на социални институции, родители на хора с увреждания, служители и домуващи. \"Като омбудсман аз имам специални задължения към уязвимите групи. Държавата трябва да приведе законодателството си за хора с увреждания в съотвествие на най-добрите световни практики. Моят ангажимент в момента е да стимулирам тази реформа- политиките да се осъществят, защото парите не достигат до тези, които имат нужда, заяви Манолова.", "date": "2018.07.17", "title": "Омбудсманът в Пазарджик: Да съм на тристранката не е само мое право, а и мое задължение"}
{"url": "https://www.24chasa.bg/novini/article/6966682", "text": "Общинските съветници от БСП ще поискат изслушване на ръководството на „Топлофикация София“ в комисиите на Столичния общински съвет по икономика и собственост, финанси и бюджет и иженерна инфраструктура и енергийно планиране. Поводът за искането е информацията, че “Булгаргаз“ ще даде „Топлофикация София\" на частен съдебен изпълнител, ако не плати просрочените си задължения за природен газ, които вече са почти 100 милиона лева. Това съобщиха от пресцентъра на БСП-София. Само за периода от септември миналата година до юли тази година са натрупани близо 52 милиона лева. Според изпълнителния директор Николай Павлов „Булгаргаз“ ще предприеме действия по принудително събиране на вземанията, ако „Топлофикация София“ не заплати 40 милиона лева до края на юли, а останалата част до 52 милиона - до края на август. „Отдавна се знае, че отоплителното дружество е в тежко финансово състояние, а управляващите от ГЕРБ, без много да мислят, го натовариха с още един кредит от 67 милиона евро за изграждането на RDF-инсталацията. Вероятността „Топлофикация София“ да изпадне във фактически фалит става все по-реална, а това общинско дружество изпълнява важна социална функция. Ето защо е нужно в най-кратък срок да бъде изслушано ръководството му и да бъдат предприети мерки за стабилизиране преди новия отоплителен сезон“, считат от БСП – София. „Безхаберното отношение на ГЕРБ към финансовото състояние на „Топлофикация София“, оставя неприятното усещане, че целта е някой да придобие активите на дружеството на безценица“, категорични са столичните социалисти.", "date": "2018.07.17", "title": "БСП иска изслушване на ръководството на „Топлофикация София“"}
{"url": "https://www.24chasa.bg/novini/article/6966681", "text": " вече си е у дома в Москва, научи \"24 часа\". Малката Елизабета е изписана в добро състояние от УМБАЛ Бургас и веднага е отлетяла за родината. Лекари буквално спасиха живота на детето, оперирайки по спешност разкъсаното му влагалище, вследствие на което то бе загубило голямо количество кръв. След интервенцията момиченцето бе прехвърлено в отделението по гинекология, където остана близо седмица. Русначето пострада при спускане от най-екстремната пързалка на аквапарка, в който отишло със свои връстници и учителка. При падането в басейна силна струя вода наранила девствената ципа на момичето и предизвикала разкъсване на влагалището. Още докато се спускало, детето усетило болки в долната част на корема, получило и кръвоизлив. Междувременно в районната прокуратура в Несебър бе образувано досъдебно производство, което все още е срещу неизвестен извършител. Назначени са няколко експертизи, установява се чия е вината за ужасния инцидент. Пързалката бе запечатана за няколко часа, а след това бе въведена забрана по нея да се спускат непълнолетни и хора под 152 см. височина. От мениджмънта на водния атракцион заявиха, че най-вероятно русначето не е изпълнило инструкциите да се спуска със \"заключени\" ръце и крака по екстремното съоръжение. От там отрекоха да е имало друг подобен инцидент, но източници на \"24 часа\" довериха, че десетина дни преди случая с московчанката, по подобен начин на същото място е пострадало 10-годишно украинче. То също е било прието в бургаската болница с разкъсвания на влагалището. Травмите били такива, че първоначално е започнало разследване за изнасилване. Едва след случая с 9-годишната Елизабета е станало ясно, че украинчето е пострадало по аналогичен начин. Най-вероятно до дни случаят ще бъде прехвърлен на прокуратурата в Несебър и двата инцидента ще бъдат обединени в едно досъдебно производство, казаха запознати.  ", "date": "2018.07.17", "title": "9-годишното русначе с разкъсана вагина се прибра в Москва"}
{"url": "https://www.24chasa.bg/novini/article/6966708", "text": "18-годишната Антонина Лозанова от Видин е ученичка в Природо-математическата гимназия \"Екзарх Антим Първи\". “Левски не принадлежи само на българите, а на цялото човечество. Той е един от големите граждани на света, които ражда XIX в., и за него трябва да се знае и извън България.” Така Антонина обяснява защо филмът за Апостола е единственият, за който е направила субтитри на английски “Преди Левски освободителното движение е безпомощно, няма формация, която да е способна да организира националната енергия за радикални освободителни акции. Идеите му за свободата и бъдещето, в което провижда един разумен човешки свят, не могат да бъдат затворени в национална рамка”, обяснява Антонина.", "date": "2018.07.17", "title": "Виж филма за Левски, направен от ученичката Антонина Лозанова от Видин (видео)"}
{"url": "https://www.24chasa.bg/novini/article/6966717", "text": "Върховният представител на ЕС по външните работи и политиката на сигурност Федерика Могерини осъди обвиненията на Израел, че общността подкрепя свързани с тероризма организации като \"безпочвени и неприемливи\" в писмо до израелския министър по стратегическите въпроси Гилад Ердан, изпратено на 5 юли, предаде ДПА. В доклад на Ердан, изпратен на Могерини през май, се казва, че над 5 млн. евро от фондовете на ЕС са били изпратени на 13 организации, които или имат връзки с терористични организации, или подкрепят бойкота на Израел. Могерини отбеляза, че \"неясните и недоказани обвинения\" само \"подхранват кампании за дезинформация\". Що се отнася до бойкота на Израел, първият дипломат на ЕС каза, че фондовете на общността не се използват за такава цел, макар да отбеляза, че някои НПО може да са свързани с международното движение за бойкот на Израел, известно като Движение \"Бойкот, лишаване от права, санкции\" (на англ. Boycott, Divestment, Sanctions (BDS). \"Само защото организация или отделен човек е свързан с движението BDS, това не означава, че тази организация е свързана с подбуждането на незаконни действия, нито че тя става неподходяща за финансиране от ЕС\", пише Могерини. BDS се стреми към икономически и културен бойкот на \"целия режим на потисничество\" на Израел в името на човешките права на палестинците. Израел обвинява движението в антисемитизъм и опит за премахване на еврейското мнозинство в държавата като се насърчава завръщането на палестински бежанци. В текст във Фейсбук Ердан нарече днес писмото на Могерини \"нелепо извинение\". Той посочи, че фондовете на ЕС, дори да са определени за други дейности, може в края на краищата да насърчават бойкота на Израел.", "date": "2018.07.17", "title": "Могерини: Фондовете на ЕС не се използват за тероризъм и бойкот срещу Израел"}
{"url": "https://www.24chasa.bg/novini/article/6966715", "text": "Министър Лиляна Павлова изрази сърдечна благодарност към състава на МВР, защитил достойно своя професионализъм по време на Българското председателство на Съвета на ЕС. Благодаря сърдечно на всеки един от служителите на вътрешното министерство за съдействието, подкрепата и ангажираността в подготовката и провеждането на първото Българско председателство на Съвета на Европейския съюз 2018. С тези думи министърът за Българското председателство на Съвета на ЕС 2018 Лиляна Павлова се обърна към състава на МВР по време на тържествена церемония, на която тя изрази дълбокото си уважение към труда и съществения принос на МВР в успешното провеждане на председателството, съобщиха от пресцентъра на МВР.  Министър Павлова посочи, че през изминалите шест месеца, в които България бе начело на Съвета на Европейския съюз, заедно доказахме по безспорен начин, че сме надежден партньор, активен участник и медиатор на европейската сцена. Тя отбеляза, че голяма част от заслугата е на всички структури на МВР, които с неуморния си труд ежедневно доказваха висок професионализъм, гъвкавост и дискретност и получиха заслужена висока оценка от европейските ни партньори. По думите й организацията и мерките за сигурност бяха изпълнени по начин, който не само показа отличната подготвеност на българската страна, но и допринесе за запазването на нормалното ежедневие на жителите и гостите на столицата. Министър Лиляна Павлова се спря и върху експертната работа в МВР по една от най-тежките теми в общоевропейския дневен ред, а именно темата за сигурността и миграцията. Изключителният професионализъм бе доказан с факта, че именно Българското председателство успя да предложи законодателен пакет и да затвори 4 от 6 законодателни досиета, благодарение на което цялостната реформа на системата „Сигурност и миграция“ е завършена, допълни още министър Павлова. Тя изказа специална благодарност и на представителите на МВР в Брюксел, осигурили Председателството с безспорен професионализъм. Лиляна Павлова не пропусна да благодари и на семействата на служителите на МВР, подкрепили отговорната им ангажираност през тези шест месеца. В знак на уважение за всеотдайната работа министър Лиляна Павлова връчи почетни грамоти и възпоменателни монети на министър Валентин Радев и главния секретар на МВР главен комисар Младен Маринов. Министър Радев също благодари на всички служители на МВР, които с блестящата си работа не допуснаха нито един инцидент по време на Председателството. Той се обърна специално и към всички, работили за Председателството на Съвета на ЕС, чието място не бе пред камерите и микрофоните, и оцени помощта им като изключително важна. С топли думи към колегите си се обърна и главният секретар на МВР главен комисар Младен Маринов, които по думите му със своята дисциплинираност и всеотдайност не допуснаха нищо, което да опетни името на Председателството и страната ни като цяло. Благодарствени пакети получиха директорите на главните дирекции - главен комисар Христо Терзийски, главен комисар Светлан Кичиков, главен комисар Николай Николов и главен комисар Ивайло Спиридонов. Отличени бяха и директорът на СДВР старши комисар Ивайло Иванов, заместникът му старши комисар Антон Златанов, началникът на отдел „Специализирани полицейски сили“ комисар Радослав Стойнев, началник отдел „Охранителна полиция“ комисар Борислав Муеров и заместникът му комисар Тони Тодоров, началникът на сектор „Масови мероприятия“ главен инспектор Пламен Колев, началник сектор в отдел „Пътна полиция“ главен инспектор Любомир Костадинов. Отличия получиха още директорът на дирекция „Жандармерия“ старши комисар Красимир Добрев, директорът на СОБТ командир Георги Гайков и Младен Петров, директор на Дирекция „Комуникационни и информационни системи“.", "date": "2018.07.17", "title": "Павлова към МВР: Заедно доказахме, че сме надежден партньор на европейската сцена (Снимки)"}
{"url": "https://www.24chasa.bg/novini/article/6966729", "text": "Общо 37 нелегални мигранти са открити в багажното отделение на ван, който бил спрян от полицията в района на село недалеч от хърватския град град Сисак, в близост до границата с Босна и Херцеговина, съобщава Хина. Мигрантите са били заловени снощи, уточнява полицията. Шофьорът на автомобила е 52-годишен босненски гражданин, предаде БТА. Срещу него е започнало разследване на незаконен трафик на хора и неправомерно извличане на печалба от транспортиране на лица при нехуманни условия. Групата мигранти включвала 33 пакистнаци и четирима иранци.", "date": "2018.07.17", "title": "Задържаха 37 нелегални мигранти в Хърватия до границата с Босна"}
{"url": "https://www.24chasa.bg/novini/article/6966742", "text": "Председателят на Европейската комисия Жан-Клод Юнкер ще пътува до Вашигтон на 25 юли за среща в Белия дом с президента на САЩ Доналд Тръмп, съобщи ЕК, цитирана от БТА. Двамата ще обсъдят \"задълбоченото сътрудничество\" между ЕС и САЩ в широк кръг от въпроси, включително външната политика, сигурността, борбата с тероризма, енергийната сигурност и икономическия растеж. Юнкер и Тръмп ще разискват подобряването на двустранната търговия и укрепването на икономическото сътрудничество, се посочва в съобщението.", "date": "2018.07.17", "title": "Юнкер заминава за Вашингтон на 25 юли за среща с Тръмп"}
{"url": "https://www.24chasa.bg/novini/article/6966738", "text": "Виден украински активист срещу корупцията каза днес, че е получил изгаряния, причинени от химическо вещество, когато нападател плиснал зелена течност в лицето му. Нападението е извършено, докато активистът участвал в митинг пред прокуратурата в Киев, предаде Ройтерс. По-голяма част от лицето и лявата ръка на Виталий Шабунин са били покрити с яркозелени петна, подобни на тези, които оставя зеленият разтвор, известен като \"зельонка\" (гранофорин), който се продава като дезинфектант. \"Съжалявам, че не мога да отворя очите си. Имам изгаряне от химическо вещество\", каза Шабуни във видео, разпространено онлайн. Той е ръководител на неправителствения Център за антикорупционни действия, предаде БТА.  Инцидентът допълва серията от нападения срещу активисти и малцинствени групи, за които неправителствените организации и западните съюзници на Украйна казват, че отразяват културата на безнаказаност в противовес на ангажиментите на властите. Организацията Трансперънси интернешънъл каза, че нападението над Шабунин е израз на \"негативна тенденция: ескалация на безнаказаното насилие над активисти срещу корупцията\". \"Тази ситуация е срам за правоохранителната система. Настояваме ръководството на правоохранителните служби да обърне внимание на тези случаи и да докладва за тяхното разследване\", се казва в изявление на тази НПО. Украинското вътрешно министерство не отговори веднага на запитването за коментар на случая. Откакто проевропейското ръководство дойде на власт в Украйна през 2014 г., страната получи милиарди долари финансова помощ от западните си съюзници срещу обещания да изкорени корупцията и да се придържа към международните стандарти за демокрация и човешки права. На протестната акция днес Шабунин и малка група активисти призоваваха за оставката на специалния антикорупционен прокурор, заради решението му да прекрати делото срещу сина на вътрешния министър Арсен Аваков. От министерството заявиха, че делото е политически мотивирано, а самият Аваков отрече синът му да е злоупотребил с държавни средства.", "date": "2018.07.17", "title": "Заляха украински активист със зелена течност, получил е изгаряния (Снимки)"}
{"url": "https://www.24chasa.bg/novini/article/6966267", "text": "Овъглени остатъци от хляб, изпечен преди около 14 500 години на обект в североизточната част на Йордания, изненадаха учените, съобщи Ройтерс. Оказа се, че хора започнали да приготвят хляб - жизненоважна основна храна, хилядолетие преди началото на земеделието, предаде БТА. Ловци и събирачи на плодове в източната част на Средиземноморието започнали да приготвят хляб далеч по-рано, отколкото се смяташе досега, повече от 4000 години преди хора да се заловят с отглеждане на култури. Въпросният хляб, който донякъде напомнял питка, бил приготвен от диворастящи култури, като ечемик, лимец и овес, както и от натуфийска култура. \"Наличието на хляб на толкова древен обект е нещо невероятно - заяви Амая Аранс-Отаеги от университета в Копенхаген. - Сега трябва да установим дали е имало връзка между производството на хляб и началото на земеделието. Възможно е този хляб да е подтикнал хората да започнат да отглеждат култури и да се заемат с фермерство.\" Досега произходът на хляба бе свързван с ранните фермерски общества, които отглеждали зърнени култури и зеленчуци. Предишните най-древни свидетелства за хляб са свързани с обект на 9100 години в Турция. Тобиас Рихтер от университета обърна внимание върху последствията от добавянето на хляб към хранителния режим. \"Хлябът е важен източник на въглехидрати, витамин В, желязо и магнезий, както и фибри\", отбеляза той.", "date": "2018.07.17", "title": "Археолози откриха най-стария хляб - изпечен бил преди около 14 500 години"}
{"url": "https://www.24chasa.bg/novini/article/6966265", "text": "Основният проблем в Спешната помощ не е заплащането, каза днес във Варна националният консултант по тази специалност и председател на Българското дружество по спешна медицина проф. Стоян Миланов. По думите му има нужда от повече обучение на работещите в тази сфера, популяризиране на професията, за да бъдат привлечени млади хора. Наложително е да се проведе и по-сериозен обществен дебат за отношението към тези специалисти, каза проф.Миланов, цитиран от БТА.  Във Варна днес той бе отличен като \"Лекар с принос в стандартизацията на спешната медицина\" от пациентски организации \"Заедно с теб\". Председателят на обединението Пенка Георгиева посочи, че отличия в тази област на медицината се дават за пръв път в страната. По думите й причината за учредяването на тези награди е, че трудът на спешните медици е изключително тежък и те заслужават признание, уважение и благодарност. Призът за лекар-доайен в Спешната медицина получи проф. Милан Миланов. Наградата за принос в донорството и трансплантациите бе за проф. Вилиян Платиканов, регионален координатор по донорство и ръководител на Клиника по анестезиология в УМБАЛ \"Св. Марина\"-Варна. Пациентските организации отличиха и реанимационния екип д-р Пенка Чалъкова, фелдшер Димитър Лефтеров и шофьор Росен Люцканов, които са с над 20-годишен стаж в ЦСМП Варна.", "date": "2018.07.17", "title": "Експерт: Основният проблем в Спешната медицина не са заплатите"}
{"url": "https://www.24chasa.bg/novini/article/6966298", "text": "Условно наказание от 6 месеца „лишаване от свобода“ с 3-годишен изпитателен срок получи 33-годишна жена от село Оброчище, използвала чужда банкова карта без съгласието на титуляра, след като Окръжен съд-Добрич, одобри споразумението, сключено между подсъдимата и прокуратурата. Жената се признава за виновна в това, че на 31 декември 2017г., при условията на продължавано престъпление, два пъти използвала чужда дебитна карта, с която изтеглила общо 90 лв. от банкомат в курорт „Албена“. Пред разследващите органи тя обяснила, че била на работа в курорта и след края на работния ден, докато вървяла към автобусната спирка, видяла портфейл на пътя, намерила вътре банковата карта, към която имало ПИН код и решила да я използва, а портфейла изхвърлила. Разследването на деянието започнало, след като потърпевшият, който също работел в курорта, сигнализирал, че установил липсата на портфейла си, както и че една от намиращите се в него дебитни карти била използвана. Пред съда жената изрази съжаление за стореното. Тя декларира, че е подписала доброволно споразумението, съгласна е с неговите параметри и се отказва от по-нататъшното разглеждане на делото по общия ред. Подсъдимата вече е възстановила причинените от престъплението имуществени вреди. Определението на Окръжен съд - Добрич е окончателно и има последиците на влязла в сила присъда.", "date": "2018.07.17", "title": "6 месеца условно за ползване на чужда дебитна карта в Добричко"}
{"url": "https://www.24chasa.bg/novini/article/6966320", "text": "Синът на убития беглец от затвора Пелов - Владимир, който е обвинен за палежи, взривове и закана с убийства, остава задържан вкъщи. Това реши апелативният съд в София, потвърждавайки решението на окръжните магистрати.  Владимир беше закопчан в края на юни след акция в Ботевград. Адвокатката на Пелов-младши каза пред съда, че единственото, в което може да бъде обвинен клиентът й, е, че е син на баща си. Съдиите обявиха, че доказателства за палежи и взривове, които Пелов-младши да е извършвал, няма. Те подчертаха, че обвиненията почиват на слухове и мълви.  Магистратите не намериха връзка между обвинения и изчезването на неговия приятел Деян Вутов през м.г. Това са само подозрения на брата на изчезналия, каза съдът.", "date": "2018.07.17", "title": "Синът на Владимир Пелов остава под домашен арест"}
{"url": "https://www.24chasa.bg/novini/article/6966344", "text": "Испания измести Италия като държава, през която влизат най-много мигранти, прекосили Средиземно море, съобщи Международната организация по миграция (МОМ), цитирана от ДПА и БТА.  От началото на годината до 15 юли на испанските брегове са пристигнали 18 016 мигранти, при 16 566 в Италия и 14 678 в Гърция, посочи на брифинг агенцията на ООН. В Испания потокът от мигранти, идващи по море, се е утроил в сравнение със същия период на миналата година; в Италия броят на мигрантите, дошли с лодки, е спаднал с над 80 процента, а в Гърция броят на пристигналите се е увеличил спад 50 на сто. МОМ каза, че броят мигранти в Испания е скочил през последния месец и половина и сега пристигат средно по 220 души дневно, сравнено с 54 на ден през първите пет месеца на 2018 г. В Италия спадът на новопристигащите съвпадна с встъпването в длъжност през юни на популисткото правителство, което започна борба срещу новите мигранти. Италианският вътрешен министър Матео Салвини забрани на кораби на благотворителни организации да отвеждат спасени мигранти в италиански пристанища и предложи всички, спасени в морето, да бъдат връщани в Либия.", "date": "2018.07.17", "title": "Испания приема повече от Италия\nмигранти, прекосили Средиземно море"}
{"url": "https://www.24chasa.bg/novini/article/6966347", "text": "Деветгодишно дете пострада, след като автомобил се блъсна в търговски обект. Злополуката е станала около 13,45 ч. на 16 юли в село Кранево. На място е установено, че паркиран лек автомобил „Фолксваген” с варненска регистрация, който не е осигурен против потегляне, се е блъснал в търговски обект – съобщиха от Областната дирекция на МВР-Добрич.. Вследствие на удара е пострадало 9-годишно момиче от град Търговище. При инцидента детето получава контузни рани по крайниците, прегледано е и е освободено за домашно лечение, без опасност за живота. Водачът на автомобила, руски гражданин, е с отрицателна проба за употреба на алкохол. ", "date": "2018.07.17", "title": "Руски шофьор блъсна колата си в търговски обект в Кранево, пострада дете"}
{"url": "https://www.24chasa.bg/novini/article/6966346", "text": "От 1 май т.г. гражданите на 59 страни, сред които и България, могат да пребивават до 30 дни, без необходимост от издаване на виза, на територията на остров Хайнан, Китайска народна република, съобщиха от МВнР. Безвизовият режим е валиден за граждани, притежатели на обикновени паспорти, само при условие, че най-малко 48 часа преди пристигането си на острова те са регистрирали в една от туристическите компании, препоръчани от Асоциацията на туристическите агенции в Хайнан.", "date": "2018.07.17", "title": "От 1 май можем да пребиваваме до месец без виза на остров Хайнан в Китай"}
{"url": "https://www.24chasa.bg/novini/article/6966375", "text": "45-годишна пловдивчанка отива на съд за присвоени 3,2 млн. лева чрез фиктивни сделки и фалшиви фактури. В качеството си на финасов директор на частно дружество, занимаващо се с метални изделия, Мария Д. успяла да отклони за една година крупната сума. Имала е трима помагачи, които също прокуратурата изправя на съд. Откраднатите средства са на самата фирма, за която от прокуратурата лаконично обясниха, че тя нито е известна, нито е голяма. От 1 юни 2011 до 13 юли 2012 г. Мария Д. извършила финансовите врътки. Според държавното обвинение присвояването е в особено големи размери и представлява тежък случай. Парите били присвоени чрез фиктивна покупко-продажба на материали, свързани с производството на метални изделия. Отклонявани са били и средства, като са манипулирали данни, касаещи очаквани плащания и банкови преводи. Уведомена е Комисията за отнемане на незаконно придобито имущество. По делото са извършени разпити на свидетели, експертизи, иззети веществени доказателства.", "date": "2018.07.17", "title": "Бизнесдама на съд, присвоила 3,2 млн. лева"}
{"url": "https://www.24chasa.bg/novini/article/6966360", "text": "Словенският президент Борут Пахор заяви, че е възможно тази есен да има предсрочни парламентарни избори, ако нито една от партиите не успее да формира правителствена коалиция, съобщи МИА. Това стана след като християндемократическата партия Нова Словения се се оттегли от преговорите за формиране на ново правителство. Словенският парламент е съставен от много малки партии след парламентарните избори, които бяха спечелени от дясната Словенска демократическа партия на Янез Янша, която не може да си осигури парламентарно мнозинство, припомня БТА.  Матей Тонин, лидер на Нова Словения, за който се очакваше, че ще бъде един от сигурните партньори на Янез Янша, заяви, че са възникнали голям брой конфликтни точки между партиите, които са разговаряли за коалиция. Партията на Тонин има 7 места в 90 членния парламент. Марян Шарец, чиято новосформирана Партия на Марян Шарец, бе втора на изборите, се опитва да формира коалиция с пет други малки партии без Словенската демократическа партия. Но и тези преговори вървят много трудно, а шестте партии общо биха събрали около 50 места.", "date": "2018.07.17", "title": "Борут Пахор: Тази есен в Словения може да има предсрочни парламентарни избори"}
{"url": "https://www.24chasa.bg/novini/article/6966382", "text": "Чиновник от китайската провинция Хъбей прецени, че жена, оплакала се за изнасилване, е прекалено грозна, за да стане жертва на подобно престъпление, пише в. \"Хонконг фри прес\". Четиридесет и шест годишната потърпевша, спомената само под фамилното име Фу, още през 2016 година заявила, че е станала жертва на сексуално престъпление. Тя се оплакала на дисциплинарната комисия, следяща за поведението на длъжностните лица. По думите на госпожата в периода 2014-2015 г. тя била изнасилена три пъти от партийния секретар на селото. Мъжът, чието фамилно име е цитирано като Цуй, отрекъл обвиненията, като изтъкнал, че е станал жертва на клевета, предаде БТА. На по-късен етап случаят бил предаден в районния комитет на партията, ръководен от г-н Хао. Той решил да не даде ход на случая, след като разговарял няколко пъти с партийния секретар и след като установил колко неатрактивна е подалата жалбата. \"Когато са се случили предполагаемите събитията, обвиненият Цуй е бил на 50 години. А вие не сте виждали жената - нейната външност съвършено не способства за възникването на каквото и да било желание\", заявил функционерът пред местните медии. По неговите думи госпожа Фу умишлено се опитвала да наклевети селския партиен секретар. Изявленията на чиновника предизвикаха негодувание в китайските социални мрежи. Мнозина казаха, че партийните кадри си пазели гърбовете. В страната никак не били редки случаите на сексуални нападения дори над старици. Така че аргументът за грозотата на г-жа Фу изглеждал доста неубедително.", "date": "2018.07.17", "title": "Китайка подала оплакване, че е изнасилена - не го зачели, защото била прекалено грозна"}
{"url": "https://www.24chasa.bg/novini/article/6966396", "text": "Мисия на Партията на Европейските Социалисти (ПЕС), ръководена от генералния секретар на ПЕС и депутат в Германския Бундестаг Ахим Пост и председателя на Женската организация на ПЕС Зита Гурмай пристига утре в София, съобщиха от пресцентъра на БСП. Визитата има за цел да провери на място ситуацията с домашното насилие в България, отношението към жените, станали жертва на дискриминация или насилие и да продължи започнатия диалог за Истанбулската конвенция с Българската социалистическа партия. Участниците в проучвателната мисия па ПЕС ще имат в София и официална среща с председателя на БСП, Изпълнителното бюро на партията и ръководството на парламентарната група на българските социалисти. Решението ПЕС да изпрати проучвателна мисия в България е било взето на президиум на ПЕС през март, а съставът й е бил определен по време на изнесено заседание на президиума, проведено в латвийската столица Рига преди месец.", "date": "2018.07.17", "title": "ПEС праща проучвателна мисия в София заради домашното насилие"}
{"url": "https://www.24chasa.bg/novini/article/6966402", "text": "Съдия се оттегли от делото срещу известен турски адвокат по медийните свободи, съден заради критики към турската правосъдна система, в същия ден, когато трябваше да бъде издадена присъдата, предаде Асошиейтед прес, цитирана от БТА.  Адвокатът Вейсел Ок заяви, че съдията, който досега е председателствал няколко заседания по делото, се е оттеглил днес с мотив, че не може да бъде безпристрастен, тъй като някога е подавал жалба срещу един от клиентите на Ок. Ок е обвинен, че е обидил държавна институция в интервю от 2015 г., в което обвинява правосъдието, че говори \"на един глас\". Той може да получи до две години затвор. Не е определена дата за ново заседание. Ок защитаваше германския журналист от турски произход Дениз Юджел, който бе арестуван миналата година по обвинения в тероризъм и пропаганда. Юджел, който пише за в. \"Велт\", бе освободен по-рано тази година и се завърна в Германия.", "date": "2018.07.17", "title": "Съдия се оттегли от делото срещу известен турски адвокат в деня на присъдата"}
{"url": "https://www.24chasa.bg/novini/article/6966404", "text": "Във връзка с твърденията, че заповедите и мерките за ограничаване на огнищата с чума по дребните преживни животни са незаконни, Министерството на земеделието, храните и горите уточнява: Заповедите на изпълнителния директор на Българската агенция по безопасност на храните д-р Дамян Илиев са издадени законосъобразно, на основание чл. 47, ал. 1 и 2, чл. 50, ал. 1, чл. 117 и чл. 126, ал. 1 от Закона за ветеринарномедицинската дейност (ЗВД). Това съобщиха от пресцентъра на Българската агенция по безопасност на храните. Съгласно чл. 47, ал. 1 от ЗВД „Българската агенция по безопасност на храните прилага мерки за профилактика, ограничаване и ликвидиране на някои особено опасни заразни болести, посочени в заповед на министъра на земеделието, храните и горите“. Заповедта на министъра по този член, в която са посочени тези особено опасни заразни болести, сред които е и чумата по дребните преживни животни, е №РД 09-641/06.07.2006 г. Съгласно чл. 50, ал. 1 от Закона за ветеринарномедицинската дейност „Болестите по чл. 47, ал. 1, възникнали в страната, подлежат на задължително обявяване и регистрация от изпълнителния директор на БАБХ. Съгласно ал. 2 на същия член „Мерките се налагат със заповед на изпълнителния директор на БАБХ и включват умъртвяване на животни, забрани за придвижване на хора, животни, суровини и храни от животински произход, фуражни суровини, комбинирани фуражи и др. предмети, чрез които могат да бъдат пренесени заразни причинители.“ Съгласно чл. 126, ал. 1 от ЗВД „При поява на заразна болест изпълнителният директор на БАБХ издава заповед, с която определя мерките за ограничаване и ликвидиране на болестта.“ Заповедите на министъра на земеделието, храните и горите се издават на основание чл. 126, ал. 2 от ЗВД, съгласно която „При особено опасни заразни болести, включително болестите по чл. 47, ал. 1, чието разпространение може да причини значителни икономически загуби, мерките по ал. 1 се въвеждат на част от територията или на цялата територия на страната по предложение на изпълнителния директор на БАБХ със заповед на министъра на земеделието, храните и горите, съгласувана с министъра на вътрешните работи. Именно на това основание заради разрастването на огнищата с чума, и по предложение на изпълнителния директор на БАБХ е издадена Заповед №РД 09-647/16.07.2018 г. на министъра на земеделието, храните и горите Румен Порожанов, съгласувана с министъра на вътрешните работи Валентин Радев, с която се въвеждат превантивни мерки на територията на цялата страна. По повод твърденията, че трябва да бъде създаден Централен епизоотичен съвет, юристите са категорични, че това се налага само в случаи на заразни болести по животните, които засягат пряко здравето на човека. В случая заболяването чума по ДПЖ не е зооноза, тоест не се предава на човека и не е опасно за здравето му, но би могло да причини големи икономически загуби.", "date": "2018.07.17", "title": "Заповедите на шефа на БАБХ за обявяване на чумата по животните - законосъобразни"}
{"url": "https://www.24chasa.bg/novini/article/6966426", "text": "В страната 884 са язовирите, които се нуждаят от ремонт, като 450 от тях се нуждаят от спешен ремонт. Това каза в Ловеч председателят на Държавната агенция по метрологичен и технически надзор Петър Горновски по време на разширено заседание на Щаба за провеждане в действие на Плана за защита при бедствия. По думите му това не означава, че язовирите са опасни, а че има компроментирани съоръжения. \"Има проблеми с преливници, с изпускателни кранове. Това означава, че ако има приливна вълна, съоръжението на този язовир не може да действа, т. е. може да се случи по-сериозна бедствие в следствие разрушаване на стената. Затова тези язовири по най-бързия начин трябва да бъдат ремонтирани\", посочи Горновски. Предписанията за ремонтите и актовете са насочени към собствениците. Горновски добави още, че новото търговско дружество \"Държавна консолидационна компания\" разполага с ресурс от 500 милиона лева, с които трябва да организира обследване, заснемане и ремонт на тези язовири. До 3 октомври е срокът за подаване на заявления от общините за прехвърляне собствеността на язовирите на държавното предприятие. Досега това е направено на 60-70 процента. Председателят на Агенцията поясни, че предстои класификация на всички язовири в страната, според обема и опасността. Те са общо 6800, но след приключване на предприетите проверки се очаква броят им да достигне 7000, тъй като има още малки водоеми, които тепърва се установяват. До момента в информационната система на Агенцията са регистрирани едва 1500 от тях. Проблем създава липсата на документация, която се изисква при регистрацията им. Областният управител на Ловеч Георги Терзийски посочи, че в областта има 75 язовира. Три от тях - Малка Желязна, Добродан и Пазар дере, се нуждаят от спешен ремонт. На заседанието, на което бяха представени промените в Закона за водите, в частта касаеща управлението на язовирите, присъстваха още заместник-председателят на Агенцията ген. Кирил Войнов, областният управител на Ловеч Георги Терзийски, директори на държавни институции и представители на общините от областта.", "date": "2018.07.17", "title": "884 язовира в страната се нуждаят от ремонт, като 450 от тях от спешен"}
{"url": "https://www.24chasa.bg/novini/article/6966417", "text": "Конституционният съд ще реши на 27 юли дали сключената от България Конвенция на Съвета на Европа за превенция и борба с насилието над жени и домашното насилие съответства с Конституцията на Република България, съобщиха от съда. Делото беше образувано след като на 8 февруари тази година ГЕРБ поиска становището на КС за съответствие на т. нар. Истанбулска конвенция с българската Конституция. Искането беше подписано от 75 народни представители.", "date": "2018.07.17", "title": "След седмица Конституционният съд решава за Истанбулската конвенция"}
{"url": "https://www.24chasa.bg/novini/article/6966436", "text": "\"Софийска вода\" временно ще прекъсне водоснабдяването в някои части на столицата утре, съобщиха от дружеството. Във връзка с подмяна на спирателен кран на ул. \"Тодор Каблешков\", в кв. \"Манастирски ливади - запад\" , се налага спиране на водоподаването от 10.00 до 22.00 ч. на живеещите в района на ж.к. \"Красно село\", ж.к. \"Борово\", ж.к. \"Белите брези\" и района между ул. \"Тодор Каблешков\", бул. \"Братя Бъкстон\", бул. \"Цар Борис Трети\", както и в кв. \"Манастирски ливади - запад\" в района между бул. \"България\", ул. \"Борис Димовски\", ул. \"Синанишко езеро\", ул. \"Мур\", ул. \"Родопски извор\", ул. \"Казбек\", ул. \"Ген. Стефан Тошев\" и ул. \"Тодор Каблешков\". Поради пресвързване на довеждащ водопровод над с. Мърчаево, се налага спиране на водоподаването от 10.00 до 22.00 ч. на живеещите в селото. Заради прекъсване на сградно водопроводно отклонение на ул. \"Сашо Николов - Сладура\", в кв. \"Кръстова вада\" , се налага спиране на водоподаването от 10.00 до 18.00 ч. на живеещите в района на ул. \"Сашо Николов - Сладура\" от ул. \"Борис Руменов\" до ул. \"Асен Йорданов\", както и на ул. \"Аспарух Лешников\". Изграждане на уличен водопровод на ул. \"Стадион\", в жк. \"Експериментален\", в кв. \"Горубляне\", е причината за спиране на водоподаването от 10.00 до 18.00 ч. на живеещите в блоковете от бл. 1 до бл. 35 и автосервиза зад бл. 22. Във връзка с монтаж на спирателни кранове на ул. \"Хвойна\", в с. Мировяне, се налага спиране на водоподаването от 9.30 до 21.30 ч. на живеещите в района на ул. \"Парашутист\", ул. \"Канала\", ул. \"Еделвайс\", ул. \"Чавдар войвода\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски.", "date": "2018.07.17", "title": "Виж къде временно спират водата в София"}
{"url": "https://www.24chasa.bg/novini/article/6966035", "text": "Регионалната здравна инспекция /РЗИ/ в Плевен препоръчва подаваната вода от водопроводната мрежа на Червен бряг към настоящия момент да не се ползва за пиене и готвене, а само за хигиенни и битови нужди. Това съобщиха на БТА от инспекцията. За питейни нужди да се използва бутилирана трапезна вода или ниско минерализирана минерална вода, посочват от РЗИ. От инспекцията уточняват, че при извършения учестен мониторинг на питейната вода в Червен бряг за периода от 9 до 13 юли е констатирано при общо 16 проби завишаване стойностите на показател \"мътност\", които са над обичайните приемливи за потребителя. Не се установяват други отклонения от здравните норми по изследваните химични и микробиологични показатели. В пунктовете, от които е взета водата, е отчетено наличие на остатъчен свободен хлор, което е показателно за извършена качествена дезинфекционна обработка на водата, допълват от здравната инспекция. При нормализиране на обстановката и привеждане на водата към изискванията на Наредба щ9/2001г. за качеството на водата, предназначена за питейно-битови цели РЗИ - Плевен ще уведоми населението своевременно, се посочва в съобщението.", "date": "2018.07.17", "title": "Здравните власти: Водата в Червен бряг да не се използва за пиене и готвене"}
{"url": "https://www.24chasa.bg/novini/article/6966036", "text": "Длъжници се разделиха с оборота си от 11 заведения и магазини по морето. Това съобщиха от пресцентъра на НАП в Бургас. Екипи на местното звено по фискален контрол и публични изпълнители са извършили изненадващи проверки на търговски обекти по Южното Черноморие, които се стопанисват от фирми, неплащащи просрочените си задължения към приходното ведомство. Целта на данъчните е да принудят некоректните платци да започнат плащания към бюджета. Ако това не се случи, принудителните действия се повтарят, заканиха се от там. От НАП припомниха, че проверките през лятото продължават и посочиха статистика, според която от началото на юли досега е имало нередности при всяко пето контролно действие, докато през юни всяка трета проверка е установявала пропуски. От началото на юли по Южното Черноморие екипи на звеното \"Фискален контрол\" са проверили 686 търговски обекта, в 530 не са установени нарушения. Неиздаването на касова бележка и разлики в касовата наличност остават най-честите нарушения.", "date": "2018.07.17", "title": "НАП прибра оборотите на 11 заведения и магазини по морето"}
{"url": "https://www.24chasa.bg/novini/article/6965823", "text": "Националните зони за високотехнологично и индустриално развитие в Китай отбелязват положителен растеж през първата половина на годината, съобщава  Зоните, представляващи индустриални паркове за развиване на индустрии вариращи от биомедицината до електрониката, са „отгледали\" близо 40% от хай-тек компаниите в Китай, които станаха още по-иновативни и продуктивни през последните години, казва официален представител от Министерството на науката и технологиите. Държавните политика улесниха инвестициите за компаниите. Един от резултатите е, че зоните увеличиха международната си конкурентоспособност, заради таланта, който се влива. Тази година се маркира 30-годишнината от старта на първата високотехнологична зона за развитие. Китай добави нови 12 само през тази година, с което общият им брой е вече 168, допълва представителят. От януари до май, 156 държавни хай-тек зони са отчели общи приходи от дейност в размер на 1.87 трилиона долара, с 8.1% ръст спрямо същия период на миналата година. Тяхната нетна печалба е била 726 милиарда юана. Новооткритите компании в тези зони за първата половина на годината са 136 хиляди, с 25.3% ръст спрямо същия период на 2017 г. До края на миналата година, компании от тези зони са създали 994 изследователски института в чужди държави и региони, като САЩ и Израел.", "date": "2018.07.17", "title": "Високотехнологичните зони в Китай движат растежа"}
{"url": "https://www.24chasa.bg/novini/article/6965426", "text": "Камера пред бара на хотела в Хисаря е заснела побой между загиналия фермер Димитър Попов от Ямбол с негов колега. Това твърди сестрата на починалия Живка Попова. С кого се е сбил брат ѝ засега не е известно на роднините. Те не приемат версията за нещастен случай. Директорът на пловдивската полиция Атанас Илков заяви пред “24 часа”, че предстоят допълнителни огледи. Не са приключили следствените действия, назначени са експертизи. Прокуратурата също изяснява причините за смъртта. Тялото на Попов е все още в Съдебна медицина. “Има притеснителни факти около тази смърт”, казва сестрата на Попов. На 13 юли призори 53-годишният мъж е открит мъртъв в хотелския комплекс. Пристигнал е на семинар, организиран от столична фирма за семена и препарати. След презентациите участниците отишли да се черпят. По думите на сестрата нещастието се случило след 2 ч. “Да, пийнали са си. Но не съм чула посред нощ хора да ходят по покривите на хотелите. Брат ми не е паднал от никаква тераса на ресторант”, твърди тя. Веднага след като от полицията им съобщили, тя пристигнала в Хисаря. Във фоайето се провеждали разпити. Шефът на полицията ѝ казал, че е нещастен случай. Участници от семинара обаче казали, че е имало сбиване между брат ѝ и фермер от друг район. “Стаята на брат ми е била на втория етаж. Защо я е подминал и е продължил по стълбите към 4-ия. Там има коридор с аварийна врата, която извежда към вентилационната система. И се стига до покрива. Обясниха ни, че оттам е полетял”, разказва Попова. За какво е било спречкването, роднините на загиналия не знаят. Според участници в сбирката Попов е бил доста пиян. Разхождал се с бутилка из коридорите на хотела. Опитал да си свети с телефона. Излязъл на покрива и паднал от 8 м височина. “От полицията казаха, че водят разследване и за убийство, но можело да не излезе такова”, вмъква сестрата. По думите ѝ Димитър паднал върху покрива на вътрешния басеин. Там роднините видели голяма локва кръв. “Колкото и пиян да е бил, няма как да е дезориентиран и да не е знаел къде се намира. Той е здрав, як, бивш спортист, носи на алкохол и на бой”, твърди сестрата. Според нея абсурдно е да не си е намерил стаята в хотела. “Има бели полета, които ни притесняват. Държим органите да си свършат работата и да изяснят истинската причина”, казва тя. Според съдебни медици не са открити следи от насилие по тялото на загиналия. Фермерът имал успешен бизнес. Обработвал между 12 и 14 хил. дка в Поляна и Александрово. Отглеждал жито. Не дължал пари на никого. Имал 29-годишен син от първия брак, 14-годишно момче и момиченце на 7 г. “На дъщеричката му още не сме казали. Консултираме се с психолог”, добави Попова.", "date": "2018.07.17", "title": "Камера записала сбиване на фермери преди единият да падне от покрива на хотел"}
{"url": "https://www.24chasa.bg/novini/article/6966081", "text": "Вратите на Европейския съюз са широко отворени за Македония и от вас зависи дали ще използвате това или не. Вие трябва да вземете решение за бъдещето на своята страна, заяви днес еврокомисарят Йоханес Хан, който в Скопие официално даде старт на началото на процеса на скрининг и подготовка за стартиране на преговорите за членство в ЕС през юни 2019 г., съобщи МИА, цитирана от БТА.  Вратата към ЕС е широко отворена благодарение на реформаторските приоритети, върху които работеше правителството през изминалата година, но и на постигнатите договори за добросъседство с България и за името с Гърция, заяви Хан. Народът показа отпор и издръжливост, станахте страна за пример в региона и модел как останалите да решават своите двустранни проблеми, заяви Хан на съвместна пресконференция с премиера Зоран Заев. Той приветства получаването на покана за членство в НАТО, изтъквайки, че това ще означава повече сигурност и просперитет за гражданите на Македония. На днешното заседание на правителството, на което присъства Хан, бяха взети решения, с които започва скрининг процесът за подготовка на присъединителни преговори с ЕС. За главен преговарящ е назначен вицепремиерът Буяр Османи, а за технически преговарящ - съветникът на премиера Боян Маричич. Заев подчерта, че преговорите с ЕС са \"историческа задача\" и \"върховен приоритет\". Затова изпращаме послание, че процесът ще бъде ръководен от правителството, но в него ще участват и парламентът, опозицията, съдебната система, гражданското общество. Македония върви напред, заяви Заев.", "date": "2018.07.17", "title": "Йоханес Хан: Вратите на ЕС са широко отворени за Македония"}
{"url": "https://www.24chasa.bg/novini/article/6966091", "text": "От БСП поискаха оставката на земеделския министър Румен Порожанов и обявиха, че за тях действията на властите за убиване на животни са неадекватни и незаконни. Корнелия Нинова дори предупреди, че държавата може да бъде осъдена да плати големи суми, ако ощетените стопани заведат искове, каквото намерение имали някои от тях. Поисканата му оставка Порожанов коментира така - ако премиерът прецени, е готов да я даде както всеки министър.", "date": "2018.07.17", "title": "От БСП поискаха оставката на Порожанов (Видео)"}
{"url": "https://www.24chasa.bg/novini/article/6966092", "text": "Русия трябва да си даде сметка, че няма друга алтернатива за Република Македония освен пълноправно членство в Европейския съюз и НАТО. Македонското правителство не само че иска да потвърди сътрудничеството с Руската федерация, но иска и да го развие. Това заяви днес македонският премиер Зоран Заев на обща пресконференция с еврокомисаря Йоханес Хан, отговаряйки на журналистически въпрос във връзка с вчерашната реакция на руското посолство на негово изявление за финансиране на протестите в Македония от страна на някои бизнесмени в Русия, предаде БТА.  Аз само коментирам факти и изявления, които са стигнали до мен от доклади... Всички знаят, а трябва да знае това и Руската федерация, че няма алтернатива за Република Македония освен пълноправното членство в ЕС и НАТО, заяви Заев.", "date": "2018.07.17", "title": "Заев: Русия да разбере, че Македония няма друга алтернатива освен ЕС и НАТО"}
{"url": "https://www.24chasa.bg/novini/article/6966100", "text": "Един човек е загинал, други са с комоцио при катастрофа край село Петлешково, община Ген. Тошево – съобщават от Областната дирекция на МВР-Добрич. На 16 юли, около 17,30 ч. е получено съобщение за възникнало тежко пътнотранспортно произшествие на разклона за село Петлешково. На място е установено, че водач на лек автомобил „Ауди” с шуменска регистрация, движейки се от село Малина към село Победа, на разклона за село Петлешково не спира на знак „Стоп” и отнема предимството на лек автомобил „Фолксваген” с добричка регистрация, който пътувал от село Петлешково в посока село Дропла. Вследствие на инцидента, на път за болницата в линейката е починал возещият се на предната дясна седалка в лекия автомобил „Ауди” - мъж на 33 г. от село Тодор Икономово. Пострадали са и возещите се пътници на задната седалка, които са с диагноза комоцио. Водачът на лекия автомобил „Фолксваген” - 42-годишна жена от село Дропла е с фрактура на седми ребро, оставена за лечение в болницата в Добрич. Водачите са с отрицателни проби за употреба на алкохол. По случая е образувано досъдебно производство.", "date": "2018.07.17", "title": "33-годишен мъж загина при катастрофа край село Петлешково"}
{"url": "https://www.24chasa.bg/novini/article/6966102", "text": "Германското правителство е потвърдило, че разузнавателните му служби са имали контакти с групи, свързвани с Фетхуллахистката терористична организация (ФЕТО), предаде Анадолската агенция. Берлин обаче отказа да даде подробности за разговорите с групировката с мотив, че това може да навреди на дейностите на разузнавателните организации, предаде БТА.  ФЕТО (Фетхуллахистка терористична организация) е наричана мрежата на ислямския проповедник Фетхуллах Гюлен, която турските власти винят за опита за преврат в Турция на 15 юли 2016 г. Анкара обвинява Германия, където живеят над 3 милиона турски имигранти, че допуска групировката да провежда дейности чрез своите асоциации, училища и медийни организации. В отговор на парламентарно запитване на опозиционната партия Левите в Германия, за което бе съобщено вчера, германското правителство каза, че не може да изключи възможността \"членове на движението на Гюлен да са били замесени в опита за преврат\", но добави, че досега не е получило твърди доказателства, че свързани с ФЕТО заподозрени живеят в Германия. В отговор на въпрос дали германското федерално правителство сътрудничи с лица, институции, организации и медийни институции, свързани с ФЕТО и дали има такива планове в бъдеще, които биха наложили федерални разходи, правителството на канцлера Ангела Меркел отказа да даде информация на парламента. \"Материята на този въпрос включва информация, която засяга по-специално функционалната способност на разузнавателните организации и следователно ние не можем да осигурим информация, която да бъде достъпна за обществеността\", гласи писменият отговор. В него се посочва още, че публичното огласяване на всяка информация, касаеща този въпрос, предполага голям риск за разкриване на ценни \"контакти на разузнаването\", които следва да бъдат защитени. Представители на Левите критикуваха правителството, че укрива информация от парламента за сътрудничеството си с групировки, свързани с ФЕТО. Ула Йелпке, говорителка на Левите, заяви, че \"правителството сътрудничи с Гюлен изключително чрез разузнавателните служби\". Общо близо 250 души бяха убити, а около 2200 ранени при опита за преврат в Турция, за който Анкара обвинява живеещия в САЩ ислямски проповедник Фетхуллах Гюлен и неговото движение, обявено в Турция за терористична организация.", "date": "2018.07.17", "title": "Германското разузнаване е имало контакт с групи, свързани с ФЕТО"}
{"url": "https://www.24chasa.bg/novini/article/6966141", "text": "Русия е извършила \"многобройни нарушения\", осъждайки на затвор три членки на пънк групата \"Пуси райът\", опитали се да изпълнят песни срещу Путин в московски катедрален храм през февруари 2012 г., постанови днес Европейският съд за правата на човека, цитиран от Франс прес. Тъжителките - Мария Альохина, Надежда Толоконникова и Екатерина Самуцевич, са били подлагани на унижения по време на процеса, реши съдът в Страсбург, според който Москва нарушава свободата на изразяване. През 2012 г. трите членки на групата бяха осъдени за \"хулиганство, мотивирано от религиозна омраза\". Съдът в Страсбург задължи Руската федерация да им изплати общо 37 000 евро обезщетение за морални вреди и още 11 760 евро за съдебни разноски, допълва ТАСС, цитирана от БТА.  ЕСПЧ осъди Русия заради тежките присъди, наложени на три членки на пънк групата във връзка с акцията им в храм Христос Спасител през 2012 г., както и заради нарушенията по време на съдебния процес против тях. Днес Европейският съд по правата на човека в Страсбург (ЕСПЧ, Съдът) оповести решението си по делото Мария Альохина и други срещу Русия (Mariya Alekhina and Others v. Russia, жалба щ 38004/12), касаещо наказателното преследване срещу трите активистки от руската пънк група \"Пуси Райът\" заради антиправителствената им акция в храм Христос Спасител през 2012 г., както и заради нарушенията по време на съдебния процес против тях. ЕСПЧ намира, че с наложените присъди и нарушенията в процеса срещу трите жалбоподателки, Русия е нарушила Член 3, Член 5 з 3, Член 6 зз 1 и 3 (в) и Член 10 от Европейската конвенция за правата на човека (ЕКПЧ, Конвенцията). Фактите Жалбоподателките, Мария Альохина, Надежда Толоконникова и Екатерина Самуцевич, са членове на известната феминистка пънк група \"Пуси райът\" и са изявени противнички на режима на президента Владимир Путин. Те нееднократно са изразявали своите критики чрез антиправителствени песни и представления, които организират на публични места, включително на Червения площад. Текстовете на песните засягат както лично Путин, така и свързани с него институции и лица, включително службите за сигурност, православната църква и лично патриарх Кирил. Текстовете съдържат също така ярки послания срещу преследваните по политически причини и в подкрепа на феминизма и правата на ЛГБТИ общностите, които са преследвани в Русия. Заради публичните си изяви жалбоподателките са нееднократно арестувани и глобявани за организиране на неразрешени митинги и публични представления. Ключовото за делото събитие е опитът на жалбоподателките да организират такова представление в Катедралния храм Христос Спасител в Москва на 21 февруари 2012 г. Техният опит да изпеят песента \"Богородице, прогони Путин\" от олтара на храма трае едва 1 минута и 35 секунди, тъй като те са бързо прогонени от охраната. Скоро след представлението и трите жалбоподателки са арестувани и обвинени в дръзко хулиганство, мотивирано от религиозна омраза. Те са задържани под стража през цялото време на досъдебното производство като техните мерки за неотклонение са продължавани нееднократно, въпреки че първите две жалбоподателки имат малки деца, а втората е с влошено здраве. Междувременно, разследващите органи назначават три експертизи със задача въз основа на видеоматериала от протестната акция, качен в Интернет, да установят дали той съдържа подбуждане към религиозна омраза. Първите две експертизи отговарят категорично отрицателно на този въпрос. Трета експертиза, назначена след получаване на резултатите на първите две, стига до различно заключение. Според нея видеоматериалът представлява подбуждане на омраза към православните вярващи. Съдебният процес срещу жалбоподателите се провежда при засилени мерки за сигурност. Те са държани в стъклено помещение (\"аквариум\") в съдебната зала с масирано присъствие на полицейски служители (до седем на брой). Комуникацията с техните адвокати по време на съдебния процес е била много трудна, а понякога невъзможна. Транспортирането от следствения арест до съда и обратно се извършва в препълнени специализирани автобуси, превозващи 30-40 задържани в течение на часове. На 17 август 2012 г. и трите жалбоподателки са осъдени от Хамовническия районен съд на по две години лишаване от свобода. Съдът приема, че със своите хулигански действия в храма те са оскърбили религиозните чувства на православните вярващи. Съдът основава присъдата си на експертното заключение и на голям брой свидетелски показания както на присъствали на представлението в храма, така и на такива, които са го гледали впоследствие в Интернет. След обжалване, на 10 октомври 2012 г. Московският градски съд потвърждава присъдите на първите две жалбоподателки и изменя присъдата на третата от ефективна в условна с двегодишен изпитателен срок. Впоследствие, в отделно производство достъпът до Интернет сайта, на който са поместени не само песента, която е пята в храма Христос Спасител, но и няколко други антиправителствени песни на \"Пуси райът\", е блокиран със съдебно решение на Замоскворецкия районен съд въз основа на федералния закон за борба с екстремизма. Решението на ЕСПЧ С решението си ЕСПЧ установи пет нарушения на Конвенцията. Основното от тях е нарушението на правото на изразяване на трите жалбоподателки по Член 10 от ЕКПЧ заради тяхното осъждане по наказателен ред, свързано с представлението в храма Христос Спасител. Съдът приема, че реакцията на властите на представлението е оправдана, но строгите наказания, които те са получили, са пресилени. Националните съдилища не са изследвали адекватно контекста на представлението. По-специално те не са изследвали дали поведението на жалбоподателките може да бъде изтълкувано като подбуждащо към насилие, омраза или нетолерантност - единствените основания, които могат да оправдаят наказателна репресия според международното право. Нещо повече, ЕСПЧ отбелязва, че представлението не е прекъснало религиозна служба, не е довело до нараняване на никой от присъстващите в катедралния храм или до повреждане на църковно имущество. Съдът също така установява нарушение на Член 10 от Конвенцията поради блокирането на достъпа до песните на \"Пуси райът\" в Интернет. Той намира, че Замоскворецкия районен съд се е доверил сляпо и безкритично на експертното заключение - което, наред с езиковия анализ, е съдържало и правна квалификация на материалите, - и не е определил точно кои части от видеата са проблематични и противоречащи на закона. ЕСПЧ също така се отнася критично към недопускането на жалбоподателките да участват в производството, засягащо блокирането на техен собствен интелектуален продукт. ЕСПЧ установява също така и нарушение на Член 3 от Конвенцията (забрана за нечовешко и унизително отнасяне) поради условията на транспортиране на жалбоподателките до съда и обратно, както и заради специфичните условия, в които те са били държани в съдебната зала (стъклено помещение, обградено от полицаи, което е имало сплашващ ефект върху подсъдимите). ЕСПЧ установява и нарушения на Член 5 з 3 (гаранции срещу прекомерно задържане под стража), както и на Член 6 з 1 и з 3 (в) (право на защита) от Конвенцията поради автоматичното продължаване на задържането под стража на жалбоподателките, обосновано основно с тежестта на техните престъпления, както и поради затрудненията в техния достъп до адвокатска защита, дължащ се на трудната комуникация с техните адвокати по време на съдебния процес. ЕСПЧ присъжда на жертвите на нарушенията 21 000 Евро обезщетения за причинени неимуществени вреди, както и 11 760 Евро за разноски по делото. Правителството на Руската федерация има на разположение три месеца да отнесе, ако прецени, делото пред голямата камара на ЕСПЧ. Ако не се възползва от тази възможност, решението на Съда ще стане окончателно.", "date": "2018.07.17", "title": "Страсбург: Русия е извършила \"многобройни нарушения\" във вреда на \"Пуси райът\""}
{"url": "https://www.24chasa.bg/novini/article/6966136", "text": "С около седмица се забави прибирането на пшеницата в Силистренско заради дъждовете през последните дни. Те, както и сушата преди това ще дадат отражение върху количеството и качеството на зърното, смятат зърнопроизводители. Прогнозират и повишение на цената на хляба. И сушата преди това, и дъждовете сега влияят на количеството и качеството на зърното, твърди Величка Славова, председател на земеделска кооперация в силистренското село Професор Иширково. Добре е, че поне нямаме покълнала пшеница, допълва тя. Засушаването се е отразило и на добивът от рапица, коментира тя. Тази година са прибрали по 270 кг от дка срещу 400 през миналата година. Подобна е ситуацията и при пшеницата. Тази година средният добив е от 550 до 700 кг от дка, при 900 през 2017-та. Именно по-слабата реколта е и причината да е по-висока изкупната цена на зърното. Пшеницата, на която не търсят качество върви по 300 лв. за тон, а по-хубавата е на цена от 320 до 330 лв. на тон. Като очакванията са да стане и по-висока. И точно това ще е и причината да се повиши и цената на хляба през есента, прогнозират зърнопроизводителите в Силистренско. Според тях покачването ще е основателно, тъй като вече са вдигнати цените на газта и ел.енергията. По-висока е и минималната работна заплата, така че съвсем реално е според тях и цената на хляба да скочи с 10 до 15 %.", "date": "2018.07.17", "title": "Дъждовете забавиха прибирането на пшеницата в Силистренско"}
{"url": "https://www.24chasa.bg/novini/article/6966154", "text": "Китай оценява положително срещата на президентите на Русия и САЩ Владимир Путин и Доналд Тръмп в Хелзинки, заяви днес говорителката на външното министерство на Китай Хуа Чунин, цитирана от ТАСС. \"Отдадохме голямо внимание на това събитие. Китай приветства срещата на Путин и Тръмп - лидери на две държави, които оказват голямо влияние върху целия свят. Надяваме се, че този политически диалог ще се отрази положително на мира и развитието в световен мащаб\", заяви представителката на китайското външно минисетрство . По думите й Пекин е сигурен, че дори и при възможно по-нататъшно сближаване на позициите на Москва и Вашингтон, китайско-руските приятелски връзки ще се развиват успешно. \"Сигурни сме в това, това е еднозначно\", подчерта тя.", "date": "2018.07.17", "title": "Китай: Срещата Путин-Тръмп ще се отрази \nблагоприятно в световен мащаб"}
{"url": "https://www.24chasa.bg/novini/article/6966139", "text": "До края на 2019 г. София ще има аквапарк. Той ще бъде изграден в предстоящото разширение на парк \"Възраждане\" в кв. \"Зона Б5\", съобщи столичният кмет Йорданка Фандъкова. С председателя на СОС Елен Герджиков тя представи проекта за разширението на парка с още 25 дка. \"Проектът вече е на финален етап. Освен разширение на парка планираме и аквапарк с детски и бебешки басейн с минерална вода и зона с други атракциони. С изпълнението на проекта, който е за 9,5 млн. лв. цялата зона на парка ще стане общо почти 80 дка. Знаете, че един от най-важните ни приоритети е запазване и развитие на зелената система на града. Реалното строителство ще започне най-късно в началото на следващата година и до края на 2019 г. софиянци ще имат още една зона за отдих със специален акцент върху децата\", каза Фандъкова. На сесията на 26 юли СОС трябва да разреши на общинското дружество \"Софийски имоти\", което стопанисва парка да реализира проекта и да инвестира до 9,5 млн. лв. в него, като 4 млн. лв. от тях ще са заем, уточни Герджиков. С изпълнението на парка към зелените площи ще се добавят още над 18,2 дка с 5 различни площадки. Предвиждат се и 40 шезлонга за отдих в тревните площи, както и зона за пикник. Ще се засадят над 420 дървета, 9800 храсти и 5000 цветя. Ще се поставят още 130 пейки, 37 кошчета и ще се изградят 2 чешми с минерална вода, обясни изпълнителният директор на \"Софийски имоти\" Димитър Шивачев. Аквапаркът и СПА зоната ще се простират на над 6,6 дка. Те ще са разположени в близост до ул. \"Българска морава\". Аквапаркът ще може да се ползва от 500 души, а всички басейни ще са с минерална вода. Най-големият басейн ще е 680 кв. м и ще има 4 пързалки, освен него ще има детски басейн, бебешки басейн, хидромасажен и за възрастни. Планират се СПА център, подземен басейн, съблекални в 3-етажна сграда. От последния й етаж ще става пускането на пързалките. Подземният басейн ще е с размери 25х15 м и ще има 6 коридора.", "date": "2018.07.17", "title": "Вижте как ще изглежда бъдещият аквапарк в парк \"Възраждане\" (Видео)"}
{"url": "https://www.24chasa.bg/novini/article/6966104", "text": "27 385 служители на МВР са били ангажирани по охраната на събития, свързани с европредседателството ни, съобщи вътрешният министър Валентин Радев на кръгла маса в Народното събрание. Тя е организирана от Комисията по вътрешна сигурност в парламента и е на тема постигнатото в областта на вътрешните работи по време на европредседателството. Радев уточни още, че 15 688 полицаи са охранявали НДК. 325 събития са се провели в София и страната, и 560 броя техника е била включена в охраната. Той уточни, че 100 % е изпълнен един от приоритетите - успешна охрана на европейските граници, както и повишаването на информация. Качеството на информацията била една от централните теми на Съвета по правосъдие и вътрешни работи. \"България свърши отлична работа\", похвали нашето европредседателство доктор Михаил Шпинделегер, който е генерален директор на Международния център за развитие на миграционната политика. Той също е гост на кръглата маса. Шпинделегер уточни, че страната ни е приела европредседателството в трудни времена, тъй като през 2018г. е имало 700 хил. искания за убежище в ЕС. В Австрия например били подадени 38 хиляди във Висшия съд срещу отказ за предоставяне на убежище. Австрийският гост изтъкна и акцентирането върху темата за Западните Балкани. На кръглата маса се коментира и проблемът с трафика на хора. Само в рамките на нашето председателство е имало 2 национални информационни кампании и 9 местни, съобщи секретарят на Националната комисия за борба с трафика на хора Камелия Димитрова. В институцията са били получени 68 сигнала за потенциално пострадали хора от трафик, като е било предоставена закрила на 15 пострадали от трафик на хора. Цветан Цветанов коментира, че би могъл да се увеличи бюджетът на комисията, за да се отделят повече средства за превенция.", "date": "2018.07.17", "title": "Над 27 000 полицаи са охранявали събития, свързани с европредседателството ни"}
{"url": "https://www.24chasa.bg/novini/article/6966155", "text": "Вторият етап на класирането на кандидат-студентите в Софийския университет \"Св. Климент Охридски\" за учебната 2018/2019 година беше обявен днес. Това съобщи пресцентърът на висшето училище. 4248 новоприети студенти са се записали или са потвърдили специалността, в която са класирани на първия етап в СУ. За втория етап на класирането са приети още 1909 студенти. Запълнени след първия етап на класирането в СУ са специалностите \"Комуникационен мениджмънт\", \"Информационни системи\", \"Компютърни науки\", \"Скандинавистика\", \"Музикално медийни технологии и тонрежисура\" и \"Графичен дизайн\". От 18 до 20 юли, включително, класиралите се от втория етап кандидати трябва да потвърдят или да се запишат в избраната специалност. Непотвърдилите от второто класиране кандидати губят правото си за участие в третото класиране, което е окончателно. На 24 юли ще бъде обявен третият етап на класирането. Записването за него е окончателно и трябва да бъде направено от 25 до 27 юли, включително. Днес беше обявен и първият етап на класирането за специалността \"Медицина\" в Софийския университет. Класираните от този етап кандидати ще имат възможността да се запишат в специалността \"Медицина\", като не участват в следващите етапи. Ако не се запишат, губят придобитите студентски права и отпадат от следващите етапи на класирането. Записването на класираните е на 18 и 19 юли. Вторият етап на класирането ще е на 22 юли. В него участват некласираните от първия етап кандидат-студенти. Записването ще е на 23 юли при следните възможности - кандидатите да се запишат в специалността \"Медицина\", като не участват в последния етап, или да не се запишат в специалността \"Медицина\", като губят придобитите студентски права и отпадат от последния етап на класирането. Третият етап на класирането е на 24 юли, а срокът за записването е от 25 до 27 юли. Резултатите от това класиране са окончателни. 7104 са кандидатите, подали документи за прием в най-старото висше училище - в Софийския университет. 551 души са подали документи за класиране в специалността \"Медицина\". На първо място сред посочените от най-много кандидати специалности е \"Психология\". На второ място е \"Комуникационен мениджмънт\", една от новите бакалавърски програми на Софийския университет, обучението в която ще започне през следващата учебна година. Третото място, както и през миналата година, заема специалността \"Публична администрация\". На следващите места кандидатите са поставили специалностите \"Компютърни науки\", \"Английска филология\", \"Софтуерно инженерство\", \"Социология\", \"Българска филология\", \"Информационни системи\" и \"Информатика\".", "date": "2018.07.17", "title": "Излезе второто класиране за прием на кандидат-студенти в Софийския университет"}
{"url": "https://www.24chasa.bg/novini/article/6966162", "text": "В момента нямам представа как са, къде са и как изглеждат децата ми. Това каза българката Цветелина Оланд, чиито деца са взети от норвежката служба за закрила на детето. Цветелина е била омъжена за норвежец, от когото има момиче и момче. След развода социалните ѝ ги вземат, защото психоложката, която ги наблюдавала при бракоразводното дело, забелязала, че те били по-привързани към майката. Преценили още, че майката е с по-висок интелектуален капацитет от двамата родители и може да ги настрои срещу бащата или да ги изведе от страната. Затова отделили децата от Цветелина Оланд. Тя право да ги вижда, нито да говори с тях по телефона. Първоначално Андреас и Селина са разделени на 200 км един от друг. Цветелина първоначално ги вижда веднъж седмично. При една от срещите момиченцето носи дневник на майката. На страниците тя пита: \"Защо такова детство трябва да имам? Не може ли да имам по-лек живот? Мамо, много те обичам.“ Сега момчето е върнато на бащата, но момченцето все още е в приемни семейства. Радвам се, че синът ми е при баща си, защото е по-добре от приемно семейство, каза Цветелина. Сега Цветелина чака дата за дело и е категорична, че няма да се откаже. Благодари и на институциите, които застанали зад нея. Надежда Петкова успява да спаси двете си дъщерички, като се връща в България. Нейна съседка в Норвегия подала донус в службите. Тогава решихме, че няма да стоим повече, защото нашите деца са живота ни.\", каза Надежда. Около 15 хиляди деца са изведени от семействата си в Норвегия.", "date": "2018.07.17", "title": "Цветелина Оланд: Нямам представа как и къде са децата ми"}
{"url": "https://www.24chasa.bg/novini/article/6966175", "text": "Близо 500 мигранти без документи са били задържани в Турция в понеделник, предаде Анадолската агенция, позовавайки се на източници от сигурността, съобщи БТА. В северозападния окръг Одрин 385 мигранти са били заловени в района на градовете Боснакьой, Йеникадън, Ипсала, Мерич, Хавса и Узункьопрю, а също и в с. Орханийе, съобщиха източници от бреговата охрана. Мигрантите са от Сирия, Мароко, Ирак, Либия, Афганистан, Пакистан, Палестина, Алжир, Иран и Египет. Отделно 87 мигранти без документи са били задържани в района на градовете Чалдъран и Башкале в източния окръг Ван, според съобщение на местната жандармерия. В окръг Хатай, Южна Турция, са били хванати 21 сирийци. Всички заловени са предадени на местните служби, отговарящи за миграцията. Турция е главен маршрут за мигранти, опитващи се да стигнат до Европа, особено след началото на гражданската война в Сирия през 2011 г. Сред мигрантите, задържани миналата година в Турция, мнозинството държи Пакистан - с около 15 000 души, следван от Афганистан с 12 000 и Сирия с десет хиляди.", "date": "2018.07.17", "title": "Задържаха близо 500 мигранти без документи в Турция"}
{"url": "https://www.24chasa.bg/novini/article/6965831", "text": "Китай трябва да установи благоприятни отношения между онлайн платформите и доставчиците на услуги, които ги използват, тъй като броят на последните достигна 70 милиона и се очаква да се разрасне до 100 милиона през 2025 г, посочват експерти, съобщава Споделената икономика, дейностите базирани на модела „от точка до точка\" свързани с получаване, предоставяне, споделяне и достъп до стоки и услуги през онлайн платформи добиха огромна популярност благодарение на смартфоните. Доклад на Китайския национален информационен ценътр показва, че обемът на транзакциите в споделената икономика за миналата година се равнява на 735.69 милиарда долара, с 47.2% ръст спрямо предходната година. От тях, нефинансовото споделяне заема 42.6%. Експертите посочват също, че взаимоотношенията между доставчиците на услуги и платформите трябва да бъдат разделени на базата на различната физическа и икономическа зависимост. Днес, платформите обикновено прибягват до два начина да разрешат проблема, свързани с недостига на работна ръка и натоварването. Единият е наемането на външни изпълнители сред местните компании, които от своя страна подписват договори с работниците. Платформите обаче често не плащат осигуровки за тези служители. Другият начин е изграждане на кооперативни взаимоотношения, за които платформите твърдят, че предлагат единствено канал за хората да предоставят услуги. Експертите са на мнение, че платформите за споделена икономика са изправени пред предизвикателства като етапите на израстване, несигурност свързана със законодателството, наредбите и политиките.", "date": "2018.07.17", "title": "Китайски експерти: Да се подобри връзката между онлайн платформите и доставчиците на услуги"}
{"url": "https://www.24chasa.bg/novini/article/6966174", "text": "Утре - 18 юли, в центъра на село Старо село, област Силистра, директорът на дирекция „Изпълнение на проекти по ОПРР 2014-2020 и по програмите за териториално сътрудничество на ЕС“ в Агенция „Пътна инфраструктура“ Николина Чапанова ще открие рехабилитирания 9,77-километров участък от път II-49 Търговище - Разград. Проектът се финансира от Оперативна програма „Региони в растеж“ 2014-2020 г. чрез Европейския фонд за регионално развитие. Това съобщиха от пресцентъра на АПИ. Изпълнител на строително-монтажните работи на отсечката в област Силистра е „Пътперфект-Т“ ЕАД. Стойността на договора е 4 884 088,33 лв. с ДДС. Строителният надзор е осъществен от „Трафик Холдинг” ЕООД. Техният договор е за 145 080 лв. с ДДС. Авторският надзор е на „Трансконсулт - 22“ ООД. Договорът им е за 3 906,47 лв. с ДДС. Общата стойност на проекта BG16RFOP001-7.001-0013 Лот 14 ,,Път II-49 Кубрат-Тутракан от км 89+100 до км 98+875.82, с обща дължина 9,776 км, област Силистра“ е 5 184 886,77 лв. с ДДС. Съфинансирането от Европейския съюз е 85% - 4 407 153,75 лв. с ДДС. Националното съфинансиране е 15% - 777 733,02 лв. с ДДС.", "date": "2018.07.17", "title": "Ремонтирани са близо 10 км от пътя Кубрат - Тутракан"}
{"url": "https://www.24chasa.bg/novini/article/6965970", "text": "Кимбърли Минърс е 29-годишна британкa, която твърди, че била въвлечена онлайн в \"Ислямска държава\". Бившият модел е подложен на промиване на мозъка от екстремиста Навейд Хюсеин, който е бил сгоден за най-младата 18-годишна ислямска терористка Сафаа Булар, също британка. По-късно Минърс е арестувана от антитерористична полиция, но освободена без допълнителни усложнения. Моделът разказва как е била вкарана в аферата чрез интернет и как почти заминава за Сирия като бъдеща съпруга. Хюсеин се свързва с Минърс и започват да обсъждат гражданската война, така започва началото на тяхната кореспонденция, чрез кодирани телеграми, в които полицията откриват ръководството за експлоатация на бомба. Минърс трябва да бъде осъдена на 10 г. затвор за подобно действие, но била освободена, след като полицията разбира, че е измамена. Моделът не използвала социалните медии преди да овдовее, но самотата я тласка към тях, така започва сприятеляване със сирийци и става чувствителна към темата за бежанците. \"Бях разтревожена за ситуацията на децата в Сирия, исках да помогна и така започнах да получавам много покани за приятелство от непознати хора от страната\", разказва моделът.  Полицията арестува Минърс миналата година, след като открива кореспонденция между нея и Хюсеин относно бомбена атака. Моделът в нейна защита казва: „Харесвах да получавам внимание, понеже се чувствах толкова самотна\". Хюсеин, който е британски пакистанец, присъединил се към ИДИЛ през 2015г.,  въвлича другата негова възлюбена Саффа Булар, да атакува двореца на Уестминстър. Тя споделя за начина, по който е подманена чрез ухажване и се стига до там, че дори сменя името си.", "date": "2018.07.17", "title": "Модел разкрива как от ИДИЛ \"промиват мозъка й\" преди да я подлъжат да замине в Сирия"}
{"url": "https://www.24chasa.bg/novini/article/6966185", "text": "\"Неприемливо е омбудсманът да бъде гонен от заседание на Тристранния съвет, още повече в момент, когато се обсъждат ТЕЛК и пенсионирането на миньорите - въпроси, които засягат пряко живота на хиляди българи\". Това се твърди в позиция на ИБ на НС на БСП. В нея се казва още: \"Ролята на обществения защитник е да отстоява правата на човека. В тази връзка, аргументът за неспазена процедура по присъствие на омбудсмана на заседанието е несъстоятелен и е опит за поредно непрозрачно вземане на решения. Припомняме, че в петък, народни представители от БСП за България се срещнаха с миньори. И тогава, и сега заявяваме, че подкрепяме промените за пенсионирането им\".", "date": "2018.07.17", "title": "БСП: Неприемливо е омбудсманът да бъде гонен от тристранка"}
{"url": "https://www.24chasa.bg/novini/article/6966209", "text": "Учителите в страната приключиха оценяването на проектите на учебници и учебни комплекти за трети клас, на учебници за седми и девети клас, на учебни комплекти по чужд език за нива А1 и В1 от Европейската езикова рамка, както и на учебници за пети клас по испански и италиански език. Това съобщи пресцентърът на Министерството на образованието и науката. Общата оценка \"Приложим в практиката\" са получили 60 проекта за трети клас, четири за пети клас, 91 за седми клас, 79 за девети клас и 44 по чужд език за нивата А1 и B1. Предстои те да бъдат одобрени със заповеди на министъра на образованието и науката. Списъкът с утвърдените учебници и учебни комплекти ще бъде публикуван в рубриката \"Учебници\" в официалната страница на Министерството на образованието и науката. Общите оценки са били представени днес пред вносителите на проектите. Тези, чиито варианти са одобрени, трябва да подадат заявление в МОН за разпространение в училищата в страната за следващата учебна година. В официалната страница на министерството ще бъде публикуван и график на дейностите за осигуряване на учебници и учебни комплекти за безвъзмездно ползване от учениците от трети, пети и седми клас. Към графика ще бъде приложен и образец на заявки за необходимите количества. Безплатните учебници за учениците до седми клас се избират от учителите, които преподават по съответния учебен предмет, след съгласуване с Обществения съвет. Учебниците, учебните комплекти и помагалата, които не се предоставят безвъзмездно, също се избират от учителите, които преподават в паралелката по съответния учебен предмет или модул, поясняват от МОН.", "date": "2018.07.17", "title": "Учителите оцениха проектите за учебници за трети, пети, седми и девети клас"}
{"url": "https://www.24chasa.bg/novini/article/6966202", "text": "Македонският премиер обвини \"гръцки бизнесмени\", работещи за интересите на Русия, за подтикване на безредици в страната заради предложената промяна на нейното име, която, ако се осъществи, окончателно ще й позволи да влезе в НАТО, предаде БТА.  Сега документи на министерството на вътрешните работи, видени от сдружението \"Разследваща репортерска лаборатория Македония\" /ИРЛМ/, партньор на Проекта за информиране за организирана престъпност и корупция /ОЦЦРП/, разкриват източника на поне някои от плащанията. Това е руският милиардер, живеещ в Гърция Иван Савиди, който в миналото бе депутат в руския парламент и който е дал най-малкото 300 000 евро на противници на преименуването на страната. Тези плащания били извършени чрез над десет македонски политици от различни партии, членове на неотдавна основани радикални националистически организации и футболни хулигани от отбора \"Вардар\", които участваха в безредиците неотдавна, казва ОЦЦРП. В деня, когато Република Македония подписа договора с Гърция, демонстрантите викаха \"Македония, Македония\" на улиците на Скопие. Тълпата от около 1 500 души поиска прозападният премиер Зоран Заев да се оттегли. Коктейл \"Молотов\" бе хвърлен по сградата на парламента, но не предизвика никакви щети. Двадесет и шест души бяха арестувани. Сега журналистите откриха, че на македонски противници на новото име са изплатени най-малко 300 000 евро от страна на Иван Савиди, милиардер роден в Грузия, който сега живее в Гърция, но по-голямата част от своя живот е прекарал в Русия и някога е бил депутат като член на управляващата партия Единна Русия, казва разследващата група, която преди две години разкри също аферата \"Панама пейпърс\". Москва се противи на разширяването на НАТО и използва различни форми на мека сила, за да попречи на източноевропейските страни да се присъединят към съюза. Грузинецът Савиди, известен и като Савидис, натрупал своето богатство в приватизацията на това, което ще се превърне в най-голямата руска тютюнева компания. Той е един от най-богатите бизнесмени в Русия, с авоари за около два милиарда американски долара. След като се преселил в Гърция към 2000 г., той купил футболния отбор ПАОК и различни медии, а неговата бизнес империя сега доминира във втория по големина град Солун. Документите, които видели журналистите, показват, че Савиди прехвърлял парите в Македония в серия плащания. Някои от тях били извършени в брой и пренесени ръчно през гръцката граница, а били използвани и други методи. Полицейски източници, които пожелали да останат анонимни, казват, че е в ход разследване за трансферите, заедно със специално разследване на бизнеса, който може би подкопава мира и сигурността в региона. Журналистите от ИРЛМ потвърдили трансферите на бизнесмена с някои от получателите и финансовите институции. Получателите, които потвърдили трансферите, са група футболни хулигани, свързани с \"Комити\" - клуб фенове на футболния отбор \"Вардар\". Същите мъже участваха в протестите, придружени с насилие в Скопие, а десетина бяха арестувани. Един от хулиганите е потвърдил пред журналисти, че групата е получила пари от Савиди. Документите също така показват, че някои членове на групата не се съгласили да получат пари. \"Комитите\" са добре известни със своите връзки с политиката, особено със свалената от власт ВМРО-ДПМНЕ, а и в миналото бяха използвани, за да подтикват политическо насилие. Футболният клуб \"Вардар\" е собственост на руския милионер Сергей Самсоненко, който, както Савиди, е живеел в руския град Ростов. Сега живее в Скопие и е почетен консул на Русия в македонския град Битоля. На бившия лидер на \"Комити\" Александър \"Жути\" Колевски през уикенда бе забранено да влезе в Гърция като персона нон грата, тъй като представлявал опасност за общественото спокойствие и сигурност, както и за международните отношения на Гърция, според гръцки документи, получени от ИРЛМ. Когато журналисти влезли във връзка с Колевски, той казал: \"Не съм заплаха за сигурността. Всичко, което правя, е от любов към страната. Не съм получил пари. Аз просто съм фен на \"Вардар\". Савиди не е отговорил на въпросите на журналисти до момента на публикуване на текста. Полицейското разследване е в ход, твърди ОЦЦРП.", "date": "2018.07.17", "title": "МКД: Руски бизнесмен стои зад безредиците в Македония за името"}
{"url": "https://www.24chasa.bg/novini/article/6966222", "text": "Иран внесе в Международния съд на ООН иск срещу САЩ във връзка с наложените отново американски икономически санкции. Това съобщи днес на сайта си външното министерство в Техеран, предаде Франс прес. Целта на иска е \"да бъде потърсена отговорност от САЩ за незаконното ново въвеждане на едностранни санкции\" срещу Иран, уточни в Туитър външният министър Мохамад Джавад Зариф, предаде БТА. \"Независимо че САЩ пренебрегват дипломацията и законните си ангажименти, Иран спазва върховенството на закона\", добавя Зариф, преценявайки, че \"е наложително Иран съди да срещне отпор навикът им да наруават международното право\". Връщането на американските санкции, отменени според ядрената сделка от Виена, се очаква да стане поетапно от август т. г. нататък. На 8 октомври се очаква Международният съд да започне разглеждането на ирански иск срещу САЩ за замразяване на близо 2 милиарда долара авоари на Техеран, разрешено през април от американския Върховен съд, напомня АФП.", "date": "2018.07.17", "title": "Иран съди САЩ в Хага заради връщането на санкциите срещу тях"}
{"url": "https://www.24chasa.bg/novini/article/6966225", "text": "Европейският съд по правата на човека се произнесе днес по жалбата на близки на застреляната руска журналистка Анна Политковска и осъди Русия да им изплати 20 000 евро компенсации за това, че \"не е успяла да осъществи подходящите мерки при разследването, за да установи поръчителите на убийството\" през 2006 г., предаде Франс прес. Жалбоподатели по делото са Раиса Мазепа, Елена Кудимова, Вера Политковска и Иля Политковски (майката, сестрата и децата на Анна Политковска). Според съда руската държава не е изпълнила задълженията си, свързани с ефективността и продължителността на разследването, по силата на Европейската конвенция за правата на човека от 1950 г., С 5 гласа \"за\" и 2 \"против\", на руския и словашкия съдия, съдът постанови, че е имало нарушение на член 2 от Конвенцията \"За правото на живот\", предава БТА.  Съдът в Страсбург признава, че разследването е довело до видими резултати, тъй като петима мъже са били пряко обвинени за убийството, но допълва, че при убийство от този род не може да се приеме, че разследването е било адекватно, щом не са били положени усилия да се установи поръчителят. Според съда, макар че руските власти са обвинили и осъдили група хора, непосредствено свързани с поръчковото убийство, те не са предприели нужните следствени действия, за да разкрият поръчителя или поръчителите. Те са насочили разследването си към руски бизнесмен, живеещ в Лондон, вече починал, но не са уточнили средствата, използвани, за да се върви по тази следа. Съдът смята, че е трябвало да бъдат проучени и други хипотези, включително изложените от жалбоподателите, които твърдят, че агенти на Федералната служба за сигурност или администрацията на Чеченската република са замесени, като напомня, че разследващата журналистка е проучвала твърдения за нарушения на човешките права в Чечения и многократно е критикувала политиката на президента Владимир Путин. Днешното решение не е окончателно и може да бъде обжалвано до три месеца.", "date": "2018.07.17", "title": "Осъдиха Русия да плати 20 000 евро заради убийството на журналистка"}
{"url": "https://www.24chasa.bg/novini/article/6966223", "text": "За Владимир Путин срещата на върха с Доналд Тръмп представлява успех сама по себе си, пише днес Асошиейтед прес, като добавя, че докато Тръмп е бил посрещнат у дома след хелзинкския съмит от повсеместни критики, то руският президент е обект на всеобщи хвалби след завръщането си в страната, предава БТА. Агенцията цитира експерта Александър Габуев от московския Карнеги център, според когото макар да няма големи пробиви на срещата в Хелзинки, Путин е успял да спечели родната си публика, парирайки обвиненията за руска намеса в изборите в САЩ със свои собствени обвинения към САЩ. Агенцията обръща внимание, че руските коментатори не говорят за победа на Путин над Тръмп. Те изразяват симпатии към Тръмп, представяйки го като жертва на лишени от разум вътрешни критици и възлагайки надежди на него да подобри отношенията с Москва. А експертът Владимир Оленченко от руския Институт за световна икономика и международни отношения изразява надежда, че \"Тръмп ще има достатъчно политическа воля Е да преодолее съпротивата и да продължи диалога с Русия\".", "date": "2018.07.17", "title": "След Хелзинки: Руски коментатори\nхвалят Путин, симпатизират на \"жертвата\" Тръмп"}
{"url": "https://www.24chasa.bg/novini/article/6966227", "text": "Девизът на Доналд Тръмп \"Америка на първо място\" се трансформира в \"Аз на първо място\", след като президентът стовари гнева си върху своите разузнавателни служби и правосъдното министерство, за да се представи като жертва на конспирация, която има за цел да отнеме легитимността му. Тръмп също така обвини американското \"лекомислие и глупост\" за лошото състояние на американо-руските отношения, връщайки се към теми, повтаряни от него в политически речи по време на турнета из САЩ. Това пишат Матю Лий и Зеке Милър от Асошиейтед прес, цитирани от БТА. Този път обаче той бе на чужда земя, застанал до Владимир Путин - човекът, когото неговото правителство обвинява в намеса в изборите през 2016 г. в полза на Тръмп. В тази светлина неговото крайно необичайно изпълнение в понеделник породи критики срещу неговото президентство както от дясно, така и от ляво. Това вероятно ще окуражи Путин, който не срещна отпор от Тръмп както относно изборните обвинения, така и по дълъг списък от действия на Кремъл, започвайки от Сирия и завършвайки с Украйна. И, разбира се, критиците и дори някои обикновено надеждни защитници, не закъсняха да му се нахвърлят. Сенаторът Джон Маккейн от Аризона нарече (пресконференцията на Тръмп в Хелзинки) \"едно от най-позорните изпълнения на американски президент, което се помни\". Председателят на Камарата Пол Райън (републиканец от Уисконсин), предпазлив поддръжник на Тръмп, каза: \"Президентът трябва да разбере, че Русия не ни е съюзник\". А републиканецът (от Южна Каролина) Трей Гауди, който е критик на руското разследване, каза, че \"Русия не ни е приятел\" и изрази надежда, че помощниците на Тръмп по националната сигурност могат да го убедят, че \"е възможно да се направи заключение за намеса на Русия в нашите избори през 2016 г., без да се делегитимира неговият изборен успех\". Но след неговата двучасова среща насаме с Путин в Хелзинки, Тръмп се усъмни в разкритията на американското разузнаване, че Русия се е намесила в изборите, и разкритикува разследването на специалния прокурор Робърт Мълър за намесата, казвайки, че няма причина да не вярва на отрицанията на Путин за злоумишлени действия. \"Имам голямо доверие на моите хора в разузнаването, но ще ви кажа, че \"Путин днес изключително твърдо и решително отрече такава намеса\". Настоящи и бивши служители на Белия дом и на предизборната му кампания смятат, че президентът не може да допусне никакво предположение, че възходът му към Белия дом може да е резултат от нещо друго, освен от собствените му упорити усилия. Според тях бившата звезда от телевизионно риалити шоу, натрапчиво саморекламиращ се в таблоидите, е убеден, че всяко предположение за руска намеса омаловажава неговата победа и накърнява неговия оригинален образ. Именно поради тази причина още от кампанията си през 2016 г. досега Тръмп така ядно отхвърля всяко предположение за руска подкрепа за неговата кандидатура. След изборната си победа, която изненада дори самия него, президентът неохотно призна за руска намеса в изборите - по което има пълно единодушие в разузнавателната общност, а в същото време намекваше, че е възможно това да е дело на други страни. Месеци по-късно Тръмп каза, че е уволнил директора на ФБР Джеймс Коми заради бавно точещото се разследване на руската намеса и за евентуален сговор (на руснаците) с някои елементи от неговата (предизборна) кампания. Тръмп продължава да нарича разследването на Мълър \"лов на вещици\" въпреки предявените обвинения срещу руски хакери и служители от спецслужбите. В понеделник Тръмп също така възкреси няколко отхвърлени конспиративни теории относно неговата опонентка Хилари Клинтън и Демократическата партия, поименно назова агент на ФБР, занимаващ се с разследването, и се оплака от отразяването на темата в медиите. През цялото това време Тръмп хвалеше изборния си успех и отново отхвърли какъвто и да е сговор с Русия - нещо, с което Путин с удоволствие се съгласи, макар че руският лидер призна предпочитанието си към Тръмп, защото по време на кампанията се застъпвал за по-добри отношения с Москва. \"Ние направихме една брилянтна кампания и затова аз съм президент\", каза Тръмп в един момент. \"Това бе чиста кампания, аз лесно победих Хилари Клинтън, - каза той в друг(момент). - Жалко е да се хвърля дори сянка на съмнение върху това.\" Тръмп представи срещата на върха като триумф на демокрацията, казвайки, че демонстрира държавнически подход, съгласявайки се на среща с Путин и яростно нападайки онези, които изразиха безпокойство от избрания за срещата момент и от онова, което ще бъде сложено на масата за преговори. Въпреки неясните заклинания за предстоящо подобряване на отношенията обаче, и за ново сътрудничество в Сирия и по неразпространението на ядреното оръжие, нито Тръмп, нито Путин успяха да посочат конкретика за напредък или за подобряване на отношенията в отделни области, когато говориха на пресконференцията в Хелзинки след дългоочаквания съмит. Единственият видим знак за прогрес бе топката от световното първенство по футбол, подарена от Путин на Тръмп. Единствените пунктове на несъгласие проличаха, когато Путин внимателно скастри Тръмп за изтеглянето от ядреното споразумение с Иран, и когато руският лидер, а не самият Тръмп, обясни американската позиция относно анексирането на Крим от Москва. \"Той продължава да настоява, че анексията е незаконна\", обясни Путин позицията на Тръмп. Руският президент, от своя страна, играеше ролята на държавник, и служеше като един вид церемониалмайстор, който парираше въпросите от пресата, изразявайки спектицизъм към обвиненията в намеса, преди да направи удивително предложение за \"сделка\" с президента. Неговото предложение за достъп до обвинените в хакерство руснаци в замяна на участие на руски следователи в разследването, извършвано от критици на Кремъл, бе оценено от Тръмп като \"чудесна\" оферта. Готовността на Тръмп да приеме символичната оферта изглежда наклони везните към Путин. За руските ястреби дори склонността да се обсъди това предложение говори за успеха на усилията на Путин да разклати основите на американската демокрация. А това, в крайна сметка, бе далечната цел на руската намеса в изборите, смятат високопоставени американски представители. Путин, изглежда, попадна в десятката по тази чувствителна тема, когато, запитан за намесата (в американските избори), отвърна с контравъпрос: \"А вярвате ли, че САЩ са демокрация?\". ", "date": "2018.07.17", "title": "Тръмп подложен на критики от всички страни"}
{"url": "https://www.24chasa.bg/novini/article/6966268", "text": "Частен самолет излетял в петък от летище София без да бъде проверен от \"Гранична полиция\", съобщи главният секретар на МВР Младен Маринов. Той обясни, че полетът тръгнал от Габрово и спрял в София, откъдето излетял, без да бъде проверен. На борда имало петима души, а причината да няма проверка е, че наземен контрол не е уведомил \"Гранична полиция\". След като разбрали, от МВР уведомили гръцките власти, които проверили пътниците и не открили нищо притеснително. Заради липсата на уведомление за полета е образувано досъдебно производство. Припомняме ви, че месец март 44 души бяха допуснати на летище София без гранична проверка. Заради инцидента 15 души бяха наказани.", "date": "2018.07.17", "title": "Самолет излетя от летище София без проверка"}
{"url": "https://www.24chasa.bg/novini/article/6966440", "text": "Европейската комисия отказа днес да вземе отношение по откритите от британската избирателна комисия нередности, свързани с допитването за напускането на ЕС от Великобритания. Нямаме коментар, заяви говорител на комисията. Не бяхме свързани с кампанията. Положението е достатъчно сложно, за да прибавям нашите оценки, добави той, предаде БТА. Говорителят отбеляза, че тази седмица са насрочени нови преговори между ЕС и Лондон. Продължаваме да участваме в преговорите добросъвестно, с желанието да бъде постигнато решение. Извършваме оценка на т. нар. бялата книга (с британското виждане за \"развода\" - бел. кор.), представена от британското правителство, посочи той.", "date": "2018.07.17", "title": "ЕК продължава добросъвестно преговорите с Лондон"}
{"url": "https://www.24chasa.bg/novini/article/6966452", "text": "Белгия и Тунис подписаха днес споразумение в областта на миграцията, с което ще се улесни връщането на незаконно пребиваващите тунизийци, съобщиха местни медии. Отбелязва се, че миналата година в Белгия са били заловени 638 тунизийци в условията на незаконен престой, които освен това са нарушавали обществения ред, предава БТА. В белгийски места за лишаване от свобода днес се намират 123 граждани на Тунис. Новото споразумение се очаква да съкрати сроковете, в които тунизийските власти отвръщат на заявления за обратен прием и за установяване на самоличността на заловените. Досега често Тунис бави отговорите над допустимия срок от осем месеца, което налага освобождаването на нарушителите. Занапред Тунис обещава да отговоря на заявките в срок до 45 дни.", "date": "2018.07.17", "title": "Белгия и Тунис се споразумяха за връщане на незаконните мигранти"}
{"url": "https://www.24chasa.bg/novini/article/6966442", "text": "Някога заклеймявани като неофашисти, Шведските демократи на Джими (Ими) Окесон изглежда са на път да превърнат своята националистическа политика, ориентирана към избирателя, в голяма изборна победа в тази страна, открай време прочута с либералната си толерантност. През 1995 г. Окесон става член на дребна партия, подкрепяна главно от мъже с \"бръснати глави\" и кубинки. Откакто е неин лидер от 2005 г., той успя да придаде по-умерен имидж на Шведските демократи и да разшири електоралната им база с посланието си, че имиграцията руши страната. Осем години след като за първи път влязоха в парламента, Шведските демократи са на път да нарушат политическото статукво, досега дефинирано от широки коалиции на леви и десни блокове, както и представата на страната за самата себе си като прогресивно общество. Срещаме се с 39-годишния Окесон, докато гледа по телевизията мач от Световното по футбол, с костюм, но без вратовръзка, в офиса си в парламента - сградата, в която, мнозина се надяваха, че никога няма да бъде допуснат. Той обаче е уверен, че повече не може да бъде игнориран. \"Щом сме втората най-голяма или дори най-голямата сила в парламента, а другите партии все още си мислят, че може да ни игнорират и да се преструват, че не съществуваме, значи трябва да покажем мускули\", заяви Окесон в интервю за Ройтерс. Министър-председателят Стефан Льовен нарече Шведските демократи \"неофашисти\" през 2014 г. - обвинение, което те отричат. Събитията обаче се разиграха в тяхна полза по време на кризата с бежанците през 2015 г., когато Швеция прие 163 000 кандидати за убежище - повече от всяка друга европейска държава (на глава от населението). Така имиграцията попадна трайно под светлината на прожекторите. Предвид факта, че според социологическите проучвания Шведските демократи ще могат да съперничат на най-големите партии - социалдемократите на Льовен и десните Умерени - с над 20 процента от гласовете на изборите на 9 септември - годините на Окесон като политически \"парий\" може скоро да приключат. Много избиратели се отъждествяват с неговия имидж на Швеция, обременена от мигранти, страдаща от престъпност, с изнемогваща система за социално подпомагане, а националистическите му възгледи съвпадат с популистката вълна в Европа и с клетвата на президента Доналд Тръмп \"Америка на първо място\". Партията иска замразяване на повечето имиграционни и парични стимули, за да бъдат убедени мигрантите да си тръгнат. Тя е активна и в области като здравеопазването и борбата с престъпността. \"Готови сме да свалим всяко правителство, за което сметнем, че не води Швеция в правилната посока\", предупреди Окесон. Предупреждението му звучи гръмко, но самият Окесон е дискретно сдържан. Той признава, че е интроверт, а преди време написа: \"Всичко, което кажеш, може да бъде и ще бъде използвано срещу теб\". Това е от книгата му от 2013 г. \"Satis Polito\" (достатъчно шлифован?) - признак как възприема себе си като обикновен човек, който се противопоставя на политическата система. Окесон говори ясно и спокойно - по-уместно за шведската публика, която все още цени повече консенсуса по време на конфликт, отколкото грубия антагонизъм, практикуван от лидери като Тръмп. Посланието му обаче често е колкото откровено, толкова и мрачно. След като делът на населението, родено в чужбина, нарасна от 11 на 18 процента в началото на века, Окесон обвини либералните имиграционни политики за насилието на уличните банди, за сегрегацията и за бунтовете в обръчите от предградия с многоетажни блокове около най-големите шведски градове. Окесон казва, че иска да ги срути, наричайки \"ислямизацията\" най-голямата външна заплаха след Втората световна война. Яростен критик на Европейския съюз, той иска референдум за шведското членство, макар че поради скромната подкрепа за \"Swexit\" вместо това си е поставил като приоритет ограничаването на имиграцията от чужди страни.. Пътят към почтеността Окесон изигра централна роля за еволюцията на Шведските демократи, твърди Йонас Хинфорс, политически изследовател от университета в Гьотеборг. \"Той олицетворява трансформацията от авиаторските якета и кубинките с метални бомбета до официалните костюми\", каза Хинфорс. \"Той успя много умело да формулира основните теми, вълнуващи партията, като същевременно избегне проблемите, които са неудобни за нея\". След като се присъединява към Шведските демократи през 1995 г. - седем години след като партията е основана предимно от активисти, свързани с бели расисти - Окесон и тесен кръг от приятели, получили прозвището \"бандата на четиримата\", се заемат да превърнат \"пътуващия цирк\", както го наричат те, в конвенционална партия. Партийният символ - запален факел, аналогичен с този на британския неофашистки Национален фронт, бе заменен с цвете, а спорни искания като връщането на смъртното наказание и ограничаването на осиновяването на деца, които не са с нордически произход, бяха изоставени. Мнозина не приеха промените за чиста монета. Когато Шведските демократи спечелиха първите си места в Риксдага, депутатите от Лявата партия отказаха техният парламентарен офис да е на същия етаж, заявявайки, че не се чувстват в безопасност в подобна компания. Лидерството на една поляризираща партия в прехода от неизвестността до парламента има своята цена. Заплашван от опоненти, понякога дори замерван с яйца, Окесон живее под охрана от тайните служби и споделя открито, че има проблеми с психичното здраве. След изборите през 2014 г., когато Шведските демократи увеличиха опвече от два пъти местата си в Риксдага - 49 от общо 349, той излезе в отпуск по болест заради \"бърнаут\", синдрома на професионалното изчерпване или \"прегаряне\"). \"Беше много тежко, най-вече заради жестоката социална стигма да си Шведски демократ\", разказа Матиас Карлшон, един от \"бандата на четиримата\" на Окесон. Въпреки че вече е баща на син, партийната работа на Окесон е засенчила много други неща в живота му (образование, кариера и връзки) и дори на самия него понякога му се струва като отчаян хазарт. \"Кой би наел бивш лидер на провалена, презряна партия, заклеймена като расистка?\", размишлява той в статия, публикувана в списание през 2010 г., преди партията да влезе в парламента. Личният живот на Окесон общо взето се е ограничавал до общуването с други членове на партията, с които прекарва ваканциите. Освен това е пианист в група, която свири т. нар. викинг рок - носталгични патриотични песни, примесени със северна митология. След като повечето време през първите години е бил почти напълно игнориран (веднъж шофирал 1600 км, за да произнесе реч пред публика от четирима души), сега за Окесон дори се говори като за възможен бъдещ премиер, макар че засега никоя друга партия не би подкрепила идеята.. \"Те се самозалъгват, че Шведските демократи не съществуват, че случващото се не е реално, че ние ще изчезнем и всичко ще се върне към стария ред. Това обаче не се случи.Аз съм тук\", заяви той. (БТА)", "date": "2018.07.17", "title": "Ройтерс: Шведските демократи излизат от изолацията"}
{"url": "https://www.24chasa.bg/novini/article/6965368", "text": "Шест пъти умира газопроводът България-Гърция, но той като котките има 7 живота. Сега живее последния, но най-истинския. Това заяви Клаус-Дитер Борхард, шеф на “Вътрешни пазари” на ГД “Енергетика” на ЕК. Тези думи той изрече по време на петата среща на високо равнище за междусистемно свързване в Централна и Югоизточна Европа CESEC. Тогава бяха подписани 4 документа, които да го направят необратим. Важна ли ни е тази нова тръба с Гърция и защо? Връзката с Гърция стана актуална след газовата криза през 2009 г. България трябва има и други маршрути и източници на природен газ освен руския. Важността ѝ нарасна след смъртта през 2013 г. на проекта за газопровода НАБУКО, който трябваше да транспортира газ от Азербайджан към Европа. Акционерите в консорциума, който разработва находището “Шах Дениз 2”, избраха трасето на Трансадриатическия газопровод и така азерският газ ни заобиколи и вместо през България към Австрия ще се транспортира през Гърция към Италия. Това се очаква да стане към 2020 г. Тогава и газовата връзка с Гърция трябва да е завършена (през втората половина на годината), тъй като по нея се очаква да получим договорените със “Сокар” 1 млрд. куб. м газ от Азербайджан. Проектът IGB (интерконектор Гърция-България) се развива от 2010 г., но към 2015 г. все още няма взето окончателно инвестиционно решение. То е взето чак в края на същата година. Всъщност проектът бе един офис с няколко служители. Така че намерението за газопровода България - Гърция преживя финала на НАБУКО, раждането и смъртта на “Южен поток”, раждането на “Турски поток”, както и на концепцията за газов хъб “Балкан”, от който стана част. Защо 8 години той не можа да се осъществи, а сега се разчита за две години да стане? “В процеса на консултации с регулаторите (на България и Гърция - б.а.) по решението за освобождаване от третия енергиен пакет и осигуряване на финансирането от ЕК се поставиха условия по бизнес плана на проекта, на които акционерите можеха да не се съгласят. В крайна сметка се намери приемлива за всички страни финансова структура, която гарантира рентабилността на проекта, от една страна, но от друга страна, обосновава предимствата, които проектът получава - грант, държавна гаранция, освобождаване от задължението за регулиран достъп, стабилизиране на данъчния режим за 25 години.” Това отговориха на въпроси на “24 часа” от ICGB, компанията, която е собственик на проекта. В нея акционери с по 50% са Българският енергиен холдинг и IGI Poseidon SA. Ключовата дума в този отговор е финансиране. На срещата на високо равнище шефът на БЕХ Петьо Иванов подписа с ЕИБ меморандум, започват преговори холдингът да вземе заем от банката в рамките на държавната гаранция от 110 млн. лв. Тоест българският акционер и българската държава поемат сериозна част от финансовата отговорност, за да се осъществи този проект. Има грант от 45 млн. евро от Европейската програма за енергийно възстановяване. Третият източник са европарите, които са в оперативната програма “Иновации и конкурентоспособност”, заделени още от първия програмен период за изграждане на газовата връзка със Сърбия. Това са 39 млн. евро, които ще бъдат прехвърлени към българо-гръцката тръба. За сръбската остават 6 млн. евро безвъзмездно финансиране. Това се прави, защото и с газопровода със Сърбия сме на ниво декларация от май 2018 г., подписана на срещата на върха за Западните Балкани. Тази тръба трябва да бъде завършена през 2022 г., но преди имаше други срокове - 2015 г., след това - 2020 г. Сърбите още търсят финансиране. Високопоставени източници казват, че прехвърлянето на европарите се прави, за да не бъдат изгубени Проектът ще бъде прехвърлен от Министерството на енергетиката към “Булгартрансгаз” и газовият оператор ще търси финансиране - или от европейски фондове и механизми като “Свързана Европа” например, или чрез собствено финансиране. За интерконектора България-Гърция разликата до 240 млн. евро, колкото ще струва той, ще се осигурява от акционерите. Това хибридно финансиране, което в крайна сметка се получи, бе всъщност един от препъникамъните на проекта. Той, като източник на диверсификация на източниците на газ, би могъл да е държавен проект, т.е. регулиран, и да получи еврофинансиране. За това намекна и Борхард на срещата на върха. Но всичко това е минало. На същата среща бяха подписани и още три важни документа, които според думите на експерти правят проекта необратим. Това е изключението от третия енергиен пакет, който подписаха регулаторите на България и Гърция. Така един път се одобрява държавната помощ - българската гаранция и еврофинансирането. Втори път - дава се изключение за останалия капацитет на тръбата, който е 40%. За него ще важат тарифите за вече ангажирания капацитет. След проведените досега пазарни тестове обвързващите оферти са за 1,57 млрд. куб. м газ, при това някои от тях са за 25 години. 1 млрд. от тях са азерският газ, за който имаме договор. Капацитетът на тръбата е 3 млрд., с опции да достигне 5 млрд. след изграждане на компресорна станция. Другият документ, който бе подписан, е за данъчния режим, тоест, ако някоя от държавите промени данъците, за газопровода да важат действащите в момента. За всичко това се иска нотификация от Брюксел, очаква се тя да е факт до края на месеца. Всички тези документи ще гарантират жизнеността на проекта. Нови пазарни тестове за 40-те процента от капацитета на тръбата ще бъдат обявени след одобрението от Брюксел. “И регулаторите, и ЕК насърчават компанията периодично да предлага на нови търговци достъп да газопровода, това ще създаде условия за реална конкуренция на пазара, а оттам и до по-добри цени. Това напълно съвпада и с интересите на акционерите, които също целят определена възвръщаемост от инвестицията си”, ни отговориха от ICGB. Разписаха се и споразумения за присъединяване на газопровода към гръцката газова мрежа и с Трансадриатическия газопровод. По връзката с мрежата на Гърция се очаква да се транспортира газ от терминалите за втечнен газ. Източниците могат да са американски шистов газ, гориво от Катар, Египет и от други държави. Експерти твърдят, че американският газ може да стане конкурентен, ако петролът продължи да поскъпва. И както при всички големи проекти у нас и при този има обжалвания - в две от трите обявени обществени поръчки. Процедурите са за проектиране и строителство на тръбата, за инженер консултант и за доставчик на тръбите. През отминалата седмица КЗК отхвърли искането за спиране по жалбата на “Инсито” ЕООД. По другите жалби има откази за образуване на производство. “Очакваме определението на КЗК, с което се отказва спиране на процедурата, да влезе в сила. Ако не бъде обжалвана, процедурата за строителство може да бъде възобновена още този месец”, казват от компанията.  Компанията Ай Си Джи Би АД (ICGB AD) е основана на 5 януари 2011 г. в София с цел изграждане и експлоатация на газопровода IGB (газов интерконектор между България и Гърция). Акционери в нея са Българският енергиен холдинг (50%) и IGI Poseidon SA (50%). От своя страна, Public Gas Corporation of Greece (DEPA S.A.) и EDISON International Holding NV са съакционери в IGI Poseidon SA с равни дялове. Интерконекторът IGB е с дължина 182 км и технически капацитет до 3 млрд. куб. м природен газ на година, с опция за увеличение до 5 млрд. Трасето е между Комотини, Гърция, и Стара Загора. Газопроводът IGB ще свърже преносните системи на DESFA (гръцкия газов оператор) и на TAP (Трансадриатически газопровод) в Комотини с преносната система на “Булгартрансгаз” в Стара Загора. IGB е важен за повишаване на сигурността на доставките и осигуряване на диверсификация на източниците на газ за България и региона на Югоизточна Европа.", "date": "2018.07.17", "title": "В седмия си живот газовата връзка с Гърция май ще стане"}
{"url": "https://www.24chasa.bg/novini/article/6966508", "text": "На националното военноморско учение с международно участие „Бриз 2018” днес започна изпълнението на предварително планираните епизоди на море, съобщиха от пресцентъра на военното министерство. Под командването на командира на флотилия бойни и спомагателни кораби флотилен адмирал Мален Чубенков корабите от многонационалното оперативно съединение напуснаха пункта за базиране Бургас, пристанище Бургас и излязоха на море. Те извършиха преход, по време на който бяха отработени задачи по осигуряване на безопасен маршрут, свободен от морски мини, за преминаване на корабите при напускане на пункта за базиране и пристанището и съвместно маневриране в състава на тактическата група, след което заеха районите за отработване на планираните епизоди. Действията на корабните групи включват отработване на задачи по откриване и отразяване атаки на бързоходни лодки; водене на бойни действия с надводен противник самостоятелно и в състава на групите през деня и нощта; приемане и предаване на товари по вертикален способ от вертолет от българските ВМС; тактическо маневриране; търсене на мини; свързочни учения и борба с подводен противник.", "date": "2018.07.17", "title": "Корабите, участващи в учението „Бриз 2018“, започнаха действия на море"}
{"url": "https://www.24chasa.bg/novini/article/6966510", "text": "Даваме безапелационната си подкрепа на ветеринарните лекари в Ямболска област и се обявяваме против политизирането на проблема и езика на омразата - това се посочва в декларация от името на Съюза на ветеринарните лекари в България /СВЛБ/, огласена на извънредна пресконференция днес в Българската агенция по безопасност на храните /БАБХ/, предаде БТА.  Болестта чума по дребните преживни животни е особено опасна, силно заразна, използва се за биологично оръжие и мерките изискват високо ниво на биосигурност чрез умъртвяване по хуманен начин във всяко населено място, в което положителен резултат е дало дори само едно животно, каза д-р Михаил Бащавелов, председател на Съюза на ветеринарните лекари в България. Той подчерта още, че всеки един ден присъствие на местата в карантинните зони с полицейско присъствие, на стопани, специалисти, журналисти и други лица без необходимите предохранителни мерки, екипировка - предпазно облекло и оборудване, е особено опасно за разпространяване на заразата. Д-р Бащавелов подчерта ролята на техните помощници от ромски произход и призова гражданите да не упражняват физическа и вербална агресия към тях и да оказват по възможност съдействие. Според д-р Камен Николов от СВЛБ не е вярно, че хората не са били информирани. Другата \"фалшива новина\" е, че не се работи професионално. Не е вярно и това, че предприетите мерки имат алтернатива. \"Няма друга алтернатива освен евтаназирането\", заяви д-р Николов, подчертавайки, че това е опитът на всички други държави, в които досега е регистрирана чума. В момента заради микоплазма по едрия рогат добитък в Нова Зеландия се избиват 150 хиляди животни и никой там не протестира, каза той. Д-р Ивайла Давидова от БАБХ информира, че около 4 хил. са евтаназираните животни до момента, а огнищата са общо 5, основно в Ямболска и Бургаска област, с общо 40 животновъдни обекта. Към момента няма официално потвърдени други огнища, категорична бе д-р Давидова. Умъртвените животни се загробват на място, не се превозват, каза още тя. Днес екипите са изтеглени от Шарково и Крайново, защото има протести, по ветеринарите се хвърлят камъни, има барикади. Ветеринарните лекари призоваха по никакъв начин да не се правят опити за изнасяне на животните от местата с огнища, защото това крие опасност от разпространяване на заразата в цялата страна. Най-вероятна причина за поява на вируса е нелегално превозено, без съпровождащ документ, животно от Турция, каза д-р Давидова. Общо 21 дни след прекратяване на заболяването и ликвидиране на огнището на мястото могат да се внесат други животни, обявиха още ветеринарните лекари.", "date": "2018.07.17", "title": "Ветеринари: Справянето с чумата няма друга алтернатива, освен евтаназията"}
{"url": "https://www.24chasa.bg/novini/article/6966411", "text": "Бракониери са заловени след подаден сигнал към инспектори от ИАРА Смолян. На река Въча е установен нарушител със задържан улов от маломерни пъстърви. Съставен му е акт за извършено административно нарушение по чл. 38, ал. 1 от ЗРА. Край яз.\"Доспат\" отново по сигнал е извършена нощна проверка в района на махала „Крушата“. Заловен е нарушител в момент на изваждане на хрилна мрежа с уловени в нея 167 броя червеноперки с обща тегло 23 кг. и два броя дъгова пъстърва. Рибите са освободени от мрежата и върнати в язовир Доспат, а на нарушителя е съставен акт.", "date": "2018.07.17", "title": "Заловиха бракониери на река Въча и язовир Доспат"}
{"url": "https://www.24chasa.bg/novini/article/6966451", "text": "Един човек загина вследствие на лошото време в района на хърватския град Шибеник, което причини и огромни материални щети, предаде агенция МИА, цитирана от БТА. В морето край Шибеник тази сутрин е намерено тялото на 49-годишен рибар, който снощи около полунощ по време на буря е паднал в морето от рибарски кораб близо до остров Крапан. Националният център за спасителни операции в морето е известил половин час преди полунощ бреговата охрана в Шибеник, че член на екипажа на рибарски кораб е паднал в морето, и издирването му започнало незабавно. Бурята в района на Шибеник, която започна около 23 часа местно време вчера, изкорени дървета, повреди автомобили, много кораби заседнаха в плитчините. По данни на Националния център за спешни повиквания бурята е повредила около 20 автомобила, а службата е получила пет сигнала за помощ в морето.", "date": "2018.07.17", "title": "Бури в Хърватия, 49-годишен мъж загина"}
{"url": "https://www.24chasa.bg/novini/article/6966524", "text": "Британският референдум за членството в ЕС бе легитимно управление по демокрация, каза днес говорител на премиера Тереза Мей, след като официално регистрираната група на привържениците на Брекзит бе наказана за нарушение на финансовите правила на кампанията, предшествала референдума, предаде Ройтерс. Групировката \"Гласувай за напускане\" бе глобена с 61 000 паунда днес за нарушение на правилата в референдума от 2016 г. и Избирателната комисия я предаде за разследване от полицията, предава БТА. \"Ние ясно заявяваме, че това бе легитимно демократично упражнение, в което обществото изрази своето мнение, и че това е, за което ние работим\", каза говорителят пред репортери в Лондон. Той отговори също така с кратко \"не\" на зададен му въпрос дали срещата между президентите Тръмп и Путин в Хелзинки вчера не подкопава силата на трансатлантическия алианс.", "date": "2018.07.17", "title": "Референдумът за Брекзит е легитимен въпреки нарушенията при кампанията"}
{"url": "https://www.24chasa.bg/novini/article/6966557", "text": "Жена на 92 години от Дряново е станала жертва на измама по телефона. Жената е хвърлила от терасата на дома си плик с 25 хиляди лева. Това съобщиха днес от ОД на МВР в Габрово. Сигналът за измамата е получен в районното полицейско управление в Дряново. Възрастната жена е била подведена чрез телефонно обаждане по сценария за съдействие на полицията за залавяне на телефонни измамници. По случая е започнало досъдебно производство, предаде БТА.  От полицията отново напомниха, че институциите не събират пари на ръка от гражданите и посъветваха възрастните хора да не се доверяват на съмнителни обаждания по телефона.", "date": "2018.07.17", "title": "Възрастна жена от Дряново хвърли 25 хиляди лева през терасата"}
{"url": "https://www.24chasa.bg/novini/article/6966559", "text": "След сигнал от местни хора, видели двама мъже въоръжени с карабини, полицаите правят разследване за евентуалните убийци на четири коня. Миналата седмица бяха ранени от неизвестни още 6 коня. Двама съмнителни мъже с джип и ловни карабини обикаляли нивите в село Долна Бела Речка. местните подали сигнал на спешния тел. 112. Ченгетата засекли джип \"Нисан Терано\", управляван от 36-годишния Калин А. в комбина с 52-годишният Георги Ц. Двамата авджии са от село Спанчевци, община Вършец. При проверката в багажника на джипа криминалистите открили 2 калъфа с 2 ловни карабини – „ЧЗ – 550”, кал. 30-06 и „Бърно 2”, кал. 22 lr. Пушките били на Калин А. Мъжът притежава разрешително за носене и съхранение на ловно оръжие. Двамата са отведени в полицията във Вършец, където са разпитани и са им съставени протоколи за предупреждение по Закона за МВР. Ще им бъдат връчени и актове по Закона за оръжията, боеприпасите и взривните вещества, уточниха от полицейската дирекция в Монтана. Според криминалистите има верочтност те да са стреляли наскоро по безстопанствени коне на същото място, но експертизите ще докажат.", "date": "2018.07.17", "title": "МВР разследва евентуалните убийци на 4 коня край Вършец"}
{"url": "https://www.24chasa.bg/novini/article/6966588", "text": "Ново обединено сепаратистко движение бе основано в Каталуня начело с бившия регионален лидер Карлес Пучдемон и неговия наследник на поста Ким Тора и вече има хиляди членове, предаде ДПА. След като манифестът за създаването на Националния зов за републиката бе прочетен на церемония в Барселона късно снощи, 3500 души заявиха, че веднага искат да станат членове на движението. До тази сутрин броят им вече достигна 13 000, според сепаратистки политици, цитирани от испански медии. Пучдемон, който сега е в Германия, основа движението заедно с Ким Тора и Жорди Санчес, който в момента е в затвора заради ролята си в организирането на референдума за независимост, обявен за незаконен от Мадрид. \"Ние сме силни, когато действаме цялостно и в единство\", каза снощи Пучдемон по видеовръзка от Германия, предава БТА.  Очаква се новото движение да стане политическа партия през есента. В автономната област сега има най-малко три сепаратистки партии, като тази на Пучдемон е най-голямата. Една от другите по-големи сепаратистки партии - Републиканска левица, заяви, че не иска да бъде част от новото движение.", "date": "2018.07.17", "title": "Карлес Пучдемон и Ким Тора основаха ново сепаратистко движение в Каталуня"}
{"url": "https://www.24chasa.bg/novini/article/6966756", "text": "Най-влиятелната опозиционна партия в Гърция Нова демокрация определи като \"смешни\" твърденията, че стотици хиляди гърци са били подтикнати да протестират срещу договора от Преспа за новото име на северната съседка от руски интереси, предаде агенция МИА. \"Почти комично е правителствени представители да се опитват да свържат нелегалната дейност на руските дипломати с общото неодобрение на договора, подписан от Ципрас и Заев. Още по-смешно е да твърдят, че стотиците хиляди гърци, които участваха и участват в протестите срещу договора от Преспа, уж били подтикнати и дори платени от мрачни руски интереси\", изтъкна Нова демокрация в съобщение, предава БТА.  Партията смята, че е естествено всеки опит за външна намеса във вътрешните работи на страната да се третира \"незабавно, строго и решително\", а това важи и за руските дипломати, ако има доказателства за тяхна намеса. Нова демокрация държи в такъв случай правителството да уведоми за това парламента, а не да се ограничава само с информации в медиите. \"Особено когато някои от хората, които са замесени в случая, до неотдавна са имали привилегировани отношения с членове на правителството на СИРИЗА и Независими гърци\", отбеляза Нова демокрация. Гърция изгони в сряда двама руски дипломати и забрани на други двама достъп до страната, като ги обвини в намеса във вътрешните работи чрез насърчаване на демонстрациите срещу споразумението с Република Македония. Дипломатите бяха обвинени също, че са опитали да подкупят гръцки официални представители.", "date": "2018.07.17", "title": "Гръцката опозиция: Смешно е протестите против договора за името да се свързват с руски интереси"}
{"url": "https://www.24chasa.bg/novini/article/6966757", "text": "Окръжна прокуратура в Кърджали внесе съда обвинителния акт срещу предполагаемия убиец на 7-годишната Дамла от Момчилград. Обвинението е срещу 25-годишния братовчед на детето Мехмед Хасан. Тежкото престъпление беше извършено на 17 декември 2017 година. Трупът на момиченцето беше намерен рано сутринта в семейното им жилище от майка, която се върнала от нощна смяна. Според експертизата смъртта на Дамла е настъпила по особено мъчителен начин вследствие на задушаване. Няколко дни по-късно Мехмед Хасан беше задържан от полицията и направи пълни самопризнания. \"Обвиненията се основават на събраните при разследването доказателства – разпити на свидетели, обяснения на обвиняемия, извършени съдебно-медицински експертизи и експертизи на приобщените веществени доказателства\", поясниха от прокуратурата. Повдигнатото обвинение е за предумишлено убийство на малолетно лице в безпомощно състояние и по особено жесток начин. В случая предвиденото наказание е лишаване от свобода от 15 до 20 години или доживотен затвор без замяна.", "date": "2018.07.17", "title": "Внесоха обвинителния акт срещу предполагаемия убиец на Дамла от Момчилград"}
{"url": "https://www.24chasa.bg/novini/article/6966814", "text": "Сръбският президент Александър Вучич съобщи на пресконференция в Париж, че е разговарял днес с френския си колега Еманюел Макрон за двустранните отношения, приятелството между Сърбия и Франция и за косовския проблем, съобщи сръбската национална телевизия РТС. Вучич каза, че е получил подкрепата на Макрон за намиране на компромисно решение в преговорите с косовските албанци. \"И то не само да запазим мира за година-две, а за траен мир, за да можем да се концентрираме върху икономическия напредък\", изтъкна Вучич. Той подчерта, че сътрудничеството между Сърбия и Франция постоянно се разширява и все повече френски компании правят добри сделки със Сърбия, предаде БТА.  Вучич честити на Макрон победата на Франция на световното първенство по футбол, а Макрон от своя страна честити за победата на Новак Джокович на турнира Уимбълдън. Френският президент заяви, че Париж ще помогне на Сърбия при решаването на най-трудните въпроси в процеса на европейска интеграция. Макрон благодари за сътрудничеството на Сърбия в борбата с тероризма, организираната престъпност и нелегалната миграция и за поканата да участва на 11 ноември в Белград на отбелязването на 100 години от Първата световна война. Сръбски медии отбелязаха, че срещана на Вучич и Макрон е продължила близо час вместо планираните 25 минути.", "date": "2018.07.17", "title": "Вучич получил подкрепата на Макрон за \nтърсене на компромис с Косово"}
{"url": "https://www.24chasa.bg/novini/article/6966846", "text": "1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА СТРАТЕГИЯ ЗА НАМАЛЯВАНЕ НА РИСКА ОТ БЕДСТВИЯ 2018-2030 Г. Внася: министърът на вътрешните работи 2. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА РАВНОПОСТАВЕНОСТТА НА ЖЕНИТЕ И МЪЖЕТЕ В БЪЛГАРИЯ ЗА 2017 Г. Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА ПРИЕМАНЕ НА МЕТОДИКА ЗА ОПРЕДЕЛЯНЕ ЦЕНАТА НА УСЛУГАТА „ДОСТАВЯНЕ НА ВОДА ЗА НАПОЯВАНЕ“. Внася: министърът на земеделието, храните и горите 4. ПРОЕКТ НА РЕШЕНИЕ ЗА УТВЪРЖДАВАНЕ НА ТРИГОДИШНА ПЛАН-ПРОГРАМА НА ЦЕНТРАЛНАТА КОМИСИЯ ЗА БОРБА СРЕЩУ ПРОТИВООБЩЕСТВЕНИТЕ ПРОЯВИ НА МАЛОЛЕТНИТЕ И НЕПЪЛНОЛЕТНИТЕ ЗА ПРЕВЕНЦИЯ И ПРОТИВОДЕЙСТВИЕ НА ПРОТИВООБЩЕСТВЕНИТЕ ПРОЯВИ НА МАЛОЛЕТНИТЕ И НЕПЪЛНОЛЕТНИТЕ И ПРЕСТЪПЛЕНИЯТА НА НЕПЪЛНОЛЕТНИТЕ ЗА ПЕРИОДА 2019-2021 Г. И НА БЮДЖЕТНА ПРОГНОЗА ЗА РЕАЛИЗАЦИЯ НА ПРОГРАМАТА. Внася: заместник министър-председателят по обществения ред и сигурността и министър на отбраната 5. ПРОЕКТ НА РЕШЕНИЕ ЗА ОДОБРЯВАНЕ ПРОЕКТИ НА РЕШЕНИЯ НА УПРАВИТЕЛНИТЕ СЪВЕТИ НА МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ И НА МЕЖДУНАРОДНАТА ФИНАНСОВА КОРПОРАЦИЯ. Внася: министърът на финансите 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 129 НА МИНИСТЕРСКИЯ СЪВЕТ ОТ 2000 Г. ЗА ОПРЕДЕЛЯНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ, КОИТО СЕ ОСИГУРЯВАТ ОТ ДЪРЖАВНИЯ БЮДЖЕТ И ОТ БЮДЖЕТИТЕ НА ОБЩИНИТЕ. Внася: министърът на младежта и спорта 7. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2018 Г. ОТ МИНИСТЕРСТВОТО НА ТУРИЗМА. Внася: министърът на туризма 8. ПРОЕКТ НА РЕШЕНИЕ ЗА ПРИЕМАНЕ НА ПРОЕКТ ЗА ИНВЕСТИЦИОНЕН РАЗХОД „ПРИДОБИВАНЕ НА НОВ ПОДВИЖЕН СЪСТАВ ЗА НУЖДИТЕ НА „БДЖ - ПЪТНИЧЕСКИ ПРЕВОЗИ“ ЕООД“. Внася: министърът на транспорта, информационните технологии и съобщенията 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „НАПОИТЕЛНИ СИСТЕМИ“ ЕАД - СОФИЯ. Внася: министърът на земеделието, храните и горите 10. ПРОЕКТ НА РЕШЕНИЕ ЗА ОТМЕНЯНЕ НА РЕШЕНИЕ № 71 НА МИНИСТЕРСКИЯ СЪВЕТ ОТ 2016 Г. ЗА УВЕЛИЧАВАНЕ НА КАПИТАЛА НА „ТЕРЕМ“ ЕАД - СОФИЯ, С НЕПАРИЧНА ВНОСКА. Внася: заместник министър-председателят по обществения ред и сигурността и министър на отбраната 11. ПРОЕКТ НА РЕШЕНИЕ ЗА ВЪЗМЕЗДНО УЧРЕДЯВАНЕ ПРАВО НА СТРОЕЖ ВЪРХУ ИМОТ - ПУБЛИЧНА ДЪРЖАВНА СОБСТВЕНОСТ, ПРЕДСТАВЛЯВАЩ ЧАСТ ОТ МОРСКОТО ДЪНО В ГРАНИЦИТЕ НА ВЪТРЕШНИТЕ МОРСКИ ВОДИ НА РЕПУБЛИКА БЪЛГАРИЯ В ЧЕРНО МОРЕ. Внася: министърът на транспорта, информационните технологии и съобщенията 12. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО БЕЗСРОЧНО ПРАВО НА СТРОЕЖ ВЪРХУ ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ПОДОБЕКТ „ЧЕРПАТЕЛЕН РЕЗЕРВОАР“ КЪМ ОБЕКТ „ВОДОСНАБДЯВАНЕ НА С. СОФИЙЦИ ОТ ПОМПЕНА СТАНЦИЯ „БАЛАБАНОВО“, ЗЕМЛИЩЕТО НА С. СОФИЙЦИ, ОБЩИНА ДЖЕБЕЛ, И ЗЕМЛИЩАТА НА С. БАЛАБАНОВО И С. ВЪРХАРИ, ОБЩИНА МОМЧИЛГРАД\" В ПОЛЗА НА ОБЩИНА ДЖЕБЕЛ, ОБЛАСТ КЪРДЖАЛИ. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ - ЧАСТНА ДЪРЖАВНА СОБСТВЕНОСТ, НА ОБЩИНА СВИЩОВ, ОБЛАСТ ВЕЛИКО ТЪРНОВО. Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА РАЗРЕШАВАНЕ ПРЕБИВАВАНЕТО НА НАУЧНОИЗСЛЕДОВАТЕЛСКИЯ КОРАБ „PELAGIA”, ПЛАВАЩ ПОД ЗНАМЕТО НА КРАЛСТВО НИДЕРЛАНДИЯ В ИЗКЛЮЧИТЕЛНАТА ИКОНОМИЧЕСКО ЗОНА НА РЕПУБЛИКА БЪЛГАРИЯ ЗА ВРЕМЕТО ОТ 16 ДО 22 АВГУСТ 2018 Г. ВКЛЮЧИТЕЛНО ВЪВ ВРЪЗКА С ПРОВЕЖДАНЕТО НА ОКЕАНОГРАФСКА ЕКСПЕДИЦИЯ. Внася: заместник министър-председателят по правосъдната реформа и министър на външните работи 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОТОКОЛ ЗА ИЗМЕНЕНИЕ НА СПОГОДБАТА МЕЖДУ РЕПУБЛИКА БЪЛГАРИЯ И ФЕДЕРАЛНА РЕПУБЛИКА ГЕРМАНИЯ ЗА ИЗБЯГВАНЕ НА ДВОЙНОТО ДАНЪЧНО ОБЛАГАНЕ И НА ОТКЛОНЕНИЕТО ОТ ОБЛАГАНЕ С ДАНЪЦИ НА ДОХОДИТЕ И ИМУЩЕСТВОТО, ПОДПИСАНА НА 25 ЯНУАРИ 2010 Г. В БЕРЛИН. Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА СЪТРУДНИЧЕСТВО МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И ТЪРГОВСКИЯ ДЕПАРТАМЕНТ НА ПРОВИНЦИЯ ХЪНАН, КИТАЙСКА НАРОДНА РЕПУБЛИКА. Внася: министърът на икономиката 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА КУЛТУРАТА МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА КУЛТУРАТА НА РЕПУБЛИКА ХЪРВАТИЯ ЗА ПЕРИОДА 2018-2021 Г. Внася: министърът на културата 18. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА КОРЕПЕР II, ФОРМАТ „КОНФЕРЕНЦИЯ НА ПРЕДСТАВИТЕЛИТЕ НА ПРАВИТЕЛСТВАТА НА ДЪРЖАВИТЕ-ЧЛЕНКИ“, КОЕТО ЩЕ СЕ ПРОВЕДЕ НА 25 ЮЛИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 19. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО ОТ 3 ДО 5 ЮНИ 2018 Г. В СОФИЯ. Внася: министърът на земеделието, храните и горите 20. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 4 ЮНИ 2018 Г. В ЛЮКСЕМБУРГ. Внася: министърът на правосъдието 21. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3623-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ТРАНСПОРТ, ТЕЛЕКОМУНИКАЦИИ И ЕНЕРГЕТИКА“, ФОРМАТ „ЕНЕРГЕТИКА“, ПРОВЕДЕНО НА 11 ЮНИ 2018 Г. В ЛЮКСЕМБУРГ. Внася: министърът на енергетиката 22. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3625-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗДРАВЕОПАЗВАНЕ“, ПРОВЕДЕНО НА 22 ЮНИ 2018 Г. В ЛЮКСЕМБУРГ. Внася: министърът на здравеопазването 23. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 26 ЮНИ 2018 Г. В ЛЮКСЕМБУРГ. Внася: заместник министър-председателят по правосъдната реформа и министър на външните работи 24. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 26 ЮНИ 2018 Г. В ЛЮКСЕМБУРГ. Внася: заместник министър-председателят по правосъдната реформа и министър на външните работи 25. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СВ. СВ. КОНСТАНТИН И ЕЛЕНА – ЮГ“, ОБЩИНА ВАРНА, ОБЛАСТ ВАРНА. Внася: министърът на туризма 26. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА СЕЛСКОСТОПАНСКАТА АКАДЕМИЯ. Внася: министърът на земеделието, храните и горите", "date": "2018.07.17", "title": "Вижте какво решава Министерският съвет утре"}
{"url": "https://www.24chasa.bg/novini/article/6966847", "text": "Министърът на труда и социалните грижи на Чехия, Петър Кърчал подаде днес оставка, поради подозрения в плагиатство, предаде Чешката осведомителна агенция (ЧТК) , цитирана от ТАСС. Министърът поясни, че не иска \"да създава проблеми, нито на партията си, нито на семейството си, нито на здравето си\". За решението на Петър Кърчал вече е информиран чешкият премиер Адрей Бабиш. Според предварителна информация, постът на министър на труда може да заеме Яна Малачова, която в момента оглавява едно от звената във ведомството, предаде БТА. Петър Кърчал беше министър в коалиционното правителство на милиардера Андрей Бабиш от сформирането му на 27 юни, след продължителен период на тежка политическа нестабилност в Чехия, последвала изборите през октомври. Конкретната причина за оставката на министъра стана, появилата се вчера информация, че написаната през 2007 г. от Кърчал дипломна работа за придобиване на бакалавърска степен на тема \"Младежта и свободното време\" съдържа редица заемки от текстове на друг автор. Университетът \"Томас Бата\" в източния град Злин, където Кърчал е учил, започна разследване на случая, предаде Асошиейтед прес. Една седмица по-рано, заради подозрения в плагиатство, подаде оставка и министърката на правосъдието на Чехия, Татяна Мала, обвинена, че е преписала две научни тези в два различни университета.", "date": "2018.07.17", "title": "Чешкият министър на труда подаде оставка, заподозрели го в плагиатство"}
{"url": "https://www.24chasa.bg/novini/article/6966860", "text": "Австралийски учени откриха нов вид отровна змия в отдалечен регион на Куинсланд, но те се опасяват, че влечугото в скоро време може да изчезне заради минната промишленост, предава ДПА. Най-новият член на семейството австралийски отровни змии бе наречен Vermicella Parscauda. Специалистите се натъкнаха на него в минодобивния район на полуостров Кейп Йорк. Тук оперира гигантът в минната индустрия \"Рио Тинто\", който по тези места добива бокситна руда, предаде БТА. Новият вид змия била открита, когато екип се завръщал от експедиция, изучаваща морските змии. Рядкото влечуго се припичало върху купчина боксит. То било с дължина 30-40 сантиметра, с бели пръстени върху черното тяло. Визуално и генетично Vermicella Parscauda се различава от своите посестрими от австралийското източно крайбрежие и от вътрешността на страната. Екипът открил четири други екземпляра от новия вид. Една от змиите била в естествения си хабитат на полуострова, друга била премазана от автомобил в близост до мината, а две други били част от музейна колекция. Минната промишленост може да унищожи новия вид, тъй като тя променя околната среда във вреда на местните животински и растителни видове.", "date": "2018.07.17", "title": "Новооткрита отровна змия в Австралия е заплашена от изчезване"}
{"url": "https://www.24chasa.bg/novini/article/6966876", "text": "Работната група към Министерството на труда и социалната политика /МТСП/ за подготовка на Закона за социалните услуги е одобрила с голямо мнозинство проекта на концепция на нормативния акт, съобщиха от министерството. Днешното заседание е било председателствано от министъра на труда и социалната политика Бисер Петков. Концепцията е била публикувана на интернет страницата на Министерството на труда и социалната политика www.mlsp.government.bg и на правителствения портал www.strategy.bg в периода 8 юни - 7 юли 2018 г. Тя е била широко обсъдена на регионално ниво. Получени са много мнения и предложения, които са били обобщени от работната група, уточняват от МТСП. Концепцията има за цел да изведе основните насоки на бъдещата нормативна промяна в областта на социалните услуги. Съгласно документа новата правна регламентация ще бъде развита в контекста на три основни цели: достъпност на социалните услуги, качество и ефективност на социалните услуги, интегрираност на подкрепата. Концепцията предлага визията по основните въпроси, които ще бъдат регламентирани в Закона за социалните услуги и подзаконовата уредба към него. Сред тях са същността и основните характеристики на социалните услуги, видовете доставчици, оценката на потребностите от социални услуги, както и въпроси, свързани със създаването, планирането, предоставянето, финансирането, договарянето/възлагането, контрола и мониторинга на социалните услуги. Следващата стъпка е изготвянето на текстове на Закона за социалните услуги, чийто проект трябва да бъде финализиран до 15 октомври, допълват от МТСП.", "date": "2018.07.17", "title": "Приеха концепцията на Закона за социалните услуги"}
