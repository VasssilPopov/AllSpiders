{"url": "https://www.24chasa.bg/novini/article/6311049", "text": "От днес Естония поема за шест месеца председателството на Съвета на Европейския съюз, предаде  . Страната е председател за първи път, откакто е член на общността. На 1 януари 2018 г. Естония ще предаде председателството на България.", "date": "2017.07.01", "title": "Естония пое председателството на Съвета на Европейския съюз"}
{"url": "https://www.24chasa.bg/novini/article/6308329", "text": "Голям майтап весели българския народ. Ще купуваме самолет. Не ескадрила, а единак, който заедно с пенсионирани машини ще защитава синевата на родината. Леталото е шведска направа и профсъюзът на врачките видя в това лош знак. Шведски турист ни изрита, с тази засилка трябва да се вдигнем в небето. Корупция заподозряха враговете на сделката. Съмнително е дали ще се случи. На фона на поредните политически лупинги ще припомним подвизите на нашата авиация. С чужди и наши машини, с добри и лоши самолети. С луди глави, които чакат своя пантеон на безсмъртието. През Балканската война Радул Милков и Продан Таракчиев хвърлят ръчни гранати над гара Караагач. Бомбардировката е на 16 октомври 1912 г. от аероплан “Албатрос”. Взривовете са слаби и армейското командване се обръща към Стоян Величков. Този забравен днес изобретател е автор на експлозива “Цвят”, по-добър от прочутия динамит. От 4 кг “Цвят” на турския задник ще му стане горещо, изчислява Стоян. Кръщава новото унищожително чудо “Величко” и поръчва направата му във фирмата “Шуле-Зилберман”. През декември Стоян заминава за Мустафа паша (Свиленград) да покаже на авиаторите как да действат. Първо са направени опити с две вносни бомби. “Резултати съвсем слаби - никакви!”, заключава нашият специалист. Сетне е хвърлен един “Величко”. \"Бомбата се пусна лесно, падна правилно и даде грамаден взрив, като се получи трап повече от 1,5 м дълбок и 3 м в диаметър”, доволен е Стоян. Българските орли са във възторг, потриват ръце и повтарят: “Не ги хабете останалите, ще ги пускаме над Одрин!” Авиобомбите на Стоян Величков са използвани в Одринската операция през март 1913 г. Радул Милков и Продан Таракчиев се сражават и в Първата световна война. Тогава нашите пилоти летят на 79 германски машини. Статистиката сочи 1269 полета и 70 въздушни битки. Свалени са четири вражески самолета, един е пленен. Нашите загуби са два. Ньойският диктат реже крилете на българската авиация. През 1920 г. под контрола на съглашенска комисия на летище Божурище са унищожени 51 аероплана и 113 самолетни двигателя. Радул и Продан минават в запаса. Лека-полека примката се разхлабва и у нас почват да кацат учебни самолети от Франция, Англия, Чехия и Италия. С френска машина Продан Таракчиев извършва невиждано чудо. През 1931 г. той отива под венчило в открито небе. Поп Кузман го благославя в самолета с невестата Райна. Следват няколко обиколки над София и младоженците тържествено се приземяват на Божурище. Този фокус е дело на друга луда глава. Петко Попганчев е роден през 1905 г. в Сухиндол. Завършва Въздушното училище в Божурище с диплома за пилот авиатор на туристически самолети. После минава през Военното училище и започва работа в Казанлък като пилот инструктор и пилот изпитател. На 24 май 1932 г. Петко удря коляно пред началника да му даде самолет. Ще прескочи до Сухиндол, обещава той. Качва се на биплан ДАР-1А, българско производство.  Попганчев каца в Горна Оряховица, зарежда гориво и се вдига към Търново. След завоя на Янтра пред него се изпречва Стамболовият мост. Тук се прицелва в железния пръстен и го пронизва. “По онова време в авиацията нямаше никаква дисциплина нито на земята, нито във въздуха и всеки кацаше където си искаше”, разказва авиаторът. Още като юноша Петко каца три пъти в двора на Военното училище. Началниците се чудели да го наказват ли, или да го награждават. През 1933 г. Попганчев решава да се превърти 111 пъти във въздуха, защото му харесват трите навързани единици. Смелчагата пробва и успява. На другия ден колегите настояват да повтори опита пред комисия, която да го регистрира като официален рекорд. “Беше 27 май - спомня си летецът. - Набрах максималната височина на самолета от 2700 метра и започнах. 18 минути пред очите ми непрекъснато се мяркаше ту земята, ту небето и на височина около 100 метра преминах в нормален полет и кацнах. Посрещнаха ме с “Ура”. Бяха преброили 127 лупинга.\" По-късно Петко подобрява и този рекорд, като успява да се завърти 135 пъти във въздуха. Той лети над 40 години на 123 модела самолети. Вече побелял, на 52 годин,и поставя още един рекорд. Вдига се с ЛАЗ-7М от летището в Мусачево. Пред комисия пилотът върти самолета около оста му 41 секунди. След това постижение Попганчев лети още десетина години. Умира в София на 8 март 1983 г. На 13 декември 1941 г. България обявява война на САЩ и Англия. Премиерът Богдан Филов успокоява, че е “символична”. Милитаризъм и символизъм обаче са взаимно изключващи се понятия. Съюзниците започват да ни бомбардират. С летящите крепости “Либърейтър”, охранявани от изтребители “Лайтнинг”. Германците ни отказват модерни самолети, пробутват трофейни машини На 20 декември 1943 г. е поредното въздушно нападение. Поручик Димитър Списаревски обядва с паница фасул. Хвърля я, скача и се провиква към небето: “Сега ша ви…” После сяда в един от малкото месершмити. Нашият пилот сваля един бомбардировач, но мунициите свършват. Тогава взема жертвено решение. Прави изненадващ завой и се врязва в друга четиримоторна крепост. Горящите отломки падат в околностите на Горни Пасарел. “Така загиват само истинските орли!”, възкликва полк. Стоян Стоянов, участник във въздушното сражение. Роден през 1913 г. в Одрин, той завършва Военното училище в София и специализира авиаторство в Германия. Връща се с две значки на мундира - щурманска и пилотска. Започва работа в Казанлък, където се изпитват нови модели аероплани. През 1939 г. с още двама колеги Малеев е командирован в Полша. Тук българите трябва да усвоят управлението на френски самолети, които да попълнят нашите ескадрили. В същото време избухва войната и тренировъчните полети са прекратени. Тримата обаче отказват да се върнат, искат да се бият срещу германците. В небето над Полша Коста е улучен за сефте. Това е първото му сваляне, за което получава и първия орден - полския “За заслуга”. Тъй като България все още е неутрална, награденият е изпратен по етапен ред у нас. Когато влизаме във Втората световна, пилотът разбира, че френските самолети са боклук. И без вражески попадения са ковчези за пилотите. Всмукателните тръби се задръстват, прекъсва се подаването на гориво, След 9 септември 1944 г. Коста Малеев участва в двете фази на Отечествената война. За последен път е свален в небето над Унгария. Връща се от фронта с пагони на майор. Макар че на гърдите му свети и съветски орден, народната власт го има за обществено опасен. Летецът завършва право, но скоро става клиент на лагерите из страната. После е въдворен в провинцията. Някогашният въздушен ас се препитава с какво ли не. Според трудовата му книжка през 1953 г. е тракторист в Тутракан. Умира през 1980 г. Последното желание на Коста Малеев е в некролога му да пише, че е авиатор. Не искал да го помнят като тракторист! Аеропланът, с който Петко Попганчев минава под Стамболовия мост, е рожба на българската техническа мисъл. Той е от семейството на първите серийно построени самолети в Държавната аеропланна работилница в Божурище. През 1925-1926 г. там е конструиран моделът У-1. Той носи името на трагично загиналия пилот Иван Узунов. Малко по-късно е преименуван на ДАР У-1, като в абревиатурата е вградена Държавната аеропланна работилница. Макар да е типична бойна машина, поради ограниченията на Ньойския договор тя е използвана за тренировка на пилоти. Първият полет със самолета е проведен на 16 ноември 1926 г. от началника на работилницата капитан Марко Първанов. По-късно серията ДАР е подобрена с нови модели. ДАР-1А, с който лети Попганчев, е двуместен биплан с двигател Walter-Vega от 85 конски сили и увеличен обем на горивния резервоар. Практика на комунистите е да се гаврят с историческите монументи. Когато бяха на власт, смениха Ботевия кръст на Околчица с петолъчна звезда. Изкъртиха оригиналния надпис от паметника на Цар Освободител в София. Бутнаха композицията на Гюро Михайлов и неговите другари в Пловдив. Поругаха и Паметника на българския летец. Той е завършен през 1941 г. и осветен следната 1942 г., в градинката пред Софийския университет, защото е вдигнат по инициатива на Академическия аероклуб. Това е Димитър Списаревски, реши Градският комитет на БКП. “Царски авиатор” не може да е на показ, отсякоха нискочелите партийци. И скриха бронзовата фигура в шумаците на парка “Владимир Заимов”. Веселяците да пият бира и да се облекчават наоколо. А съветският шпионин Заимов да съблюдава какво става. Поручик Димитър Списаревски не е позирал за паметника. Той става герой чак на 20 декември 1943 г., когато е извършено поредното англо-американско бомбено нападение. Загива с въздушен таран. През 1988 г. се повдигна въпросът паметникът да се върне на автентичното му място. Но кой да чуе? Още дълги години веселяците си отваряха бирата с витлото на авиатора. И мърсуваха около него. Паметникът на българския летец беше възстановен след демократичната промяна. В градинката пред Софийския университет. Днес до него има и паметна плоча за героите парашутисти.", "date": "2017.07.01", "title": "Лудите глави на българската авиация"}
{"url": "https://www.24chasa.bg/novini/article/6310446", "text": "От днес младите шофьори ще получават 26 вместо 39 контролни точки, когато вземат първата си шофьорска книжка. Пълният размер точки ще им се дава след 24 месеца стаж зад волана. Това гласят промени в Закона за движение по пътищата, които влизат в сила от 1 юли. Текстовете са част от пакет изменения, които бяха обнародвани в “Държавен вестник” в края на миналата година. С тях се увеличиха глобите за пияни шофьори, тези. които са под влиянието на наркотици или карат с превишение на скоростта. Според тях глобата може да стигне 1000 лв. при шофиране в града със 130 км в час при разрешени 50. Тогава бе записано и на шофьорите без книжка да се отнема регистрацията, както и на пияни и надрусани. Наредба за свидетелствата за управление на МПС, обнародвана в петък, гласи, че тройно - от 6 на 18 месеца, се увеличава срокът, в който пияни шофьори ще чакат книжките си. Това важи в случаите, когато са хванати да карат с над 0,5 промила алкохол или под въздействието на наркотични вещества или техни аналози, както и при отказ да бъдат проверени с техническо средство или да дадат кръв за медицинско изследване. Досега текстът бе разписан единствено в Закона за движение по пътищата и гласеше, че таванът е до 18 месеца. С промените в наредбата той се вдига твърдо на година и половина. Заявление за издаване на дубликат на шофьорска книжка вече може да бъде подадено по електронен път, предвижда друга промяна в наредбата. За целта обаче ще се изисква електронен подпис. Отказ или потвърждение пък също ще бъдат получавани онлайн. Все още не са обнародвани последните промени в закона, с които се премахват знаците за камери на пътя. Това означав, че текстът не е влязъл в сила и пътните полицаи са длъжни да ги поставят, когато засичат скоростта на движение.", "date": "2017.07.01", "title": "От днес: Младите шофьори с 26 вместо 39 точки"}
{"url": "https://www.24chasa.bg/novini/article/6311014", "text": "Тя ще се движи по маршрут: бул. „Цар Борис III“ – местност „Златните мостове“ (аналогичен на автобусна линия № 63). Това съобщиха от пресцентъра на Столична община. Автобусите ще спират двупосочно на следните спирки: „бул. Цар Борис III“, „ж.к. Красно село“, „ул. Тодор Каблешков“, „НИМ“, „Кв. Бояна“, „Бялата чешма“, „Тихия кът“, „Дендрариум“ и „Златните мостове“. Време на първи/последен курсове по направлението са: - 06:34 часа първи курс в посока бул. „Цар Борис ІІІ“ – м. „Златните мостове“; - 19:45 часа последен курс в посока м. „Златните мостове“ - бул. „Цар Борис ІІІ“. Увеличава се броят на обслужващите коли по автобусна линия № 66 (Зоопарка – хотел „Морени“), съответно в: - 07:30 часа първи курс в посока Зоопарка – хотел Морени; - 18:00 часа последен курс в посока хотел Морени – Зоопарка.", "date": "2017.07.01", "title": "От днес тръгва експресният автобус до Витоша"}
{"url": "https://www.24chasa.bg/novini/article/6311017", "text": ", предава AFP, цитира \"Фокус\". Властите смятат, че това е инцидент свързан с „работното място“. Кметът на Ню Йорк Бил де Бласио заяви, че няколко лекари „се борят за живота си“, след инцидента в болница „Бронкс-Лебанон“, северно от Манхатън. Кметът каза, че стрелецът, който също е бил лекар, се е самоубил. Полицията все още няма информация за мотивите на нападението.", "date": "2017.07.01", "title": "Няколко души са с опасност за живота след стрелбата в нюйоркска болница"}
{"url": "https://www.24chasa.bg/novini/article/6311021", "text": "Земетресение с магниту 6.0 по Рихтер бе усетено в крайбрежието на централен Еквадор, предава Ройтерс, цитира \"Фокус\". От Геологическия институт на САЩ заявиха, че щетите са ограничени. Епицентърът е бил на 88.5 километра северозападна от Портовиейо в Тихия океан. Агенция „Фокус“ припомня, че миналата година Еквадор бе ударен от земетресение 7.8 по скалата на Рихтер, което доведе до смъртта на над 650 души.", "date": "2017.07.01", "title": "Земетресение от 6.0 по Рихтер разлюля Еквадор"}
{"url": "https://www.24chasa.bg/novini/article/6311032", "text": "Над 260 000 души бяха евакуирани в резултат на наводнения, предизвикани от обилни валежи в провинция Хунан, Централен Китай, съобщи агенция Синхуа, цитирана от ТАСС. Поради наводненията съществено се е повишило нивото на реките Сянцзян и Цзицзян. На места заради валежите бяха наводнени магистрали и бяха нанесени щети на обекти от електроснабдителната мрежа. В операцията за отстраняване на последствията от стихията участват спасители и военнослужещи, засилено е и наблюдението по поречието на реките. Властите започнаха да правят оценка на щетите, цитира БТА. Синоптиците прогнозират силни валежи в редица окръзи на провинцията, които ще продължат до 5 юли.", "date": "2017.07.01", "title": "Евакуираха над 260 000 души в Централен Китай заради наводнения"}
{"url": "https://www.24chasa.bg/novini/article/6311917", "text": "Топлата вода, която доставят топлофикациите, които са на въглища, поскъпва значително повече от тази, която доставят дружествата, които са на газ. Това става ясно от таблица с цените, които КЕВР одобри. В Перник душът поскъпва с 9,31, в Русе – с 8,05 на сто, в Сливен – с 6,04% и в Габрово – с 2,25 на сто. След увеличението на цените на парното и топлата вода на топлофикациите на газ от 1 април от 18 до 30%, сега увеличението на цените е от 0,98 % в София до 3,41% в Плевен. С 2,90% е по-висока цената на топлата вода във Враца, с 2,40 на сто в Бургас. Най-малко е поскъпването във Велико Търново – 0,66 %, но пък там топлата вода е най-скъпа – 86,81 лв. за мвтч.", "date": "2017.07.01", "title": "В Перник топлият душ поскъпва с 9,31%"}
{"url": "https://www.24chasa.bg/novini/article/6311589", "text": "Полицията заяви, че разследва стрелба в нощен клуб в американския град Литъл Рок, щата Арканзас, при която са били ранени 17 човека, предаде БТА. Изглежда, че стрелбата е избухнала тази сутрин след спор на концерт, заяви полицията. Според органите на реда не става дума за тероризъм. Състоянието на един от пострадалите, което е било смятано за критично, сега е стабилно.", "date": "2017.07.01", "title": "17 човека са ранени при стрелба в САЩ"}
{"url": "https://www.24chasa.bg/novini/article/6311581", "text": "Турските инвестиции в България към момента надхвърлят 2,2 милиарда долара. Размерът на търговския обмен между Турция и България през първите пет месеца на тази година е надхвърлил пет милиарда долара, най-голямото постижение досега в развитието на търговско-икономическите отношения между двете страни. Турция очаква увеличаване на насрещните инвестиции, предаде БТА. Тези данни публикува Анадолската агенция, която цитира турския посланик в София Сюлейман Гьокче в репортаж за състоялия се в София турско-български бизнес форум. Под заглавие \"Голям интерес към форума за турските инвестиции в България\" националната информационна агенция на Турция съобщава, че в проявата, организирана от Българо-турската търговско промишлена палата съвместно с търговското представителство на турското посолство в София са участвали над 200 турски и български бизнесмени. По думите на председателя на БТТП Фикрет Индже \"данъчната и икономическата политика на България е най-благоприятната в Европа. Стремежът е да запознаем деловите среди в Турция с възможностите за инвестиции в България.\" Председателят на турско-българския бизнес съвет към Съвета за външноикономически отношения на Турция - Деик Осман Ак акцентира на ситуацията с натрупването на опашките от тирове при преминаване през турско-българските граници, който създава големи затруднения. \"Проблемът е належащ и трябва да се разреши колкото може по-скоро с участието на отговорните институции от двете страна, ако искаме действително нарастване на взаимния търговско-икономически обмен \", подчертава Осман Ак. Според главния търговски аташе на търговското представителство на Турция в София Емрах Сазак \"има неоползотворен потенциал в търговско-икономическите отношения между Турция и България, но срещите между бизнесмени от двете страни създават условия за реализирането им\". Предишният турско-български бизнес форум в България се е провел преди около осем години - през май 2009 г., стремежът е по-често да се провеждат подобни форуми, се посочва в репортажа на Анадолската агенция.", "date": "2017.07.01", "title": "Търговският ни обмен с Турция надхвърли 5 милиарда долара до юни 2017"}
{"url": "https://www.24chasa.bg/novini/article/6311592", "text": "Янка Такева бе преизбрана за председател на Синдиката на българските учители (СБУ). За нея гласуваха 312 от делегатите на конгреса на СБУ, съобщават от пресцентъра на КНСБ. \"Благодаря ви за голямото доверие. Ще продължавам да работя всеотдайно, за да мога да оправдая Вашето доверие. И се моля Господ да ми даде здраве, за да мога да изпълня обещанията си\", е казала Такева пред делегатите на конгреса. Тя е припомнила, че СБУ е най-големият синдикат в България с около 72 000 членове и е изразила надежда в скоро време той да достигне 100 000. За заместник-председател на СБУ е преизбран Красимир Попов, а за председател на Централната контролно-ревизионна комисия - Диана Иванова. Янка Такева е председател на Синдиката на българските учители от 1994 г. От 1995 г. досега е председател на Националната комисия за работа с жените, младежите, децата и семейството към КНСБ. Член на Националния съвет за закрила на детето към Държавната агенция за закрила на детето.", "date": "2017.07.01", "title": "Преизбраха Янка Такева за председател на Синдиката на българските учители"}
{"url": "https://www.24chasa.bg/novini/article/6311552", "text": "Горски пожар, избухнал вчера сутринта в района на Алания в окръг Анталия /Южна Турция/, продължава да бушува и днес и все още не може да бъде овладян заради ветрове в района, съобщава в.\"Миллиет\", цитиран от БТА. Огънят се е разпостранил и пожарът е засегнал и вили, градини с банани и оранжерии. В борбата с огнената стихия са включени цистерни и хеликоптер. Огенборците полагат усилия да не допуснат огънят да се разпространи към район с къщи, училище и вили с туристи. Граждани и туристи в района помагат на противопожарните екипи за гасенето на пожара.", "date": "2017.07.01", "title": "Горски пожар бушува в турския окръг Анталия"}
{"url": "https://www.24chasa.bg/novini/article/6311595", "text": "Българският енергиен холдинг връща като председател на съвета на директорите на АЕЦ \"Козлодуй\" Жаклен Коен. Коен бе освободен по време на служебния министър Николай Павлов и за шеф на борда на атомната централа бе назначен изпълнителният директор на БЕХ Петьо Иванов. Новият стар председател на борда на АЕЦ \"Козлодуй\" Жаклен Коен е и бивш шеф на холдинга. От борда на директорите на НЕК е освободен и бившият зам.-министър на енергетиката в служебния кабинет Константин Делисивков, на негово място е възстановен Христо Георгиев, бивш член на съвета на НЕК ЕАД, който бе освободен също от служебния кабинет. Промените влизат в сила от деня на вписване на решенията в Търговския регистър към Агенцията по вписвания, съобщават от БЕХ.", "date": "2017.07.01", "title": "БЕХ връща Жаклен Коен в борда на АЕЦ \"Козлодуй\""}
{"url": "https://www.24chasa.bg/novini/article/6311573", "text": "Цената на тока от 1 юли за битовите потребители на ЧЕЗ се повишава с 2%, за EВН – с 1,7%, „Енерго Про“ – с 0,41%, постанови КЕВР. Средно увеличение за домакинствата е 1,5%. Това заяви председателят на КЕВР Иван Иванов след закрито заседание за цените на тока, топлинната енергия и газа от 1 юли. Странно е, че комисията решава цените в деня, в който те влизат в сила, но от КЕВР заявиха, че това не е нарушение на закона и е трябвало време, за да се направят окончателните сметки. За небитовите клиенти при всички дружества има сериозно намаление на цената на дневната енергия, когато се използват електромери с 2 скали. Има намаление на върховата енергия и на нощната за някои дружества, каза Иванов. От 1 юли електроразпределителните дружества ще купуват тока за покриване на технологичните си разходи по цена на обществен доставчик, която е над 70 лв. на мегаватчас. До голяма степен се премахва кръстосаното субсидиране за абонатите на „Енерго про“, и почти изцяло за EВН, заяви председателят на КЕВР. Цената на природния газ за третото тримесечие се увеличава с 1,91 на сто, постанови КЕВР. Да припомним, че от 1 април поскъпването на синьото гориво бе с 29,7%, което повлече след себе си увеличение на цената на парното от 18 до 30% за различните градове. Сега поскъпването на топлинната енергия за топлофикациите, които са на газ, е около 2%, за София увеличението е 0,98 на сто. Малко повече е увеличението за четири топлофикации, които са на въглища. Средното увеличение на топлата вода е 3%. Въпреки, че трета година да продължава реформата в енергийния сектор, българските потребители реално не чувстват тази тежест. За 3 години цената на тока се е увеличила с 2,5%. Ще направим всичко възможно и в следващите години клиентите да не чувстват допълнителна тежест, каза още Иванов.", "date": "2017.07.01", "title": "Токът поскъпва от днес с 1,5%, топлата вода и газът с близо 2 на сто (Видео, обновена)"}
{"url": "https://www.24chasa.bg/novini/article/6311549", "text": "Германският кардинал Герхард Мюлер, крайно консервативният ръководител на органа, натоварен с надзора на католическата доктрина, е бил уволнен от папа Франциск, съобщиха днес няколко медии, цитирани от ДПА. Шестдесет и девет годишният Мюлер бе назначен за префект на Конгрегацията за доктрината на вярата на 2 юли 2012 година. Вчера Франциск се е срещнал с него и според медийните информации му е казал, че след пет години на поста мандатът му вече е изтекъл. Новината, публикувана във вестниците \"Стампа\" и \"Месаджеро\", бе съобщена вчера първо от консервативните блогове \"Кориспонденца романа\" и \"Рорате каели\", цитира БТА. ДПА не можа да се свърже с пресслужбата на Ватикана за коментар. Германският кардинал е смятан за един от най-големите критици на апостолическото насърчение за любовта и семейството Amoris laetitia (от латински, Радостта от любовта) на папа Франциск. В този документ, публикуван миналата година, папата казва, че хората, които са се развели и сключили повторно брак, при определени обстоятелства, може да получат достъп до светото причастие.", "date": "2017.07.01", "title": "Папата е уволнил кардинал, отговарящ за надзора на католическата доктрина"}
{"url": "https://www.24chasa.bg/novini/article/6311564", "text": "От днес в Хърватия влизат в сила нови, по-високи летни тол такси за пътнически автомобили по магистралите, съобщават хърватските медии. До 30 септември тол таксите ще бъдат с 10 процента по-високи в сравнение със зимните тарифи, съобщи \"Вечерни лист\", цитира БТА. От днес тол таксата по магистралата от Загреб до Сплит с автомобил например ще струва 199 куни /26,8 евро/ вместо 181 куни /24,4 евро/. Тол таксата за магистралата от Загреб до Риека ще бъде 77 куни /10,4 евро/, което е със седем куни по-скъпо в сравнение със зимната тарифа.", "date": "2017.07.01", "title": "От днес Хърватия с по-високи летни тол такси по магистралите"}
{"url": "https://www.24chasa.bg/novini/article/6311554", "text": " 49-годишна жена е задържана за  По първоначални данни тя и 61-годишният мъж пили алкохол в апартамент в столичния кв. \"Толстой\". Заради високия градус двамата се скарали. Жената извадила нож и наръгала бившата си изгора. От раната той починал на място. Жената е задържана.", "date": "2017.07.01", "title": "Жена задържана за убийството на бившия си любовник в София"}
{"url": "https://www.24chasa.bg/novini/article/6311591", "text": "Легендарният футболист Аян Садъков е починал днес около 14 ч. в интензивното отделение на университетската болница \"Св. Георги\"в Пловдив.  55-годишният бивш национал и треньор е бил приет снощи в тежко състояние. Лекарите са направили всичко възможно, но не успели да го спасят. Садъков е страдал от амиотрофична латерална склероза. Миналата седмица общинският съвет на Пловдив гласува да му бъдат отпуснати 1000 лв. помощ за лечението му. Преди няколко месеца  феновете на Локо също подеха инициатива за подкрепа на бате Айко, както го наричат. Беше изработена специална фланелка с образа на Садъков, а приходите от продажбата й се предоставяха на семейството му. Редакцията на \"24 часа\" изказва съболезнования на близките за голямата загуба. ", "date": "2017.07.01", "title": "Издъхна футболната легенда Аян Садъков"}
{"url": "https://www.24chasa.bg/novini/article/6311585", "text": "Пожар гори близо до жилищни сгради в Плевен, съобщи  . Огънят е близо до кв. „Дружба” в града. Според очевидци пламъците се разпространяват много бързо.", "date": "2017.07.01", "title": "Пожар гори в близост до жилищни сгради в Плевен (Видео)"}
{"url": "https://www.24chasa.bg/novini/article/6311614", "text": "Българин загина в катастрофа на пътя Кония – Караман в Турция, съобщават турските информационни агенции, цитирани от  Микробусът със софийска регистрация се е сблъскал челно с друг пътнически бус с турски номера днес малко преди обед. Ранени са общо 10 души, сред които 7 българи, всички са транспортирани в различни болници и настанени за лечение. Все още не е установена самоличността на загиналия българин.", "date": "2017.07.01", "title": "Българин загина в катастрофа в Турция, седмина са ранени"}
{"url": "https://www.24chasa.bg/novini/article/6311654", "text": "С около 30 процента повече от нормалните за деня сигнали са регистрирани в Спешна помощ в Русе, като те са свързани с жегата. Това коментираха от Центъра за спешна медицинска помощ в крайдунавския град, съобщи БТА. Сигналите са за припаднали и за колабирали от горещините русенци - както възрастни, така и млади. Екипите са реагирали и на хора, получили хипертонични кризи. От хидрометеорологичната станция в крайдунавския град съобщиха, че малко след 15.00 часа днес е измерена максимална температура от 43,3 градуса на сянка, което е рекорд за тази дата. Досега най-горещо на 1 юли е било през 1963 г., когато термометрите са отчели 37,2 градуса. До 18.00 часа има вероятност температурата да се повиши още и да мине абсолютния максимум за месеца от 44 градуса, регистриран на 26 юли 2000 година. Рекордните за последните няколко лета 41 градуса на сянка са измерени днес в 14.20 часа в Севлиево. Това съобщи за БТА метеорологът Иванка Иванова. По думите й толкова висока температура не е била измервана от 2012 година, когато на 6 август са били отбелязани 41,7 градуса. Севлиево се намира в котловина, в която въздушните маси се задържат, обясни Иванова. Това определя температурните рекорди, които се отбелязват тук и през лятото, и през зимата. Най-високата температура, рекордна и за страната, е била измерена в Севлиево на 24 юли 2007 година - 44, 8 градуса, а най-ниската - минус 34 градуса, е била отбелязана през февруари 2005 година.", "date": "2017.07.01", "title": "43,3 градуса на сянка в Русе, множество припаднали и колабирали"}
{"url": "https://www.24chasa.bg/novini/article/6311664", "text": "Сръбският премиер Ана Бърнабич заяви в интервю за руски медии, че нейното правителство няма да въвежда санкции срещу Русия, че в по-нататъшното си развитие Сърбия ще се обляга на руските знания и че скоро очаква решение за сръбско-руския хуманитарен център в Ниш, съобщи БТА. \"Ясно заявих, че това ще бъде правителство на последователността и няма да въвеждаме санкции срещу Русия. Ще се стараем да водим балансирана външна политика. ЕС беше и остава наш стратегически приоритет заради самите нас. Ние трябва да се променяме в съответствие с европейските ценности, да учим от ЕС за финансовата, фискалната, трудовата дисциплина и етика, защото това е важно за всички граждани на Сърбия. В този момент санкции срещу Русия не са в интерес за Сърбия\", каза Бърнабич. Тя посочи, че решаването на въпроса за статута на Сръбско-руския хуманитарен център в Ниш е в списъка на приоритетите, но направи оценката, че този въпрос е прекалено политизиран и за него трябва да се мисли прагматично. Бърнабич изрази желание за сътрудничество с Русия в сферата на технологиите, подчертавайки най-вече нанотехнологиите, в които по думите й Русия е велика сила.", "date": "2017.07.01", "title": "Ана Бърнабич: Сърбия няма да въвежда санкции срещу Русия"}
{"url": "https://www.24chasa.bg/novini/article/6311672", "text": "В Плевен днес е постигнат температурен рекорд за този ден за период от над 115 години насам. Това съобщи синоптикът Николай Ятански от плевенския филиал на Националния институт по метеорология и хидрология /НИХМ/ при БАН, цитиран от БТА. Измерени са 40 градуса температура на въздуха на сянка към 15.00 часа, което е по-висока температура с 3 градуса, в сравнение с максималната, която е била измерена за този ден през 1963 година. От началото на метеорологичните наблюдения и измерванията на температурата в Плевен, които са от началото на 20 век, няма регистрирана по-висока температура за този ден, поясни синоптикът. С подобряване на температурен рекорд започна юли и в Шумен. Температурата, която са измерили в метеорологичната станция в града днес, е достигнала 37, 2 градуса по Целзий. Така се подобрява с близо 3 градуса досегашният рекорд за тази дата, който е от 1938 година, когато са били измерени 34, 4 градуса. От метеорологичната станция посочват, че времето утре ще остане топло, но далеч от рекордните горещини. Очаква се максималната температура на 2 юли в Шумен да бъде около 33 градуса. На тази дата през 1927 година в града са били отчетени 40 градуса по Целзий.", "date": "2017.07.01", "title": "И в Плевен температурен рекорд за този ден от 115 години насам"}
{"url": "https://www.24chasa.bg/novini/article/6311630", "text": "Откриха тялото на детето, което се удави в река Искър край плевенското село Ставерци, съобщи   14-годишното момиче, заедно с негова 13-годишна приятелка намериха смъртта си в дълбоката вода преди няколко дни по време на разходка, на която тръгнали с още две момичета от селото. Двете от децата бяха спасени от две ромски момчета, които били наблизо, а другите две - изчезнали във водата. Тялото на 13-годишното момиче беше намерено още същия ден от бащата на спасените деца. За другото обаче се наложи издирвателната акция, в която се включиха професионални водолази и доброволци от селото да продължи близо 3 денонощия на десетки километри по поречието през още 2 населени места. Днес тялото на детето е извадено на 2 километра от мястото, на което се е удавило.", "date": "2017.07.01", "title": "Откриха тялото на детето, което се удави в река Искър"}
{"url": "https://www.24chasa.bg/novini/article/6311611", "text": "\"Хората, които познават баща ми, могат да кажат какъв човек бе той. Целият Пловдив го почиташе. Един легендарен футболист, еднакво уважаван от черно-белите играчи и фенове и жълто-черните. Нещо, което в днешно време е изключително рядко\". Това каза пред \"24 часа\" Аян Садъков, по-малкият син на Аян Садъков, който е треньор в детско-юношеската школа на \"Локомотив\" - Пловдив. Баща му издъхна днес около 14 ч. в интензивното отделение на университетската болница \"Св. Георги\" в Пловдив. Там е бил приет снощи в тежко състояние.  \"От 3 г. страдаше от рядка и коварна болест. Опитваха се да го лекуват и у нас, и в Германия, но безуспешно. Отиде си човек, който даде много на пловдивските отбори \"Локомотив\" и \"Ботев\" и на националния тим. Бе всеотдаен и като треньор\", каза административният директор на черно-белите Атанас Узунов.   Аян Садъков, наричан от феновете Бате Айко, е боледувал от амиотрофична латерална склероза. Лечението е било изключително скъпо. По тази причина и общинският съвет под тепетата гласува миналата седмица да му бъдат отпуснати 1000 лева. Още преди няколко месеца пък феновете на \"Локомотив\" подеха инициатива за събиране на средства за големия футболист. Беше изработена фланелка с неговия образ, а приходите от продажбата й се предоставяха на семейството на Садъков. В понеделник на \"Лаута\" ще бъде организирано поклонение в памет на футболната легенда. Точният час все още не е известен. Пак в понеделник ще е и погребението на Аян Садъков.", "date": "2017.07.01", "title": "Синът на Аян Садъков: Той беше еднакво уважаван от черно-бели и жълто-черни"}
{"url": "https://www.24chasa.bg/novini/article/6310090", "text": "“ЕНЦИКЛОПЕДИЯ НА ЛЕЧЕБНИТЕ РАСТЕНИЯ В БЪЛГАРИЯ” ще помогне на всеки да организира своя живот по здравословен начин и да живее без болести. Изданието включва информация за над 220 билки, които са повече или по-малко познати у нас, но все пак могат да се намерят на родния пазар. Енциклопедията е подредена по азбучен ред, като за това са използвани българските наименования на растенията. Освен това от книгата ще научите как да събирате, сушите и приготвяте отвари от лечебните растения, кои растения могат да имат отровен ефект и в какво количество трябва да се прилагат, как да прилагаме билките в домашната козметика и профилактиката на тялото. Откасът е посветен на използването, изследването и описването на лечебните растения и техните свойства през вековете. Традициите на българската народна медицина се коренят от времената на траките, славяните и прабългарите. За съжаление няма много запазени сведения за развитието на народната и официалната медицина през Първото българско царство, но все пак до нас са стигнали, макар и оскъдни сведения, според които българите са разчитали на народната медицина при проблеми със своето здраве. Във въпросника, изпратен до папа Николай I през 869 г., княз Борис I се интересува (въпрос 62) какво да прави с червения камък (Argilla rubra), с който българите лекуват много болести. Червеният камък съдържа стипца и желязо, които му придават противовъзпалителни и усилващи организма свойства. И днес нашият народ го употребява против малокръвие. От въпрос 79 се разбира, че българите носят муски за предпазване от болести и за здраве. В „Шестоднев”, написан от Йоан Екзарх, в шестата част са записани някои болести и лекарства. От него научаваме, че при плеврит, наричан от народа „ребреница”, се препоръчва лекуване с върба, топола и кукуряк, които се използват и днес, а приложението им е научнообосновано. Липсват по-подробни сведения за народната ни медицина и през Второто българско царство. След падането на България под османско иго българският народ е лишен от всякаква медицинска помощ. Верският фанатизъм на турското население и ниското ниво на хигиената в селата и градовете са причина за появата на епидемии. За детско здравеопазване не може да става и дума. Здравето на народа се е намирало най-често в ръцете на случайни хора, без каквато и да било подготовка. През този период голямо разпространение добива арабската медицина, която оказва значително влияние върху медицинските познания в Османската империя. Именно оттогава датират ръкописните народни лекарственици, в които наред с описанията на лекарства против болести се откриват и „рецепти” против змейове, таласъми, вампири, зли духове и уроки, всевъзможни заклинания, баяния, врачувания, магии, пророкувания и пр. В ръкописните материали по народна медицина, записани през 1576 г. от Али Мехмедов, се съдържат различни рецепти, някои от които против главоболие, зъбобол, треска и др. През 1780 г. е написан лекарственикът на поп Григорий, през 1804 г. – лекарственикът на дядо Илийчо Спицерина от Свищов. От същото време датира и лекарственикът на Тумпаров от Самоков, а от 1833 г. – лекарственикът на Иванчо Келифар. Най-често срещаните лечебни растения в тези лекарственици са индийското орехче, канелата, карамфилът, сабурът (алоето), сънотворният мак, исиотът. Като лекарства от животински произход се препоръчват зайча или меча мас, овча лой, животинска кръв, животинска жлъчка, пчелен мед и восък, а от неорганичен произход – червен камък, каменна сол и др. Безспорно най-голямо място в народна медицина на българите са заемали лекарствените растения, или билките. Наименованието „билка” произлиза от старобългарската дума „биле”. Оттам и народните лечители се наричали билери. В миналото прочути били билерите от Кюстендилско, Дебърско, Златна Панега, Воденско и особено от Янинско. Билерите били две категории – тези, които живеели заседнал живот в градовете и големите села и се казвали хекими, и други, пътуващи, които били в движение. Освен от билерите билки се продавали и в т.нар. ахтарници или спицерии. С лекарствени смеси билерите се снабдявали, като търсели лечебни растения в околностите на населеното място, в което живеели, а малка част си доставяли от чужбина. Брането на билките ставало главно на Гергьовден (6 май), на Св. Елена и Константин (21 май) и най-вече на Еньовден (24 юни), наричан още Св. Иван Билобер. Лекарствата, които билерите препоръчвали, се приготвяли под различна форма, но главно това били чайове, прахове, маджуни, компреси, бани и др. Въпреки че народните лечители в някои случаи причинявали вреда на болните, през този период е натрупан ценен опит. Показателен в това отношение е примерът на народния лечител Иван Раев, чийто оригинален метод за лекуване на сънната болест с корените на билката лудо биле е приет от световната медицинска наука. Съкровищницата на народния опит в областта на здравеопазването е предмет на обстойно изучаване, при което всичко ценно от нея се възприема и внедрява в нашата фармацевтична промишленост. Немалко лекарства, като нивалин, леонурин, винкапан, антралакс, розалин и др., приготвени от билки, разнасят славата на България по света. Лечението с билки е известно на човека от най-дълбока древност. Например върху открити глинени плочки от Асирия се описва протичането на редица болести и растенията, които могат да се използват за лекуването им. Установено е също, че в Ниневия, столицата на Асирия, са култивирали лекарствени растения. Глинените плочки, наследени от асирийците, с надписи за начините на лекуване с лекарствени растения са на асирийски, вавилонски и шумерски език. А това показва, че тези народи са прилагали лекарствените растения за лечебни цели. Древните египтяни са използвали постиженията на медицината на асирийците и вавилонците и са разширили познанията върху лечебните средства, като и тук главно са използвали растенията. Така в открития през 1872 г. медицински папирус „Еберс”, който е писан от египтяните около 1550 г. пр. н. е., се изброяват към 450 болести и около 700 лекарства от животински и главно от растителен произход. В открития от Едвин-Смит папирус се описват и начини за лекуване на рани, счупвания, навяхвания и др. За снабдяване с лекарствени растения египтяните организирали и специални експедиции. Известно е например, че за тази цел през 1500 г. пр. н. е. те изпратили пет експедиции в областта на днешна Сомалия. Някои растения, които били познати на египтяните, като ментата (Mentha piperita L.), черният синап (Brassica nigra L.), касията (Cassia acutifolia Del.), сънотворният мак (Papaver somniferum L.), кърлежът (Ricinus communis L.), морският лук (Scilla maritima L.), татулът (Datura stramonium L.) и др., и до днес се използват и култивират в Европа. В древна Гърция билките също били познати като лечебно средство. Бащата на гръцката медицина Хипократ (460–377 г.) описва 236 лекарствени растения, които са се прилагали по негово време. В един от трактатите си Аристотел подробно описва познатите лекарствени растения и начините на употребата им. Всички ботанически познания в древна Гърция обаче били обобщени от ученика на Аристотел Теофраст, бащата на ботаниката (372–287 г.), в книгите му „Изследвания на растенията” и „Причини на растенията”. И други древногръцки учени изучават лекарствените растения. Ксенофонт например познавал свойствата на опиума, тамяна и др. Питагор проучвал лечебното действие на морския лук и синапа. Аристофан изучавал бляна и някои други растения. Древният Рим наследява познанията на гръцката медицина, доразвива ги и ги обогатява. Римският учен Плиний Стари (23 или 24–79 г.) написва многотомна енциклопедия на естествените науки със заглавието „Естествена история”. В нея той описва всички постижения на естествените науки по това време. През I век от н. е. и римският учен, но грък по произход, Диоскорид написва книгата „За лечебните средства”, в която описва над 600 лекарствени растения. Забележителен лекар и фармацевт от онова време е Клавдий Гален (131–201 г.). Той въвежда нови форми при приготвянето на лекарствените препарати от растителен произход, употребявани и до днес. След римляните сериозни проучвания в областта на природната медицина правят арабите. Те първи въвеждат прилагането на лекарствените растения върху животни и поставят началото на науката за отровите и противоотровите. През II в. арабите отварят медицинско училище, а през III в. основават Академия на науките. За пръв път при тях лекарската практика се отделя от аптекарската и се въвежда фармакопеята. Прочут персийски учен по онова време е Авицена (980–1037 г.), който е написал над сто научни труда. Най-голям интерес представлява книгата му в пет тома „Канон на медицината”. В нея са описани над 900 лекарствени растения, а също така и медикаменти от животински и неорганичен произход. Арабите са познавали над 1600 лекарствени растения. Още 3000 години пр. н. е. китайците са приготвяли редица лекарства от растителен, а също и от минерален и животински произход. Първата книга под името „Бен цао”, в която са описани 900 вида растения, датира от 2600 г. пр. н. е. По-късно, през ХVI в., китайският лекар Ли Шичжен описва около 1900 вида растения. В древна Индия и Тибет също се развива лечението с растения. Древните индуси са познавали лечебните свойства на над 700 лекарствени растения, описани около 2000 г. пр. н. е. в съчинението Susruta Samhita (най-известният древноиндийски медицински трактат). Те познавали още тогава халмугровото масло, което използвали за лекуване на проказата, както и действието на ревена (Rheum palmatum L.) и моравото рогче (Claviceps purpurea Fr.). С откриването на Америка европейската медицина се обогатява с нови лекарствени растения като коката (Erythroxylon coca Lam.), хининовото дърво (Cinchona succirubra Pav.), какаовото дърво (Theobroma cacao L.), квасията (Quassia amara L.), ипеката (Uragoga ipecacuanha L.), хидрастиса (Hydrastis canadensis L.), сенегата (Polygala senega L.) и др., които са били добре разучени от индианците. През епохата на Възраждането в Европа видният учен Парацелз (псевдоним на Теофраст Бомбаст фон Хохенхайм) започва проучването на химичните съставки в растенията, за да търси активно действащите в тях вещества, но химичният анализ навлиза в практиката едва три столетия след като Парацелз прави първите проучвания. Родоначалник на химичния анализ на растенията е шведският аптекар Карл Шеле. Деветнадесети век може да се гордее с напредъка и приложението на химията при проучванията върху лекарствените растения. Наред със създаването на фармацевтичната промишленост се организират предприятия за култивиране, бране и сушене на растенията, като билките вече не постъпват в аптеките в суров вид, а изсушени и нарязани. Да се познаят на око такива суровини, е невъзможно. Това налага да се изследва анатомията на растенията, заслуга за което имат редица фармацевти начело с швейцарския аптекар Александър Чирх. Така се слага началото на фармакогнозията – дела от медицината, който изучава лекарствените суровини от растителен и животински произход. В средата на ХIХ век изследванията доказват, че всички вещества се състоят от химични елементи, че органичните вещества са производни на въглерода и съдържат още кислород, азот, фосфор, сяра и други елементи. Като разполага с тези открития, фитохимията се придвижва бързо напред. През 1806 г. немският аптекар Сертюрнер изолира от опиума алкалоида морфин в чист вид. Той открива алкалните му свойства и доказа упойващото му действие. Новото вещество е наречено морфин на името на бога на съня от гръцката митология Морфей. Откритието на Сертюрнер предизвиква сензация и учените от всички страни започват да проучват активни вещества в растенията. Скоро френските аптекари Кавенту и Пелетие изолират алкалоидите стрихнин, вератрин и хинин. В средата на ХIХ в. са открити и други активни вещества в растенията – гликозидите. Освен това са изучени дъбилните вещества – понините, смолите и др. В края на ХIХ в. и в началото на ХХ в. откриването на витамините обръща нова страница в науката за лечебните свойства на растенията. В средата на нашия век е създадена теорията за фитонцидите, които има свойството да убиват бактериите. Също така са внедрени антибиотиците, които се отделят от определени видове гъби и родствени на тях организми. Това предизвиква нова вълна от изследвания над растенията, която продължава и до днес. Из  Книгата може да поръчате  !", "date": "2017.07.01", "title": "Древни рецепти против змейове, таласъми, вампири, зли духове и уроки"}
{"url": "https://www.24chasa.bg/novini/article/6311687", "text": "14-годишният деветокласник от Спортното училище в Стара Загора Благовест Стоилов преплува в петък вечер 3 км в язовир \"Жребчево\" с благотворителна цел - той иска да насочи вниманието на обществото към съдбата на потопената в язовира черква \"Св. Иван Рилски\". Храмът от заличеното от картата през 1965 г. и залято от водите на язовира някогашно село Запалня е оцелял като по чудо и все още може да бъде консервиран и възстановен, макар постройката да е силно разрушена. Когато водите се отдръпнат, както е сега, тя остава на сушата и се посещава от много хора. В нея дори е оформен малък параклис с иконата на Свети Иван Рилски, където и до днес се палят свещи. Храмът е построен през 1891 година с дарения на местните. Тук разказват, че първият камък бил положен от 14-годишно момче. В началото Благовест не знаел за потопената черква, както е известен храмът, интересът му към \"Жребчево\" бил, защото обича да плува на дълги разстояния. После заедно с родителите си Ваня и Стоил решили, че момчето може да плува с благотворителна цел. \"Патронът на този храм е Свети Иван Рилски, който е покровител на миньорите. Баща ми и брат ми са миньори в комплекса \"Марица изток\" и това е един от мотивите ми за акцията\", казва деветокласникът. Мечтата на Благовест е един ден да преплува и Ламанша, макар засега най-дългата му дистанция да е 5 км, взета в язовир във Великотърновско. В тези му начинания той е насърчаван от българския плувец-маратонец Петър Стойчев, който му казал, че ако е бил свободен, щял да плува с него на \"Жребчево\". Благовест Стоилов премина 3-те километра за около 50 минути. Той избра да финишира току пред останките на храма. В същото време община Твърдица, на чиято територия било някога село Запалня, организира през нощта срещу първи юли рок-концерт около потопената черква. Участниците в него посрещнаха изгрева на юлското слънце на поляната и това бе първият Джулай морнинг в този край. Общината също е съпричастна към идеята храмът да бъде ремонтиран и възстановен. Кметът на Твърдица Атанас Атанасов смята, че работата може да започне още през август. Той имал обещанието на местни фирми да се включат с труда на работниците си безплатно.", "date": "2017.07.01", "title": "Ученик преплува 3 км в язовир \"Жребчево\", иска да спаси потопената черква (Снимки)"}
{"url": "https://www.24chasa.bg/novini/article/6311703", "text": ", бе открито в събота след почти 3 денонощия издирване. Търсиха я спасители от Плевен и Монтана и доброволци от селото. \"Намерихме тялото на километър и половина-два от мястото, където децата са потънали в четвъртък следобед. Извадихме я около 16 ч. Тя е ученичка, завърши 7-и клас и родителите й я записаха на училище в Плевен. За нелепата й гибел в неделя обявяваме траур в селото, каза за \"24 часа\" кметът на Ставерци Сергей Кожухаров. 13-годишната удавница, извадена на 2 км по течението на реката в четвъртък, бе погребана в събота в родния Тръстеник. Във фаталния четвъртък около 15,30 ч четири момичета влезли в реката да се къпят. От брега момчета роми видяли как течението повлича ученичките и светкавично се хвърлили във водата. Успели да извадят две сестри миг преди голямата вода да ги погълне.", "date": "2017.07.01", "title": "Траур в с. Ставерци за удавена ученичка, откриха тялото й в Искър след 3 дни издирване"}
{"url": "https://www.24chasa.bg/novini/article/6311712", "text": "Полша не е длъжна да приема мигранти от страни от Северна Африка и Близкия изток, защото не е експлоатирала тези държави и трябва да се грижи за своята сигурност, каза днес лидерът на управляващата партия \"Право и справедливост\" Ярослав Качински, цитиран от БТА. \"Ние не сме експлоатирали страни, от които сега идват бежанци в Европа. Не сме използвали тяхната работна сила и не сме ги канили в Европа. Имаме пълното морално право да кажем \"не\", заяви Качински на 5-ия конгрес на партията. Според него също така \"става дума не само за тероризъм, а и за обикновена сигурност\". \"Няма никакви причини, поради които радикално да снижаваме стандарта на качество на нашия живот\", каза той, като подчерта, че миграцията влече след себе си и икономически сложности. Лидерът на \"Право и справедливост\" заяви също, че Полша има моралното право да иска компенсации за загубите по време на Втората световна война и за икономическите последици от влизането в Евросъюза. \"Трябва да напомним на критиците ни на Запад, че Полша е първата страна, дала отпор на нацисткия хитлеризъм\", посочи той. Качински посочи също, че вече 12 години след влизането си в ЕС Полша е отворила своя пазар, а \"отплатата за това е недостатъчна и е пристигнала със закъснение\". Той спомена и за евтината полска работна ръка, която обслужва икономиките в ЕС. Според него полската външна политика се опира на членството в ЕС и НАТО. \"Нашата външна политика се основава на два фундамента - НАТО и ЕС\", каза Качински. По думите му, когато става дума за НАТО, това е въпрос на военна сигурност. \"Тук постигнахме големи успехи. Може да се каже, че след всички тези години от 1999 (когато Полша се присъедини към НАТО), ние станахме пълноправен, на 99 процента пълноправен член на алианса. На наша територия присъстват чуждестранни войски, но приятелски, съюзнически, включително американски\", заяви той. Качински отбеляза, че Полша е постигнала значителни успехи и в енергийната сигурност. \"У нас има газово пристанище (в Швиноуйсче), има първи доставки, също и американски\", заяви той. По думите му Полша е близо до подписване на споразумение за строителство на газопровод, който трябва да я свърже с норвежкия шелф през Дания и Балтийско море. \"Това ще стане през 2022 г. От тази гледна точка би трябвало да сме в безопасност\", каза Качински. Според него други европейски държави завиждат, че американският президент Доналд Тръмп планира да посети Полша, преди да участва в среща на върха на Г-20 в Германия, посочва Асошиейтед прес. Качински заяви, че Великобритания е недоволна заради предвиденото посещение на Тръмп във Варшава следващата седмица. По думите му британски служители \"нападат\" Полша заради уреждането на посещението. Британската министър-председателка Тереза Мей покани Тръмп на официално държавно посещение след встъпването му в длъжност, но още не е определена дата. Качински намекна, че полското правителство може да увеличи социалните разходи, ако икономическото положение го позволява, и каза, че е необходимо да се намали делът на чуждестранните капитали в медийния сектор, отбелязва Ройтерс.", "date": "2017.07.01", "title": "Качински: Полша не е експлоатирала други страни, не е длъжна да приема мигранти"}
{"url": "https://www.24chasa.bg/novini/article/6311724", "text": "Двама са загиналите български граждани при   съобщиха от пресцентъра на външното ни министерство, цитирани от  Шестима са ранени. От ведомството уточняват, че микробус със софийска регистрация се е сблъскал челно с пътнически микробус с турски номер на пътя Кония - Караман. Пострадалите български граждани са настанени за лечение в болници в град Кония. Самоличността на починалите засега не е официално потвърдена. Българското посолство в Анкара е в непрекъсната връзка с роднините на пострадалите и им оказва необходимото съдействие. Българският консул в Анкара Георги Пантелеев ще посети болниците, където са настанени пострадалите.", "date": "2017.07.01", "title": "Двама са загиналите българи при катастрофата на микробус в Турция"}
{"url": "https://www.24chasa.bg/novini/article/6311739", "text": "Несебърският районен съд остави в ареста англичанина Филип Роберсън. 59-годишиният фермер от Острова бе арестуван миналия ден в Слънчев бряг след като родителите на 11-годишно момиченце от Швеция се оплакаха на скандинавския туроператор за блудствени действия с детето в асансьора на хотел \"Маджестик\" в Слънчев бряг. Роберсън, който е роден в шотландския град Елън, но живее в Абърдийн, отрече обвиненията. И разказа своя версия за случилото се в асансьора, която напълно се различава от иззетите камери от полицията и магистратите му наложиха мярка \"задържане под стража\". Според Робертсън момиченцето влязло в асаньоса и не го видяло. Започнало да преглежда нещо по телефона си и когато го зърнало, се стреснало и уплашено избягало навън. По думите му той само я докоснал в опит да я успокои. \"Най-голямата ми грешка беше, че не изчаках полицията да обясня случилото се, а си тръгнах\", заяви британецът. След гаврата с момиченцето Робертсън бе задържан в друг хотел в Слънчев бряг - \"Палас\". Има подозрение, че често сменял хотелите и си намирал \"жертвите\" по басейните. По неофициална информация преди случая с шведското момиченце блудсвал и с 11-годишно дете от Дания, но за него няма подаден сигнал. След като се оплакало на майка си, чужденците си стигнали багажа и се прибрали в родината си.", "date": "2017.07.01", "title": "Англичанинът педофил остава в ареста"}
{"url": "https://www.24chasa.bg/novini/article/6311679", "text": "По инициатива на министъра на туризма Николина Ангелкова РИОСВ-Бургас започна проверка за екозамърсяване, което според сигнал е причинено от хотел в местността Каваците. Това съобщиха от министерството на туризма, цитирани от БТА. В сигнала си посетители са сигнализирали, че хотелът е свързал отпадните си води към тръба на дъждовната канализация, след което биологични отпадъци и тоалетна хартия са се изсипали на близкия плаж. На място експерти от Министерството на туризма и Комисията за защита на потребителите ще направят цялостна инспекция за работата на хотела.", "date": "2017.07.01", "title": "По инициатива на Ангелкова: Проверяват екозамърсяване от хотел в Каваците"}
{"url": "https://www.24chasa.bg/novini/article/6311798", "text": "Двама руски граждани са задържани за 72 часа от районната прокуратура в Несебър, след като са нападнали полицаи в Свети Влас, съобщи  56-годишният Сергей Е. и 36-годишният Евгений Е. са обвинени в причиняването на лека телесна повреда. На 29 юни в хотел в курорта по-възрастният ударил в лицето полицай, а по-младият нападнал друг полицай, като го изритал в гърба в областта на бъбреците. Освен това Евгений Е. е счупил стъклен купол в ресторанта на хотела, като хвърлил по него стъклена чаша. Предстои Районната прокуратура в Несебър да внесе в съда искане за определяне на постоянна мярка за неотклонение „задържане под стажа” спрямо обвиняемите.", "date": "2017.07.01", "title": "Двама руснаци удрят и ритат полицаи в Свети Влас"}
{"url": "https://www.24chasa.bg/novini/article/6311812", "text": "Температура 40.3 градуса е измерена днес в Силистра около 17.00 часа, показва справка от Метеорологичната обсерватория, цитирана от БТА. Това е температурен рекорд за датата 1 юли. Най-топло на тази дата от около седем десетилетия е било през 1950 година - 35.5 градуса. По данни от силистренското представителство на агенцията за проучване и поддържане на плавателния път по Дунав температурата на водата в силистренската акватория на реката е била 28.1 градуса.", "date": "2017.07.01", "title": "Юли започна с температурен рекорд и в Силистра"}
{"url": "https://www.24chasa.bg/novini/article/6311849", "text": "Руският президент Владимир Путин е обсъдил в телефонен разговор с емира на Катар Тамим бин Хамад Ал Тани кризата в отношенията между страната му и други държави в района на Персийския залив, съобщи пресслужбата на Кремъл, цитирана от БТА Путин е подчертал значението на политическите и дипломатическите усилия за преодоляване на разногласията и нормализиране на създалата се ситуация, се посочва в съобщението. Двамата ръководители са обменили също мнения по актуални въпроси на двустранното сътрудничество с акцент върху изпълнението на редица перспективни проекти в инвестиционната и енергийната област. В Кремъл отбелязаха, че разговорът е бил по искане на катарската страна. Преди това руското президентство съобщи, че Путин е разговарял с краля на Бахрейн Хамад бин Иса Ал Халифа за спора с Катар, предаде Ройтерс. Путин е подчертал нуждата от пряк диалог между всички правителства, въвлечени в спора, който се отразява негативно върху Близкия изток. Миналия месец Саудитска Арабия, Обединените арабски емирства, Бахрейн и Египет прекъснаха дипломатическите отношения и всякакви връзки с Катар, обвинявайки го в ухажване на регионалния враг Иран и подкрепа на терористични групи. Катар отрича обвиненията.", "date": "2017.07.01", "title": "Путин посредничи за разрешаване на катарската криза"}
{"url": "https://www.24chasa.bg/novini/article/6311530", "text": "Службата за сигурност на Украйна (ССУ) каза днес, че руските служби за сигурност са замесени в неотдавнашната кибератака, която засегна Украйна, предаде Ройтерс, цитирана от БТА. Според ССУ целта на атаката, която започна в Украйна и после се разпространи и в други страни, е била да бъдат унищожени важни данни и да се всее паника. Тя била извършена от същите хакери, атакували украинската електрическа мрежа през декември 2016 г. \"Наличните данни, включително тези, получени с помощта на международни компании за антивирусни програми, ни дават повод да мислим, че тук са замесени същите хакерски групи, нападнали през декември 2016 г. финансовата, транспортната система и енергийни обекти на Украйна\", каза ССУ. \"Това доказва участието на специалните служби на Руската федерация в атаката\", допълни тя. Вчера украинската служба съобщи, че през май и юни е иззела оборудване, принадлежащо на руски агенти и предназначено за извършване на кибератаки срещу Украйна и други страни. През декември кибератака доведе до спиране на тока в северната част на Киев. Русия отрича да стои по какъвто и да било начин зад тези хакерски удари.", "date": "2017.07.01", "title": "Украйна: Руските служби стоят зад неотдавнашната кибератака"}
{"url": "https://www.24chasa.bg/novini/article/6311185", "text": "Пенсионер на около 70 години почина от инфаркт, докато се разхождаше днес в Южния парк в София. Той се е свлякъл на земята и очевидци веднага подали сигнал на телефон 112. Пристигнали Бърза помощ и полиция, които само констатирали смъртта. Счита се, че сърдечният удар е бил предизвикан от жегата. ", "date": "2017.07.01", "title": "Пенсионер почина от инфаркт в Южния парк"}
{"url": "https://www.24chasa.bg/novini/article/6307265", "text": "Има ли по-лятно питие от джина? Няма. Джинът е една от най-използваните напитки, с която се правят коктейли за плажа и изобщо за лятото. Затова и продажбите му скачат през топлите месеци. Причините за неговата сезонност са ненатрапчивият му вкус и най-вече ароматът на хвойна, който носи усещане за прохлада. Пазарът на джин в България расте със 7% на годишна база. Джинът е предпочитана напитка от дамите, показват консуматорските проучвания. Близо две трети от потребителите са от нежния пол. Потребителите все по-често търсят добро качество и четата етикетите, разказват търговци. Джин започва да се произвежда още през XVII век, а за негова родина все още се спори между Холандия и Англия. Със сигурност обаче англичаните са тези, които популяризират и налагат питието. Затова и най-качествените джинове се правят по автентичната London Dry Gin технология. Характерното за джин, произведен по този метод, е, че ароматът и свежият вкус се постигат след многократна дестилация на плодове на синя хвойна и не се добавят изкуствени аромати след дестилацията. Да произвеждаш джин по този метод, не е лесна задача. Затова през всички етапи на процеса се извършва строг контрол на използваните суровини. От джиновете, които се правят по тази технология, сред пазарните лидери у нас е 6th Sense London Dry Gin. Продажбите му са скочили на годишна база с 30% ръст. През 2016 г. 6th Sense London Dry Gin бе отличен с двоен златен медал на един от най-престижните конкурси за алкохолни напитки San Francisco World Spirits Competition. В световен мащаб категорията също преживява своеобразен ренесанс през последните години, като на мода се завръщат класически и лесни за правене коктейли дори в домашни условия, коментираха бармани. Джинът е сред най-предпочитаните алкохолни напитки за коктейли. Своеобразно завръщане правят класическите рецепти, които се лесни за приготвяне като “Джин-тоник“. Разновидностите са много. Класическата рецепта включва две части джин, една част сок от лайм, тоник до върха на висока чаша и малко лед. Разбира се, когато има качествен продукт, всеки може да режисира свое авторско питие, казват миксолозите зад бара. Когато говорим за коктейли с джин, не може да подминем класическото „Мартини”. То се прави именно от джин и сладък вермут, а сухото „Мартини” - от джин и сух вермут. ”Джин-Фис” е друга популярна коктейлна разновидност с джин. Този коктейл идва от Америка, но е превърнат в тотална класика в Европа. Основните съставки освен алкохолът са лимонов сок, пудра захар, газирана вода, лед.", "date": "2017.07.01", "title": "Пазарът на джин расте"}
{"url": "https://www.24chasa.bg/novini/article/6311147", "text": "Президентът на САЩ сформира Национален съвет за космоса, който ще бъде ръководен от вицепрезидента Майк Пенс. Това стана с указ на Доналд Тръмп, с който на практика се възстановява орган, съществувал до 1993 г., предаде БТА. По думите на американския президент със сформирането на съвета се изпраща ясно послание към света за лидерската роля на САЩ в космоса. Тръмп посочи, че изследването на космоса ще е от полза за икономиката и националната сигурност. Сред членовете на съвета ще бъдат държавният секретар, министрите на отбраната, икономиката, транспорта и вътрешната сигурност. В него ще влизат още ръководителят на НАСА, председателят на Съвета на началник-щабовете на въоръжените сили, съветникът по национална сигурност и директорът на националното разузнаване. В дейността си съветът също така ще черпи идеи от научните среди и водещи фигури в бизнеса.", "date": "2017.07.01", "title": "Тръмп възстанови Националния съвет за космоса"}
{"url": "https://www.24chasa.bg/novini/article/6311157", "text": "Япония и Европейският съюз подновиха преговорите по споразумението за свободна търговия, предаде БТА. Днес е вторият ден от новия кръг разговори, започнали вчера. В тях от европейска страна участват еврокомисарят по търговията Сесилия Малмстрьом и еврокомисарят за земеделието и развитието на селските райони Фил Хоган. Те преговарят с японския министър на външните работи Фумио Кишида и с министъра на земеделието Юдзи Ямамото. Преговорите започнаха през март 2013 г. Двете страни обаче до този момент не можаха да се договорят дали и кога да премахнат митата върху японските коли, внасяни в Европа и върху европейските продукти, доставяни в Япония, например сиренето. Днес сутринта в Туитър Сесилия Малстрьом потвърди, че въпросите за колите и селското стопанство продължават да са неуредени между преговарящите страни. Японският външен министър Кишида също каза, че на пътя на споразумението за свободна търговия все още има пречки.", "date": "2017.07.01", "title": "В Токио започна вторият ден от преговорите за свободна търговия ЕС-Япония"}
{"url": "https://www.24chasa.bg/novini/article/6311139", "text": "Турист извика планински спасители да му носят раницата в Пирин, защото го боляло коляното. Сигналът от бил подаден около 20 ч, като по това време планинарят бил на Тевното езеро. Оплакал се, че има стара травма на крака и трудно върви, а раницата му тежала. Твърдял, че щом има планинска застраховка, трябва да му окажат помощ. \"Ние не сме шерпи, за да носим багаж! Казахме му да остане на хижата да пренощува, а на сутринта щяхме да отидем до там и да му помогнем, защото случаят не е спешен. Той обаче е бил категоричен, че няма да остане и трябва да се прибира\", казаха планински спасители от Банско. Въпреки че сигналът не бил за спешен инцидент, те тръгнали през нощта, зад го пресрещнат, защото той казал, че ще върви към хижа \"Демяница\". Четирима спасители с носилка тръгнали през нощта, за да го пресрещнат. Вървели до около 1,30 ч, но никъде не го забелязали. Телефонът му пък бил изключен и нямало връзка с него. \"Опитахме през тел.112 да го локализираме някъде, но се оказа, че не е възможно. Продължаваме да го издирваме\", допълниха от ПСС. Оттам недоумяват защо туристът не е останал да пренощува на хижата и е тръгнал сам през нощта. \"Това, че човек има планинска застраховка, не означава, че може да ни вика като носачи на багаж или пък, за да му осигуряваме превоз. Ако през това време друг има нужда от спешна помощ, какво правим?\", ядосват се спасителите.", "date": "2017.07.01", "title": "Турист вика спасители да му носят раницата в Пирин, болял го кракът (Обновена)"}
{"url": "https://www.24chasa.bg/novini/article/6311123", "text": "Данъчни инспектори, служители на МВР и на НАП започват лятна контролна кампания. Очаква се до края на сезона те да успеят да извършат 25 000 проверки, съобщи Нова тв. Основният акцент при проверките на търговските обекти е отчитането на оборота и издаването на касови бележки. За първи път тази година неиздаването на касова бележка може да се санкционира освен с глоба, и със запечатване на самия обект.", "date": "2017.07.01", "title": "Започват масови проверки по Черноморието"}
{"url": "https://www.24chasa.bg/novini/article/6311143", "text": "Аз се въздържам от изказвания по темата за НДК заради конфликт на интереси. За сина ми мога да кажа само, че той е добро момче и далеч преди аз да стана депутат, е управлявал такива обекти. Това заяви пред Би Ти Ви депутатът от БСП Славчо Велков. Неговият син Борислав Велков, който за един ден бе изпълнителен директор на НДК, остава в Съвета на директорите след оттеглянето на Мирослав Боршош. На въпрос на водещата какво ще установява парламентарната анкетна комисия за НДК,след като прокуратурата извършва проверка, депутатът от ГЕРБ Тома Биков коментира: Питайте БСП. Съгласихме се да има такава комисия по искане на БСП. Ние нямаме никакви притеснения. Той обаче подчерта, че анкетната комисия няма да раздава присъди. Европейските посланици са информирали своите ръководства и са излезли със становище, че те не биха желали Председателството на Съвета на Европа да се помещава в структура, белязана от съмнения за корупция, обяви Славчо Велков, цитирайки сайтове. Според нето именно този факт е принудил премиера Бойко Борисов да промени мнението си за един ден и в крайна сметка да се стигне до напускането на Мирослав Боршош. Депутатът от ГЕРБ Тома Биков обаче не потвърди подобна информация. Очевидно има проблем, надявам се съдът и прокуратурата да си свършат работата, ако има виновни, да ги накажат, каза той.", "date": "2017.07.01", "title": "Тома Биков: Ще осигурим прозрачност за НДК"}
{"url": "https://www.24chasa.bg/novini/article/6311184", "text": "\"Нека да накараме туристите сами да поискат да почиват у нас, а не да хвърляме само пари за реклама\", така коментира въпроса с чужденците, избиращи да почиват у нас, главният редактор на \"168 часа\" Слави Ангелов пред  . \"Туристите се увеличават и в Гърция, Италия и Испания\", заяви той относно данните за увеличението на туристическия поток в столицата ни. \"Големият проблем е свързан с предлагането и хората, които предлагат този бизнес у нас\", коментира Ангелов по повод почиващите българи в Гърция. \"Тук собственикът на заведение ще познаем по това, че стои на най-хубавата маса в заведението, а в Гърция цялото семейство работи за бизнеса. Тук трябва да си постоянно нащрек, защото все гледат да те прецакат с нещо, докато там не е така\". \"Надявам се, че ще се въведат много по-строги регулации и правила, както и да се направят пречиствателни станции. Мога да бъда оптимист, но ми е много трудно\", завърши той.", "date": "2017.07.01", "title": "Слави Ангелов: Нека да накараме туристите сами да поискат да почиват у нас"}
{"url": "https://www.24chasa.bg/novini/article/6311196", "text": "\"Аз искам да разсрочим плащанията за изтребителите за минумум 8 години, а в хода на разговорите може да ги направим и 10 или 12 години\". Това заяви пред   министърът на отбраната Красимир Каракачанов. Той коментира и случилото се в Асеновград в началото на тази седмица и последвалите протести. „В Асеновград имаше поредно проявление на нашите съграждани, цигани, които в последните 25-26 години научиха, че имат права, но не пожелаха да научат, че имат и задължения. В последните 25 години това население беше оставено на произвола на съдбата, беше оставено да намери дупките в нашата социална система, да получава средства без да работи и да не желае да се интегрира и да не спазва законите”, коментира Каракачанов. „Ние говорим за липса на работна ръка, а в същото време не малка част от нашите съграждани предпочитат да живеят на социални помощи и чрез измами да докарват допълнителни средства”, добави той и подчерта: „Законът трябва да еднакъв за всички”.", "date": "2017.07.01", "title": "Каракачанов: Искам да разсрочим плащанията за изтребителите за 8 години"}
{"url": "https://www.24chasa.bg/novini/article/6311208", "text": "Двама мъже са задържани за производство и притежание на марихуана, съобщиха от ОД МВР – Пазарджик. Успешната реализация е проведена от служители на сектор „Криминална полиция“ при Районното управление „Полиция“ – Пазарджик. В местността „Мешето“ край село Синитево органите на реда открили нива, засадена с канабис. В хода на разследването било установено, че нейни стопани са двама жители на същото село – на 29 и на 31 години. От мястото са иззети 35 растения с височина между 0.5 и 1.20 м с обща маса 4.8 килограма. В жилищата на двамата полицаите открили още около 160 грама суха листна маса готова за продажба. Двамата са задържани в ареста за срок от 24 часа, а цялата намерена дрога е иззета. Работата по случая продължава под наблюдението на прокурор, образувано е дознание.", "date": "2017.07.01", "title": "Задържаха двама за производство и притежание на марихуана в Пазарджишко"}
{"url": "https://www.24chasa.bg/novini/article/6311245", "text": "Бивш лекар в болница в Ню Йорк откри вчера вечерта огън по бившите си колеги и уби един от тях. Шест души са ранени и са в критично състояние, предаде БТА. Нападателят, идентифициран като 45-годишния Хенри Бело, после опитал да се подпали, след като се залял със запалима течност. Когато не успял, той насочил оръжието, което носел - полуавтоматична карабина - към себе си и се застрелял.  Нападателят работел там като личен лекар до 2015 г., когато бил приканен да напусне заради обвинения в сексуално посегателство. Тогава той заплашил колегите си със саморазправа. Кметът на Ню Йорк Бил Де Блазио заяви, че версията за тероризъм се изключва. Заради нападението зоната на болницата бе отцепена вчера вечерта. Бивши колеги на нападателя разказват, че той бил агресивна личност. В миналото бил обвиняван отново в сексуални посегателства и във воайорство.", "date": "2017.07.01", "title": "Бивш лекар е стрелецът от болницата в Ню Йорк"}
{"url": "https://www.24chasa.bg/novini/article/6311203", "text": "При бурята, връхлетяла Москва, са ранени 16 души, предаде ТАСС, цитирана от \"Фокус\".  В руската столица са повалени повече от 1100 дървета. Повредени са 95 автомобила. Покривите на около 10 къщи са повредени.", "date": "2017.07.01", "title": "Броят на ранените при бурята в Москва достигна до 16 души (Видео)"}
{"url": "https://www.24chasa.bg/novini/article/6311243", "text": "Френското министерство на земеделието съобщава, че е потвърдило случай на силно заразния щам на птичия грип H5N8 във ферма в северната част на страната и е предприело мерки по сдържането на заразата, предаде Newshub, цитира \"Фокус\". Случаят е регистриран от около 15 км. от друго огнище на щама в Турнай – Южна Белгия. Министерството на земеделието на Франция отбелязва, че от началото на юни в Белгия са потвърдени 11 случая на птичи грип.", "date": "2017.07.01", "title": "Регистриран е нов случай на птичи грип във Франция"}
{"url": "https://www.24chasa.bg/novini/article/6311248", "text": "30-годишният турист Г. И., който снощи извика планински спасители да му носят раницата в Пирин, се е появил в хижа \"Вихрен\". Тръгнал е към Бъндеришка поляна, където била колата му. Снощи около 20.00 часа столичанинът се обадил на Планинска спасителна служба - Банско и казал, че го боли коляното от стара травма. Настоял спасителите да отидат в района на Тевно езеро, за да му носят тежкта раница. Въпреки че случаят не е бил спешен през нощта четирима спасители с носилка са обикаляли района но до 02.00 часа не го открили. Нямало връзка и с мобилния му телефон. Оказало се, че вмсто към хижа \"Демяница\", той тръгнал към хижа \"Вихрен\". \"Възмутени сме от подобно разиграване. Не може всеки, който има планинска застраховка да ни вика за щяло и нещяло, защото през това време друг, изпаднал наистина в беда, може да се нуждае от нашата помощ\", коментираха спасителите.", "date": "2017.07.01", "title": "Туристът, който разиграва спасителите в Пирин цяла нощ, се появил в хижа \"Вихрен\""}
{"url": "https://www.24chasa.bg/novini/article/6311292", "text": "Танкер, превозващ 38 хил. тона петролни продукти и 220-метров товарен кораб са се сблъскали на 1 юли във водите между Франция и Великобритания, предаде AFP, цитира \"Фокус\". „Няма ранени по време на сблъсъка на корабите и няма открито замърсяване до момента“, съобщават френските власти.", "date": "2017.07.01", "title": "Танкер и товарен кораб се сблъскаха във водите между Франция и Великобритания"}
{"url": "https://www.24chasa.bg/novini/article/6311295", "text": "52-годишен мъж от ромската махала в Благоевград е в кома и със счупен череп след нанесен му побой, съобщи БГНЕС. Инцидентът станал към 6 ч сутринта в къща в махалата. Пострадалият и жена му били нападнати от шурея, докато спят. Получили удари с дървена сопа. Жената се развикала и на помощ се притекъл друг мъж, който също отнесъл удари със здравото дърво. На мястото пристигнала полиция и екипи на Спешна помощ.  Жената, съпругът й и другият мъж са откарани в болница, като най-тежко е състоянието на 52-годишният, който е с фрактури по главата и вероятно ще бъде транспортиран за столична болница.  В събота вечерта в къщата имало роднинско събиране и всички употребили солидно количество алкохол. Полицията изяснява как се е стигнало до инцидента и кой е виновен.", "date": "2017.07.01", "title": "Циганин преби роднина, счупи му главата"}
{"url": "https://www.24chasa.bg/novini/article/6311284", "text": "Кризата между арабските страни и Катар трябва да бъде решена в рамките на \"искрен диалог\", заяви турският министър на отбраната Фикри Ъшък след среща вчера в Анкара с катарския си колега Халид бин Мохамед ал Атия, съобщава ТАСС, като се позовава на Анадолската агенция. Създалата се ситуация между страните от Персийския залив, които са братя, трябва да бъде решена с помощта на искрен диалог и уважение към правата на Катар, подчерта турският министър на отбраната. Двамата министри са обсъдили също въпроси на военното сътрудничество между двете страни, както и темата за сигурността в района, цитира БТА. На 5 юни Саудитска Арабия, ОАЕ, Египет, Бахрейн и още няколко арабски и мюсюлмански страни скъсаха отношенията с Катар, обвинявайки емирството, че подкрепя ислямски екстремисти и Иран. Катар отхвърля тези обвинения и ги нарича безпочвени. На 22 юни Саудитска Арабия, ОАЕ, Бахрейн и Египет предадоха на Катар чрез Кувейт списък с 13 условия за изход от кризата, сред които прекратяване на военното сътрудничество с Турция и закирване на турската военна база в страната, закриване на телевизия \"Ал Джазира\" и ограничаване на отношенията с Иран. Катарското правителство опередели исканията като неизпълними и призова за преразглеждането им. Анкара заяви, че призивите за закриване на турската военна база в Катар са проява на неуважение към Турция.", "date": "2017.07.01", "title": "Турският министър на отбраната: Трябва \"искрен диалог\" между Катар и арабските страни"}
{"url": "https://www.24chasa.bg/novini/article/6311300", "text": "„Един голям европеец! Светла му памет!“. Това написа министър-председателят Бойко Борисов в съболезнователната книга по повод кончината на Хелмут Кол, съобщиха от пресцентъра на Министерски съвет. Траурната церемония в памет на бившия канцлер на Германия и един от политиците с най-голям принос за европейската интеграция, се състоя в сградата на Европейския парламент в Страсбург, като България бе представена от премиера на страната Бойко Борисов. Премиерът Бойко Борисов се прости с Хелмут Кол и в Туитър с думите, че той е \"сред лидерите, чиято работа и принос доведе до увеличените възможности, които имаме в Европа днес. Сбогом!\". Кол е архитект на обединението на Германия, играе важна роля в прекратяването на Студената война и посредничи в диалога между Брюксел и Вашингтон.", "date": "2017.07.01", "title": "Бойко Борисов на възпоменателната церемония за Хелмут Кол (Обновена, видео, снимки)"}
{"url": "https://www.24chasa.bg/novini/article/6311339", "text": "Цецо Фитнеса и още двама души са задържани за брутален грабеж на врачански бизнесмен, станал на 13 март т.г. Тогава тримата мъже издебнали търговеца привечер, напръскали го с лютив спрей, пребили го и задигнали парите. Тримата арестувани многократно са задържани за различни кражби и грабежи. Те са задържани вчера при акция на сектор \"Грабежи\" в Главна дирекция \"Национална полиция\".  Бандата им е поредната разбита от спецченгетата. Преди това за различни кражби и грабежи в ареста попаднаха люлинските крими герои Владислав Георгиев - Ади, Павел Гоцев - Пачата, Иво Пирона и Иван Турчина. Те бяха арестувани за серия от грабежи в края на януари и началото на февруари.", "date": "2017.07.01", "title": "Арестуваха Цецо Фитнеса, задигнал 90 000 лева на врачански бизнесмен"}
{"url": "https://www.24chasa.bg/novini/article/6311320", "text": "Пет жертви на горещините в София, съобщиха от Център за спешна медицинска помощ в столицата, предаде  . Към 12.20 часа 178 души са колабирали заради високите температури навън. В спешна помощ са получени общо 179 повиквания заради хора, чието здравословно състояние се е влошило заради горещините. От Център за спешна медицинска помощ апелират хората със здравословни проблеми възрастните хора и малките деца да не излизат навън в най-горещите часове - между 11.00 и 16.00 часа и напомнят, че ако сме у дома, е хубаво да спуснем щорите и пердетата и по възможност да не държим прозорците постоянно затворени.", "date": "2017.07.01", "title": "5 жертви на горещините в столицата (Обновена)"}
{"url": "https://www.24chasa.bg/novini/article/6311350", "text": "Аян Садъков, познат като футболист на \"Локо\" (Пд) и национал на България, е приет по спешност в пловдивска болница. Причината е проблем с дишането му. Легендарният фуболист страда от амиотрофична латерална склероза. Роднините на Аян Садъков призоваха всички, които го познават, уважават и обичат, да се молят за здравето му. \"24 часа\" се присъединява към молбата им.                                                                                                                                                                                                                                                                                                                       ", "date": "2017.07.01", "title": "Приеха Аян Садъков по спешност в интензивно в Пловдив"}
{"url": "https://www.24chasa.bg/novini/article/6311354", "text": "Километрични опашки са се образували на граничен пункт „Кулата”, съобщи  . Задръстването на \"Кулата\" в посока южната ни съседка започва от магистралата. Властите уточниха, че всички гишета на пункта работят, но струпването се е получило за кратко в ранните часове и преди обед отново.", "date": "2017.07.01", "title": "Километрични опашки на „Кулата”"}
{"url": "https://www.24chasa.bg/novini/article/6311356", "text": "До дни ще има готови промени в Закона за българите в чужбина и в Закона за българското гражданство. Това каза вицепремиерът по икономическата и демографската политика Валери Симеонов, цитиран от \"Фокус\". Той обясни, че промените ще облекчат значително режима за получаване на гражданство от българи, родени зад граница, като прехвърлят отговорността за подготовката на документите изцяло върху правомощията на Агенцията за българите в чужбина. Симеонов допълни, че в задълженията на Министерството на правосъдието остават провеждането на интервю с комплектация и придвижване на документите към Президентството. „Натрупани са над 56 000 заявления, които не са обработвани по причини съвсем понятни и разбираеми. Най-вече се дължат на забавянето при преминаването през служебно правителство и частичната парализа на работата на институциите. Надявам се, тези промени да бъдат приети без проблеми и пререкания в Народното събрание и да дадем възможност на всички наши сънародници, които се чувстват българи и са българи, да могат по-бързо да получават гражданство“, подчерта Валери Симеонов. Той се ангажира подготовката на законовите промени за българите в чужбина да са готови до дни, но обърна внимание, че същинската част по влизането им в деловодството на парламента и практическата им реализация зависят изцяло от законодателния орган.", "date": "2017.07.01", "title": "Валери Симеонов: До дни ще има промени в Закона за българското гражданство"}
{"url": "https://www.24chasa.bg/novini/article/6311359", "text": "Въвежда се временно ограничение за движението на тежкотоварни автомобили над 7.5 тона на територията на граничните ни пунктове с Румъния, съобщиха от пресцентъра на МВР. Ограничението ще е валидно днес от 12.00 до 21.00 часа По информация на ГД „Гранична полиция“, Националната компания за управление на пътната инфраструктура на Република Румъния е информирала, че днес от 12:00 до 21.00 часа ще бъдат въведени ограничения за движение на МПС с максимално допустима маса по-голяма от 7,5 тона за 27 области: Мехединци/Mehedinti, Горж/Gorj, Вълча/Valcea, Долж/Dolj, Олт/Olt, Арджеш/Arges, Телеорман/Teleorman, Гюргево/Giurgiu, Илфов/Ilfov, Дъмбовица/Dambovita, Прахова/Prahova, Брашов/Brasov, Ковасна/Covasna, Бузъу/Buzau, Яломица/Ialomita, Кълъраши/Calarasi, Констанца/Constanta, Тулча/Tulcea, Браила/Braila, Галац/Galati, Вранча/Vrancea, Бъзъу/Bazau, Въслуи/Vaslui, Нямт/Neamt, Яши/Iasi, Сучава/Suceava и Ботошани/Botosani. По румънските автомагистрали и национални пътища ще биват допускани само товарни превозни средства, превозващи живи животни и нетрайни продукти с животински или растителен произход, МПС участващи в предотвратяване на сериозни обстоятелства, транспорт на горива, на стоки под контролирана температура, транспорт при изтегляне на аварирали МПС, при доставка на вода и хранителни продукти в бедстващи райони, транспорт на бутилирана вода, военен транспорт, участващ в международни учения. Ограничението на движението се налага за защита на асфалтирания път, върху който заради високите температури по време на деня, стават големи необратими деформации със загуба на стабилност върху пътната настилка.", "date": "2017.07.01", "title": "Ограничават движението на автомобили над 7.5 тона по границата ни с Румъния"}
{"url": "https://www.24chasa.bg/novini/article/6311362", "text": "Общото събрание на ООН утвърди бюджета за миротворческите операции за новата финансова година, която започва на 1 юли, предаде ВВС, цитира \"Фокус\". За провежданите в момента 14 мисии по света ще бъдат изразходвани 7,3 млрд. долара, което е с почти 600 млн. долара по-малко отколкото в предишния бюджет. САЩ са основен донор на ООН и приветстваха съкращаването на разходите. Междувременно официалният представител на ООН Стефан Дюжарик заяви, че въпреки по-малкото финансиране ООН ще се старае да изпълнява задачите по поддръжката на мира в конфликтните зони.", "date": "2017.07.01", "title": "ООН съкращава бюджета си за миротворчески мисии с 600 млн. долара"}
{"url": "https://www.24chasa.bg/novini/article/6311389", "text": "Мъж е бил убит в дома си тази нощ. Това съобщиха от Центъра за спешна медицинска помощ-София, цитира \"Фокус\". Оттам уточниха, че тази нощ са имали много криминални случаи, включително убийство. „Става въпрос за възрастен мъж, прободен с нож. Той е починал на място. Инцидентът е станал в дома му“, казаха още от ЦСМП-София.", "date": "2017.07.01", "title": "Убиха мъж в дома му в София, наръгали го с нож"}
{"url": "https://www.24chasa.bg/novini/article/6311521", "text": "Двуетажна къща във врачанското село Лиляче изгоря напълно тази сутрин, съобщи konkurent.bg. Пожарът успял да изпепели целия втори етаж и покрива на постройката, намираща се на пътя за природната забележителност край селото Божия мост. При инцидента е пострадала собственичката на дома Христана Колева, която скочила от втория етаж, за да избяга от пламъците. 79-годишната старица е настанена в болницата във Враца с два счупени крака и множество охлузвания. Според запознати, възрастната жена е с психични отклонения и редовно правила опити за самоубийство - давила се е във вир край селото, скачала е от скали, но винаги се намирали спасители и така оставала жива.Христана е лекувана в психодиспансера във Враца. Има две дъщери, които отдавна не живеят при нея. Според непотвърдена информация огънят е запален умишлено и това е поредният й опит за самоубийство.", "date": "2017.07.01", "title": "Старица избяга от пожар като скочи от втория етаж"}
{"url": "https://www.24chasa.bg/novini/article/6311082", "text": "На мястото на Виола можеше да съм аз, можеше да е детето ни, каза бившата съпруга на убиеца Стефан Станев Благовеста. В предаването „Тази събота“ на Би Ти Ви тя разказа, че се е запознала с него през 2009 г. в университета, където бил любимец на преподавателите. Имали едногодишна невероятна връзка, след което се оженили. През 2012 г. се ражда дъщеря им. До 2015 г. Благовеста не подозира, че Стефан не взема наркотици. Тогава в кръвта му са открити амфетамини, след като отива при бабата на жена си във видимо неадекватно състояние. През юни 2013-а тя се изнася от къщата на родителите му, малко по-късно се развежда официално. Благовеста се разплака в студиото, разказвайки за случка, докато двамата са били в началото на юни в Берлин за една седмица. Тогава бившата съпруга на убиеца прекарва цяла нощ заключена в банята. Попитана за причината, Благовеста каза: „Случи се вероятно същото, което се е случило с Виола, но с единствената разлика, че аз сега дишам. Имах възможността да се заключа“, обясни през сълзи младата жена. Тя дълго не подозирала, че Стефан е наркоман, защото изглеждал физически здрав и буден, макар че роднините й твърдяли обратното. След развода ситуацията се усложнила – Стефан ставал все по-агресивен със семейството. Адвокатът на бившата съпруга обвини институциите – най-вече прокуратурата и агенцията за закрила на детето, че не са предприели нужните мерки, за да бъде лекуван Стефан. Неговото семейство също отричало синът им да има проблем с наркотиците. Стефан доброволно е влязал в психиатричната клиниката в Курило, след като в къщата на бившата си тъща забивал ножове в масата. Баща му заедно с полицията са го отвели. Според адвоката и Благовеста лекарите в клиниката също не реагирали адекватно. Те отказали няколко пъти каквато и да било информация за състоянието на Стефан, както и съвети как Благовеста и дъщеря й да реагират, ако Стефан изпадне в агресивно състояние. В ранната утрин на 23 юни заради съмнения за изневяра Станев уби по особено жесток начин студентката в Датския колеж в София Виола Николова. Заради съмнения в изневяра той я удрял по главата и тялото със стикове за голф, винкел, клал я с ножове. Стефан довършил момичето, като забил острието във врата ѝ и почти прерязал гърлото ѝ. Комшиите чули как Виола крещяла “Недей” и “Моля те, спри”. Те обаче не са подали сигнал в полицията, защото скандалите между двойката били чести. Веднага след убийството Станев извикал приятелката си Невена Петкова и с жест ѝ показал, че е прерязал гърлото на Виола. Тя не му повярвала и Станев ѝ показал трупа. Момичето и приятелят ѝ Велислав Каменов се опитали да убедят Станев да се предаде, но той искал първо да се види с дъщеря си. Убиецът е тормозил и семейството на бившата си съпруга, което е подало 8 жалби срещу него.", "date": "2017.07.01", "title": "Бившата съпруга на убиеца на Виола: Щях да съм на нейно място през 2013 г."}
{"url": "https://www.24chasa.bg/novini/article/6311034", "text": "Отложените полети по московските летища станаха 450, а 41 бяха отменени, предаде ТАСС, като се позова на информация от самите аерогари. Към ранните сутрешни часове на днешния ден отложените полети на \"Домодедово\" бяха 179, а отменените - два. На \"Шереметиево\" са отложени 270 полета, а 39 са отменени. На \"Внуково\" е отложен един полет. Вчера Федералната агенция за въздушен транспорт на Русия съобщи за над 130 отложени полета заради лошото време, цитира БТА. По-рано вчера руското министерство на извънредните ситуации разпространи предупреждение за екстремално усилване на вятъра в Московска област до 19-24 м/с. Снощи в Москва продължи да се сипе силен дъжд, а прогнозата на синоптиците за почивните дни е наблагоприятна. Кметството в руската столица съобщи, че през вчерашния ден в някои райони на града за няколко часа са паднали количества дъжд, равни на 70 процента от месечната норма на валежите.", "date": "2017.07.01", "title": "Отложиха 450 полета по московските летища, отменени са над 40"}
{"url": "https://www.24chasa.bg/novini/article/6311042", "text": "Европа се прощава с Хелмут Кол. В Европейския парламент в Страсбург днес се провежда официална церемония в памет на бившия германски канцлер, който почина на 16 юни, съобщи  . Кол е архитект на обединението на Германия, играе важна роля в прекратяването на Студената война и посредничи в диалога между Брюксел и Вашингтон.", "date": "2017.07.01", "title": "Европейският парламент се прощава с Хелмут Кол"}
{"url": "https://www.24chasa.bg/novini/article/6311044", "text": "От днес минималната пенсия става 180 лева, а от 1-ви октомври - 200 лв. Така ще се увеличат пенсиите на близо 800 хил. души, а това ще струва на държавата близо 100 млн. лв., предаде  . Преди дни парламентът отхвърли предложението на народния представител от ДПС Рамадан Аталай, който по време на дебатите предложи размерът на минималната пенсия да бъде увеличен на 500 лева. Отхвърлено беше и предложението на БСП за 300 лева пенсия.", "date": "2017.07.01", "title": "От днес минималната пенсия става 180 лева"}
{"url": "https://www.24chasa.bg/novini/article/6311039", "text": "Нова електронна услуга за безработните предлага Националният осигурителен институт от юли, предаде  . Заявленията за обезщетение ще могат да се подават и през интернет страницата на НОИ. За целта е нужен електронен подпис или персонален идентификационен код. Преди да подадат заявление за обезщетение в НОИ, безработните трябва да се регистрират в Бюрото по труда. Процедурата отнема около 30-40 минути с чакането. Възможност за регистрация по електронен път няма.", "date": "2017.07.01", "title": "Заявление за обезщетение към НОИ - вече и онлайн"}
{"url": "https://www.24chasa.bg/novini/article/6311058", "text": "Австралия започва преговори за сключване на споразумение за свободна търговия с Тихоокеанския съюз, в състава на който влизат Мексико, Чили, Перу и Колумбия, предаде ТАСС. Новината съобщи днес австралийският министър на търговията Стивън Чиобо, цитира БТА. Според него подобно споразумение може да бъде сключено относително бързо. Министърът обаче не спомена конкретни срокове. Тихоокеанският съюз бе основан през 2001 г. Страните в него си поставиха за задача да осигурят свободното движение на стоки, хора, услуги и капитали. Вчера в град Кали в Колумбия започна среща на върха на съюза с участието на президентите на четирите държави членки. Общият БВП на Тихоокеанския съюз за миналата година превишава 1,8 трилиона долара. В страните членки живеят 38 процента от населението на Латинска Америка.", "date": "2017.07.01", "title": "Австралия започва преговори за свободна търговия с Тихоокеанския съюз"}
{"url": "https://www.24chasa.bg/novini/article/6311074", "text": "Комисията за енергийно и водно регулиране (КЕВР) ще проведе закрито заседание в специализиран състав „Енергетика”, съобщиха от пресцентъра на комисията. Очаква се на заседанието да се утвърдят цените за III-то тримесечие на 2017 г., по които общественият доставчик продава природен газ на крайните снабдители на природен газ и на клиенти, присъединени към газопреносната мрежа. Специализираният състав ще определи преференциалните цени на електрическата енергия, произведена от възобновяеми източници и актуализация на преференциални цени на електрическата енергия, произведена от биомаса; ще утвърди цените на топлинната енергия и ще определи цените на електрическата енергия, произведена от високоефективно комбининирано производство на електрическа и топлинна енергия, на дружествата в сектор „Топлоенергетика“ от 01 юли 2017 г.; Заседанието се провежда и във връзка с определяне на разполагаемостта за производство на електрическа енергия на производителите, от които общественият доставчик да изкупува електрическа енергия, както и количеството електрическа енергия, в съответствие с които общественият доставчик да сключва сделки с крайните снабдители. Очаква се да бъдат определени цените в сектор „Електроенергетика“, считано от 1 юли 2017 г. Заседанието ще се проведе в сграда на КЕВР от 09.30 часа, а след приключването му ще се състои брифинг в 13.30 часа в Заседателната зала на комисията.", "date": "2017.07.01", "title": "Днес решават с колко скача цената на тока"}
