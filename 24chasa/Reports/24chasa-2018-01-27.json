{"url": "https://www.24chasa.bg/novini/article/6685569", "text": "Властите в италианския град Модена арестуваха Кармине Сарконе, смятан за местния бос в област Емилия Романя на калабрийската фамилия Сарконе и на клана Гранде Аракри от Кутро - част от калабрийската мафия ндрангета. Италианските медии цитират дирекция “Антимафия” в Болоня, според която кланът е прехвърлял пари в България, инвестирал е във фондове и имущество в Румъния и Литва, пренасял е контрабандно гориво от Холандия. Заповедта за арест на Сарконе е била потвърдена 48 часа след това, както изисква италианският закон, тъй като съществува опасност разследваният да се укрие в България или Холандия, където има бизнес. Двамата братя на мафиота - Джанлуиджи и Николино, са от години в затвора. Джанлуиджи е женен за българка и очаква присъдата си, докато Николино вече е осъден на 15 г. затвор. В заповедта за арест на Кармине Сарконе изплуват нови подробности около дейността в чужбина на престъпния клан Сарконе от ндрангетата. Сътрудници на правосъдието твърдят пред италианските власти, че кланът инвестирал в имоти в Румъния. От една от фирмите му – World House, са прехвърлени по банков път 193 000 евро към българска фирма със седалище в Бургас и към румънската “Каза Ноастра”. От справка в интернет се вижда, че въпросната българска фирма има завод за производство на дограми, врати, фасади и др. в Бургас и офиси в няколко български града. Според “Реджо онлайн”, което се позовава на документите на италианските власти, именно България, родно място на жената на Джанлуиджи Сарконе, е една от отправните точки в дейността на клана. През септември 2014 г. двойката отишла във филиала на банката “Монтепаски” в Повильо. Там превърнали в пари акции за 336 000 евро и изтеглили в брой 35 000 евро, за да ги прехвърлят в България. Според властите фамилия Сарконе използвала и коли, регистрирани на името на българи. Следователи смятат, че кланът купувал в Холандия посредством своя компания огромни пратки контрабандно гориво, което след това транспортирал към Италия и складирал до Верона. Според “Антимафия” Сарконе има в чужбина “добре консолидирани във времето бази”. Смята се, че арестуваният Кармине Сарконе е новият местен бос на престъпния клан и опитвал да поддържа жива дейността му след задържането на братята му. Той дирижирал новите схеми от името на братята и се разпореждал с имуществото на клана. Задържането му идва 3 г. след арестите на 200 души по разследване за връзки с ндрангетата, довело и до процеса “Емилия”. Още тогава съдът в Реджо Емилия постави под запор много сметки, терени и апартаменти на клана Сарконе в Литва. През 2015 г. стана ясно, че калабрийската мафия била готова да инвестира 160 млн. евро в хотелски мегакомплекс на язовир “Батак” в България. Това се разбра от подслушани телефонни разговори на италианските власти във връзка с разследване на аферите на известна италианска строителна група. Дейността по изграждането на курорта трябвало да започне в края на 2013 г.", "date": "2018.01.27", "title": "Спипват италиански мафиот с  бизнес в  България и Румъния"}
{"url": "https://www.24chasa.bg/novini/article/6685444", "text": "Ключът за разкриването на шесторния убиец в Нови Искър се оказаха няколко ДНК експертизи. За сравнение е използван ДНК материал на Росен Ангелов, вкаран в базата на МВР още през 2007 г. след задържане от полицията, съобщи  . Мая Кичева е управител на лабораторията. Казва, че не били затруднени в изготвянето на експертизите. „На нас не са ни нужни микрограми ДНК, за да анализираме обект. По-скоро сме в границата на нанограмовите количества и по-малко. Това се дължи на доброто развитие на науката. Успяхме в рамките на 3 работни дни да дадем достатъчно резултати на разследващите”, обясни тя. ДНК анализът протича в три етапа. „Подбор и решение за това с кои обекти да се започне анализът, изолиране на ДНК от обектите, амплификация със специфични праймери и последна стъпка – получаване на ДНК профил. Няма как да се повлияем от емоцията на една или друга страна, защото работим с доказателствен материал”, категорична е Мая Кичева.", "date": "2018.01.27", "title": "ДНК анализът на убиеца от Нови Искър бил готов за 3 дни, имали негов материал от 2007 г."}
{"url": "https://www.24chasa.bg/novini/article/6685467", "text": "Едно дете е загинало, а друго е пострадало при пожар в къща в сухиндолското село Горско Калугерово, съобщиха от пресцентъра на ОД на МВР във Велико Търново, цитирани от БТА. Сигнал за пожара е получен днес около 17,03 ч. На мястото са изпратени екипи на полицията и пожарната в Павликени. Два пожарни автомобила с петима огнеборци са потушили пламъците. По първоначална информация едно от 6-те деца на семейството е загинало при пожара, а друго е откарано във великотърновската болница с обгазяване. Пламъците са унищожили една от стаите, коридор и част от покривната конструкция. Останала част от къщата е спасена. На мястото се извършва оглед. Причините за пожара са в процес на изясняване, уточниха от пресцентъра на институцията. Най-вероятно обаче причината е печка на твърдо гориво. По непотвърдена информация починалото дете е на 6-годишна възраст, а пострадалото – на 1 година.", "date": "2018.01.27", "title": "Дете загина, а друго е обгазено при пожар в къща в сухиндолско село"}
{"url": "https://www.24chasa.bg/novini/article/6685465", "text": "Георги Дичев получи нов 3-годишен мандат начело на Камарата на частните съдебни изпълнители (ЧСИ). Това реши общото събрание на гилдията вчера. Дичев събра 109 от общо 163 гласа подкрепа за втори пореден мандат. Конкурентът му за председателския пост Неделчо Митев получи едва 54 гласа. “Ние трябва да покажем пред обществото, че частното съдебно изпълнение работи в интерес на функционирането на основните обществени системи, т.е. то има силна публична функция. Ние сме структура, създадена от държавата, която работи в една от най-чувствителните системи на държавата – съдебната”, очерта приоритетите си Дичев. Основната му задача ще е да защити професията от опитите да бъде дискредитирана. Избрани бяха и 11 редовни и 2-ма резервни членове на Съвета на Камрата на ЧСИ. Това е управителен орган, който свиква общото събрание, изпълнява решенията му и му се отчита.", "date": "2018.01.27", "title": "Георги Дичев остава шеф на Камарата  на частните съдебни изпълнители"}
{"url": "https://www.24chasa.bg/novini/article/6685485", "text": "Бълария на челното пето място в Европа по лоши кредити. Това показва работен доклад на Европейската комисия, цитиран от   Само необслужваните потребителски заеми са за над 800 милиона лева, към края на 2017 г.  Към тази сума, трябва да добавим и 1 млрд. лева необслужвани ипотеки. Къде сме на картата на Европа? Средно лошите кредите на Стария континент се движат около 4%, у нас статистиката показва три пъти повече. За да не се стига до задънена улица, финсистите имат едно \"златно правило\"- правете каквото искате, теглете колкото искате, но месечните ви задължения не бива да надхвърлят 40% от чистия доход. Тоест, ако вземем за пример средната работна заплата - 1064 лв., тоест вноската към банката не бива да е по-висока от 333 лв.", "date": "2018.01.27", "title": "България е пета в Европа по лоши кредити"}
{"url": "https://www.24chasa.bg/novini/article/6685522", "text": "Франция осъди атентата, който взе близо 100 жертви днес в Кабул и отговорност за който поеха талибаните, предаде Франс прес, хцитирана от БТА. Франция ще продължи да подкрепя Афганистан в борбата срещу тероризма, заяви министерството на външните работи. \"Тази вечер в полунощ Айфеловата кула ще потъне в мрак в памет на жертвите от гнусния атентат, който порази сърцето на Кабул. Град Париж, парижани и парижанки подкрепят афганистанския народ, изправен за пореден път пред варварството на тероризма\", обяви в Туитър кметицата на френската столица Ан Идалго.", "date": "2018.01.27", "title": "Айфеловата кула угасва в полунощ заради жертвите от атентата в Кабул"}
{"url": "https://www.24chasa.bg/novini/article/6685482", "text": "5000 пътници над обичайното регистрира в петък столичният обществен транспорт, след като кметицата Йорданка Фандъкова призова софиянци да слязат от колите като мярка срещу мръсния въздух. От четвъртък и тя се придвижва с градски транспорт. Кметицата разказа пред Нова тв, че е ходила на работа с автобус 76. През зимата най-сериозният замърсител остава битовото отопление, срещу което общинарите са безсилни - няма как да влизат по домовете и да проверяват какво гори в печките на хората, обясни Фандъкова. Над 100 мерки за по-чист въздух в града има в дългосрочната програма на общината, напомни тя. Сред мерките са увеличаване на зелената система, по-модерен градски транспорт и изграждането на метрото. ще има във въздуха на София след пускането на третия лъч на метрото през 2019 г., напомни тези дни директорът на “Метрополитен” инж. Стоян Братоев. Работата по 12-километровата отсечка от “Овча купел” до бул. “Владимир Вазов” напредвала бързо. Заложили сме повече средства за миене на улиците, допълни Фандъкова. С уговорката, че парите са ограничени, защото идват от такса смет. Зеленият билет, който е вече отпечатан като мярка за насърчаване на ползването на градския транспорт в дните със силно запрашен въздух, може да се пусне и веднага. Това ще е еднодневна карта за цялата мрежа на транспорта, включително и за метрото, която иначе струва 4 лв., но на цена 1 лв. Призивът хората да ограничат движението с личните си автомобили и да използват градски транспорт важи за всички, но особено настойчив е към собствениците на по-стари коли. “В случай че използвате личния си автомобил, молим да не оставяте двигателя включен при престой, по-дълъг от 3 минути”, апелираха още от кметството. Домакинствата, които се отопляват на дърва и въглища, са призовани при възможност да използват електрически уреди или друго екологично отопление. по най-натоварените линии до Витоша - 66 и 63. Столичният инспекторат ще извършва извънредни проверки за нерегламентирано изгаряне на отпадъци, а Пътна полиция ще следи газовете на автомобилите. Продължават и проверките в пунктовете за вторични суровини - за месец в 35 са съставени 13 акта. Високата скорост на вятъра, която днес ще стигне 15-20 км в час, ще поизчисти в понеделник София от праха, казаха метеоролози. А лекарите напомниха хората с респираторни заболявания, малките и възрастните да избягват продължителен престой навън, когато праховите частици са над нормата.", "date": "2018.01.27", "title": "5000 повече в транспорта след призив на Фандъкова (Обзор)"}
{"url": "https://www.24chasa.bg/novini/article/6685537", "text": "Чудотворна икона на Божията майка на повече от 200 години пристигна във Варна, съобщи  Иконата \"Одигитрия Байталска\" се съхранява в манастира... \"Рождество на Пресвета Богородица\" в украинското село Байтали. Според преданието преди 200 години манастирът в Одеска област е опожарен, а монасите скриват иконата, за да я запазят. Открита е едва през 2005 г. Иконата ще бъде изложена два дни за поклонение в катедралния храм \"Свето Успение Богородично\" във Варна, след което ще бъде в Шумен и Добрич.", "date": "2018.01.27", "title": "Чудотворна икона на Богородица на повече от 200 години пристигна във Варна"}
{"url": "https://www.24chasa.bg/novini/article/6685549", "text": "Силните снеговалежи продължиха в части от Китай днес, причинявайки затваряне на магистрали, отмяна на полети и жп връзки и дори прекъсване на футболен мач, предаде Ройтерс, цитирана от БТА. В централната провинция Хубей заради заледяване са затворени части от над 30 магистрали, съобщи агенция Синхуа. Трите жп гари в столицата на провинцията Ухан отмениха над 100 влака. Към обяд местно време 95 полета бяха отменени от международното летище на града, нарушавайки плановете на близо 1200 пътници. Множество полети са отменени и от летището на Наннин, столица на автономния регион Гуанси-Чжуан. В град Гуанджоу, в южната провинция Цзянсу, второто полувреме на финален футболен мач между Виетнам и Узбекистан бе спряно за около час, тъй като теренът бе покрит от сняг. Националният център по метеорология днес отново обяви код \"оранжево\" за снежни бури в Централен и Източен Китай.", "date": "2018.01.27", "title": "Силни снеговалежи предизвикаха\nтранспортен хаос в провинции на Китай"}
{"url": "https://www.24chasa.bg/novini/article/6685480", "text": "Кой кого придружава в Брюксел на 1 февруари, когато България ще се представи с голям концерт по повод европредседателството? Въпроса задава сънародник емигрант в Белгия, който препрати на “24 часа” два според него озадачаващи имейла от посланик Мая Добрева. пише в едното от съобщенията от посолството в Брюксел. Очевидно кореспонденцията със сънародниците ни е активна и въпросният текст е втори мейл след първоначална покана за среща с Десислава Радева. В първия се съобщава за същата среща, но с час и половина по-рано. пише в първия мейл, подписан от секретаря на посолството ни в Брюксел. Сънародникът ни, който препрати пощата си с дипломатическата служба в Белгия, се възмущава и защо е натоварено посолството да организира среща на Десислава Радева, при положение че съпругите на българските президенти нямат официален статут на първи дами. Г-жа Десислава Радева действително ще има среща с българи в Брюксел, но тя е напълно неофициална и няма нищо общо с официалната програма на държавния глава, уточниха от президентството пред “24 часа”. На 1 февруари президентът Румен Радев и съпругата му ще са в Брюксел за тържествения концерт заедно с вицепрезидента Илияна Йотова. Радев ще има аудиенция при краля на Белгия Филип, но ще отиде без съпругата, тъй като кралица Матилде има други ангажименти. Докато президентът е при краля, първата дама ще се види с представители на българските училища в Белгия, на родителски настоятелства, както и на неправителствени организации, които работят за популяризиране на българската култура там. Държавният глава няма да присъства на този разговор, но половин час по-късно за него вече е организирана голяма среща с българската общност. За организирането и на двете срещи е поискано съдействие от посолството ни, защото няма как да познаваме тези хора, обясниха от екипа на Румен Радев. При всички свои пътувания до момента в чужбина Десислава Радева винаги прави свои отделни срещи със сънародниците ни, ангажирани с българските училища и с инициативи за запазване на българската памет у децата. Целта е те да са по-прагматични и в работен формат, за да види как и може да помогне в дейността им, разказаха от “Дондуков” 2. Първата дама създаде гражданско сдружение “Живата вода на България”, една от целите на което е да съдейства за опазване на българщината, културата, традициите и фолклора сред сънародниците ни зад граница. В САЩ например Десислава Радева е носила учебници и книги за училищата ни. Искали от нея съдействие и за организиране на концерти и спектакли.", "date": "2018.01.27", "title": "Лек смут около среща на българи с първата ни дама в Брюксел"}
{"url": "https://www.24chasa.bg/novini/article/6685563", "text": "Германската полиция разпореди днес да бъде разпръсната демонстрация с участието на около 15 000 кюрди в Кьолн, заклеймили турската офанзива в Сирия, тъй като хора от шествието носеха множество символи на ПКК, забранени в страната, предаде Франс прес, цитирана от БТА. Мнозина демонстранти развяха забранени знамена с образа на историческия лидер на Кюрдската работническа партия Абдуллах Йоджалан. Други дефилираха маскирани и отказаха да открият лицата си, мотивира се говорител на местните органи на реда, потърсен от АФП. Полицията съобщи, че е задържала двама души и е събрала данните на голям брой други. ПКК е обявена за терористична организация от Турция и западните й съюзници; в Германия е забранено публично да се демонстрират нейните символи. В миналото Анкара редовно упрекваше Берлин, че се отнася прекомерно толерантно към нарушителите на забраната, участвали в сбирки на кюрди в Германия. Шествието в Кьолн потегли в средата на деня в напрегната атмосфера. Близо 2000 полицаи бяха мобилизирани, за да предотвратяват евентуални инциденти. Демонстрантите бяха спрени по средата на маршрута заради носените от тях символи на ПКК. Полицията ги придружи до сборния пункт и тогава не бе съобщено за сблъсъци. \"Ситуацията остава твърде напрегната\", коментира все пак говорител на местната полиция, който се опасява, че с падането на нощта ще започнат инциденти между най-радикалните демонстранти и силите на реда или пък с участието на турски националисти. Във Франция също имаше днес прокюрдски демонстрации, но в по-малък мащаб - стотици участници в Париж и близо 500 в Марсилия. Някои демонстранти в Кьолн вдигаха плакати с надписи \"Свобода за Кюрдистан\" и \"Засрами се, Европа!\", видя журналист от АФП. Инициатор на шествието там бе кюрдска организация, близка до ПКК според германските тайни служби. Германски медии съобщиха, че разгневени демонстранти са нападнали полицаи с дръжки на знамена, но тези инциденти бързо са приключили. Други участници в шествието носеха лозунги в прослава на кюрдите в сирийския Африн, където продължава турската операция \"Маслинова клонка\". \"Свобода за Африн\", турският президент Реджеп Тайип \"Ердоган е диктатор\", се четеше на плакатите. Оратор прикани \"да се сложи край на бруталната агресия на турските военни\". \"Турция започна агресивна война в разрез с международното право\", отсече днес съпредседателят на кюрдската общност в Германия Мехмет Танриверди в регионалното издание \"Хайлбронер щиме\". В Германия расте безпокойството, че турско-кюрдският конфликт ще се пренесе на нейна територия, където живеят близо един милион кюрди и около три милиона турски граждани или хора от турско потекло - това е най-голямата турска диаспора в света. Външният министър Зигмар Габриел настоя тази седмица Анкара да спре военната си офанзива и обяви, че замразява оръжейна доставка за Турция, предназначена за модернизация на германските й танкове \"Леопард\", използвани в Северна Сирия. Освен това Германия поиска случаят да бъде разгледан от НАТО, където страната членува наред с Турция. Кметът на Кьолн Хенриета Рекер прикани демонстрантите да демонстрират \"изключително по мирен начин\", отбелязва АФП.", "date": "2018.01.27", "title": "Германската полиция спря \nдемонстрация на хиляди кюрди в Кьолн"}
{"url": "https://www.24chasa.bg/novini/article/6685572", "text": "Президентът на Русия Владимир Путин изпрати поздравителна телеграма до Милош Земан по повод преизбирането му на поста президент на Чехия, предаде ТАСС, като цитира пресслужбата на Кремъл, съобщи БТА. В поздравлението си руският президент подчерта, че резултатите от президентските избори са потвърдили високия авторитет на Милош Земан като опитен и отговорен политик, застъпник на интересите на чешкия народ. По думите на Путин в Русия високо ценят принципната му позиция в полза на развитието на приятелските двустранни отношения и взаимноизгодното сътрудничество в различни области. Президентът на Русия подтвърди готовността си за продължаване на конструктивната съвместна работа по въпроси от двустранния и международния дневен ред и пожела на Земан здраве, благополучие и нови успехи в държавната дейност, се казва в съобщението. Според официалните резултати, оповестени от Чешкото статистическо управление след втория тур от изборите, Земан е преизбран за президент на Чехия с 51,36 процента от гласовете срещу 48,63 процента за съперника му Драгош. Активността на избирателите е била 66,6 процента. В 14 866 изборни секции са гласували 5 569 665 от 8 363 000 регистрирани избиратели в републиката с население 10,6 милиона души. За Земан са гласували 2 853 390 от избирателите, явили се пред урните. Против него са гласували мнозинството от избирателите в Прага и прилежащите райони. Останалите региони са подкрепили сегашния стопанин на пражкия Храд, предаде ТАСС. \"Чехия победи Прага\", заяви пред журналисти главата на администрацията на президента Вратислав Минарж. Той съобщи, че церемонията по встъпването в длъжност на Земан ще бъде на 8 март на съвместно заседание на Камарата на депутатите и Сената.", "date": "2018.01.27", "title": "Путин подрави евроскептика Земан за преизбирането му за президент на Чехия"}
{"url": "https://www.24chasa.bg/novini/article/6685200", "text": "Чешкият президент Милош Земан води на балотажа на президентските избори с 56,47 срещу 43,52 на сто от гласовете за неговия съперник Иржи Драхош според резултати от 27,2 на сто от избирателните секции, съобщи Ройтерс, цитирана от БТА. По-късно агенция ЧТК съобщи, че Земан печели президентските избори. На състоялия се вчера и днес балотаж той получава 52,16 на сто от гласовете срещу 47,83 на сто за неговия съперник професор Иржи Драхош - бивш шеф на Чешката академия на науките. Преброени са гласовете от 94,95 на процента от избирателните райони. Крайният резултат не може да бъде променен от непостъпилите все още резултати от някои райони. Избирателната активност на втория тур надхвърля 65 процента и е смятана за много висока. Първоначалните цифри за преднината на 73-годишния Земан бяха още по-високи - над 57 на сто, защото първи постъпваха резултатите от селските райони, където той има по-силни позиции, отбелязва Ройтерс. Наблюдателите очакваха 68-годишният Драхош - проевропейски кандидат и бивш шеф на Чешката академия на науките, да повиши резултата си в по-късните часове, макар и не достатъчно, за да победи сегашен държавен глава - известен с евроскептицизма и с проруските си позиции.", "date": "2018.01.27", "title": "Евроскептикът Земан печели балотажа на президентските избори в Чехия (Обновена)"}
{"url": "https://www.24chasa.bg/novini/article/6685252", "text": "Група въоръжени нападна военен лагер край град Тимбукту в северната част на Мали рано тази сутрин и уби най-малко 14 души, предаде Ройтерс, цитирайки двама армейски офицери, съобши БТА. Ранените са 17. Убити са и двама от нападателите. В момента се издират неуточнен брой изчезнали. Според съобщение на малийската армия, цитирано от Франс прес, става дума за терористичен акт. При нападението са нанесени и материални щети.", "date": "2018.01.27", "title": "Терористи нападнаха военен лагер в Мали, има поне 14 убити и 17 ранени"}
{"url": "https://www.24chasa.bg/novini/article/6685256", "text": " са заловени и прибрани в ранните часове на деня, предаде Ройтерс, цитирана от БТА. Зоологическата градина във Венсанския лес затвори вчера, докато десетки служители и полицаи преследваха маймуните. Според агенцията, става въпрос за три екземпляра - едно бебе и две по-големи женски. Павианите били прибрани в заграждението в 4:15 ч. тази сутрин. От управата на зоопарка съобщиха, че ще отворят за посетители през деня, но се опитват да разберат как приматите са излезли на свобода. Алармата беше задействана вчера следобед, когато служител се натъкна на павиан в един от коридорите на зоологическата градина.", "date": "2018.01.27", "title": "Заловиха избягалите от парижки зоопарк павиани"}
{"url": "https://www.24chasa.bg/novini/article/6685263", "text": "Турският президент Реджеп Тайип Ердоган не изключи днес възможността турската армия да продължи при необходимост от района на сирийския град Африн към Идлиб, предадоха ТАСС и ДПА, като се позоваха на изявления на Ердоган, направени пред привърженици в Коджаели, близо до Истанбул. Ердоган каза, че турската армия напредва към Африн и, ако е рекъл Аллах, ще стигне до Идлиб, съобщава БТА. Турската армия започна на 20 януари военна операция срещу контролирания от сирийски кюрди район Африн, който се намира в съседство на Идлиб. Ердоган е казвал много пъти, че след операцията в Африн турската армия може да продължи на изток към Манбидж, който кюрдските сили освободиха от \"Ислямска държава\" през 2016 г. Кюрдските сили в Манбидж са подкрепяни от САЩ, които са разположили и свои войници в града, посочва ДПА. Идлиб е единствената провинция под контрола на сирийските опозиционни сили, включително на бойци, свързани с Ал Кайда, напомня агенцията. Сирийските правителствени сили напредват към Идлиб от юг.", "date": "2018.01.27", "title": "Ердоган: Ако е рекъл Аллах, турската армия може да стигне и до Идлиб"}
{"url": "https://www.24chasa.bg/novini/article/6685184", "text": "Двегодишно дете и 39-годишен мъж са починали след катастрофа на пътя Бяла-Попово-Дралфа, съобщи \"Фокус\". Около 11,45 часа в оперативната дежурна част на Районно управление на МВР-Попово е получен сигнал за пътно-транспортно произшествие на път II-51 на около 1 км преди с. Светлен, община Попово. Това съобщиха от ОДМВР-Търговище. Правоспособният шофьор Ш. А., на 39 год., от Търговище, управлявайки собствения си лек автомобил „Форд Фокус“ с търговищка регистрация в посока с. Светлен, на хоризонтална правa, вследствие на управление с несъобразена скорост и извършвайки неправилно изпреварване на лек автомобил „Рено Клио“ с търговищка регистрация, управляван от 68-годишния И. К. от същия град, е изгубил контрол над управлението на автомобила си, който е излязъл извън пътното платно и се е блъснал в мантинелата. Двегодишно дете, возило се на задната седалка на лекия автомобил „Форд Фокус“ в предпазна система за возене на деца е починало. Шофьорът и возила се в същия автомобил 35-годишна жена от Търговище са откарани в болницата в Търговище. По-късно водачът на лекия автомобил “Форд Фокус“ също е починал. На шофьора на реното е взета проба за евентуално наличие на алкохол с дрегер, която е отрицателна. Образувано е досъдебно производство. Докато се извършваше оглед на местопроизшествието, движението в участъка бе временно преустановено и на водачите се предлагаше обходен маршрут. Преминаването през този участък вече е възстановено.", "date": "2018.01.27", "title": "Шофьор уби двегодишно дете и себе си при неправилно изпреварване"}
{"url": "https://www.24chasa.bg/novini/article/6685205", "text": "Гръцкият премиер Алексис Ципрас не успя да получи днес подкрепа от лидера на основната опозиционна партия, за да изгради консенсус преди интензивните преговори между Гърция и Македония за разрешаване на дългогодишния спор за името, предаде Ройтерс, цитирана от БТА. Атина и Скопие се договориха да ускорят преговорите, за да стигнат до решение на спора, който пречи на амбициите на малката, но стратегически разположена бивша югославска република, да се присъедини към НАТО и ЕС. Гърция смята, че името Македония предполага териториални претенции към нейната северна провинция със същото име. Стотици хиляди гърци протестираха в Солун миналия уикенд срещу използването на думата \"Македония\" в каквото и да било решение на спора. Говори се, че като възможни решения на спора са предложени съставни названия като Северна Македония или Македония-Скопие, отбелязва Ройтерс. \"Няма да разделим гърците, за да обединим Скопие\", заяви лидерът на Нова демокрация Кириакос Мицотакис в телевизионно обръщение след среща днес с Ципрас. Мицотакис каза, че решаването на проблема за името не е само външнополитически въпрос, а и сериозна тема, свързана с гръцката история и със \"самата идентичност на гърците\". Тъй като Гърция е член както на НАТО, така и на ЕС, нейното съгласие е необходимо за присъединяването на съседната държава към двете организации. Но в Гърция смятат, че името \"Македония\" предполага иредентистки амбиции към северната гръцка провинция със същото име, посочва Ройтерс. Този спор понякога озадачава чужденците, но е много важен за повечето гърци, отбелязва агенцията. Мицотакис, чиято партия води в социологическите проучвания, обвини Ципрас, че не е настоял пред Скопие за промени в конституцията им, като \"необходимо предварително условие\" за преговори. Според Мицотакис възможността за постигане на решение е изпусната. Пратеникът на ООН по спора за името Матю Нимиц ще посети и двете страни следващата седмица. Гърция и Македония преговарят по спора за името от 1991 г., когато Македония се отдели от бивша Югославия. Страната бе приета в ООН през 1993 г. под името Бивша югославска република Македония. Сегашните преговори се водят в атмосфера на нарастващ натиск в Гърция срещу използването на името \"Македония\". Броят на протестиращите в Солун на 21 януари надмина очакванията, а на 4 февруари е насрочен нов митинг, този път в Атина. Вчера влиятелната Гръцка православна църква също се намеси, като обяви, че е против споразумение, съдържащо името \"Македония\".", "date": "2018.01.27", "title": "Опозицията в Гърция не подкрепи Ципрас в спора за името с Македония"}
{"url": "https://www.24chasa.bg/novini/article/6685215", "text": "По последни данни 95 души станаха жертва на терористичен атентат в Кабул, а 158 са пострадали, съобщи Франс прес, като се позовава на местните власти, пише БТА. Малко по-рано представител на афганистанските власти приведе данни за 63 жертви, но предупреди, че броят им може да се увеличи. Взривно устройство, скрито в линейка, е причинило експлозията в Кабул, съобщава Ройтерс. Експлозията се е случила на полицейски контролно-пропускателен пункт в гъсто населен квартал и близо до международни дипломатически представителства. Очевидец е разкрил, че линейката се е приближила до бариерата, след което е избухнала.", "date": "2018.01.27", "title": "95 загинаха, а 158 са ранени при атентат в Кабул"}
{"url": "https://www.24chasa.bg/novini/article/6685237", "text": " Пожар горя в жилищна сграда на бул. „Хаджи Димитър” в Сливен, съобщиха от ОДМВР-Сливен, цитирани от \"Фокус\". Сигналът е получен в 12.37 часа. На място са изпратени три екипа на РСБПЗН-Сливен. Пожарът е възникнал в апартамент на 7-ия етаж на сградата. Няма пострадали. Пожарът е ликвидиран в14.50 часа. 78-годишна жена от съседен апартамент на 8-ия етаж е потърсила медицинска помощ. Тя е откарана в сливенската болница „Д-р Иван Селимински“. Четири жени са изведени от жилищата им докато тече гасенето. Огнеборците не са допуснали пожарът да се разпространи в съседство. Причините за произшествието са в процес на установяване.", "date": "2018.01.27", "title": "Откараха възрастна жена в болница след пожар в блок в Сливен"}
{"url": "https://www.24chasa.bg/novini/article/6684203", "text": "10 години след като в задължителната дотогава казарма влезе последният набор младежи и след това армията стана напълно професионална, днес идеята да се служи отново е в разцвет. Тя бе записана в програмата за управление на правителството по линия на партньорите патриоти и няма и 10 месеца по-късно вече е на финалната права и планът за осъществяването ѝ. Ако, както твърди вицепремиерът Красимир Каракачанов, тя има подкрепата на премиера Бойко Борисов, то през 2019 г. вероятно отново ще имаме наборни войници. Засега доброволци, тъй като пълна военна повинност още не се обсъжда. Два батальона, или около 1000 доброволни наборници, планират да съберат военните, ако бъде върната казармата. Това показвали предварителните разчети на Министерството на отбраната, научи “24 часа”. Засега не е правена сметка по колко време ще се служи, но плановете са новите войници да сложат кубинките за 6 или за 9 месеца. През това време наборниците ще трябва да получават заплати като на кадрови войници, което означава основното им възнаграждение да е минимум 608 лв. Толкова според шефа на отбраната ген. Андрей Боцев е началната заплата на професионален войник. Двата доброволчески батальона ще са в Плевен и Сливен, предвиждат плановете на военните. Наборниците щели да бъдат ползвани както при овладяване на кризи като пожари, наводнения и пр., така и за попълване на доброволния резерв. До 2020 г. резервистите трябва да бъдат поне 3000 души, а в момента има записани само 600, показват разчетите на военните. Два варианта са разработили в Министерството на отбраната пък за въвеждането на задължително военно обучение за гимназистите. Плановете са им вместо уроците да са само в девети и десети клас, на военно обучение да подлежат и 11-класниците. Освен това часовете трябва да се увеличат значително от досегашните 5 часа като в някои от разчетите се говори и за 80 учебни часа на година. Планира се още въвеждането не само на теория, а и на практическо начално военно обучение като За последното обаче имало правни пречки, тъй като според международните конвенции деца под 18-годишна възраст не могат да минават обучение за работа с оръжие. Заради това ограничение първият вариант за въвеждане на задължително военно обучение предвижда в 9-и и 10-и клас да се запази само теоретичната подготовка и норматива по 5 учебни часа на година. В 11-и клас обаче военното обучение вече трябвало да бъде по 65 часа, като от тях 40 щели да бъдат военно-полева подготовка. Тя ще продължава 1 седмица и ще се провежда на военни полигони, като ще включва и стрелби. Ако бъде избран този вариант, плановете на военните са реално обучението на гимназисти да започне през пролетта на 2019 г. Това обаче щяло да стане първо в 4-5 пилотни училища в градове, в които армията има гарнизони. Каракачанов вече посочи като подходящи големите градове. Така всъщност обучението ще се провежда в съществуващи и работещи в момента съоръжения на военните. Вторият вариант е доста по-хард. Той предвиждал сегашното теоретично преподаване в рамките на 5 часа годишно да отпадне, а на “истинско” военно обучение да подлежат всички тийнейджъри в 10-и и 11-и клас. Предметът “Военно обучение” отделно щял да бъде включен в програмата на гимназиите като задължително избираем (ЗИП), т.е. едновременно ще е доброволно, но и задължително да бъде преминат. При този вариант обучението ще бъде с продължителност 80-100 часа на година. Предвидено е всяка учебна година в периода април-юни гимназистите да преминават през строевата подготовка на три смени от по 5000 души. Освен това за учениците, които са навършили 18 години, ще има и стрелкови занятия през лятната ваканция. Плановете на военните обаче не били съобразени, че всъщност наборите, подлежащи на военно обучение, са по-големи от предвидените 15 000 души на година, обясниха офицери пред “24 часа”. Според данни от НСИ всъщност на обучение трябвало да минават Това пък означавало, че разходите на армията за хонорари на преподавателите и осигуряване на обучението щели да наближат 6 млн. лв. на година. Славната някога Българска армия днес е в упадък. Платени чиновници командват шепа наемници. Лъжепатриоти мъдруват над закони, за да демонстрират дейност. Възходът е спомен, падението е настояще! Българската земска войска е люлката на нашите въоръжени сили. Санстефанският мирен договор постановява да имаме “земска”, тоест местна войска. Планирани са 59 пехотни дружини, 13 конни, 30 артилерийски роти и 17 батареи. Общо 84 750 военнослужещи. Заради берлинския диктат обаче численият състав е свит до 31 400. Първите два набора са свикани през май-юли 1878 г. Основното ядро са бивши опълченци, старшите офицери са руснаци. Оръжието и снаряжението са отпуснати от Дунавската руска армия. Той е солдат в щаба на Източнорумелийската милиция, която се отделя от войската през 1879 г. На 24 декември 1880 г. застъпва наряд заедно с още четирима другари. Към полунощ в дървената сграда избухва пожар. Палежът е или турска провокация, или опит за прикриване на финансова злоупотреба. Гюро охранява тъкмо паричния ковчег, вероятната причина за злодеянието. Пламъците неумолимо пълзят към третия етаж, където е Гюро. Счетоводителят успява да се покатери по стената, влиза и му казва да бяга. “Без разводача никога поста си няма да напусна!”, стоически отвръща постовият. Другите караулни се втурват по пращящите от огъня стълби. Блъскат вратата и през дима съзират силуета на Гюро. В този миг прогорелият под се сгромолясва и огънят поглъща петимата. Очевидци твърдят, че намерили овъгления Гюро Михайлов на пост и след гибелта. Бил затиснат от гредите прав с пушката в ръката. Призори на 6 септември 1885 г. в двора на конака под командата на капитан Райчо Николов е една дружина от три роти. Отвън майор Данаил Николаев гърлено се провиква: “Отворете тази врата или аз сам ще я отворя. Народът не иска вече да търпи турски паши.” Появява се полицмейстерът руснак и отвръща: “Майор Николаев, здесь хранится жизнь генерал-губернатора.” “Так батенька, мы будем лучше хранит его чем вы”, уверява го българският офицер. Братушките лъжат, че ключовете за портата ги няма. Тогава Николаев извисява глас: “Момци, слушайте! Да живее Негово Височество княз Александър, ура!” Под командата на Райчо отвътре се чува гръмовно “Ура!” Ключовете се появяват и войската влиза в конака. Пристига и голямоконарската чета на Продан Тишков, наречен Чардафон Велики. Извършен е историческият акт на Съединението! Освободителите са си внушили, че всичко у нас трябва да е с тяхната благословия. Съединението обаче не е. Като избухва Сръбско-българската война, в знак на протест изтеглят своите офицери. Въпреки това българската войска разбива нашественика. Влиза в Пирот и само намесата на Австро-Унгария я спира да не марширува в Белград. Нашите капитани свалят пагоните на сръбските генерали! През 1886 и 1889 г. в армията са извършени реорганизации. Формирани са 6 пехотни дивизии, всяка от тях включва 2 бригади. Те са от 2 полка с по 2 дружини. Освен пехота дивизията включва артилерийски полк, конна сотня, транспортна рота и болница. Страната е разделена на 6 дивизионни области, като кадровите попълнения стават на териториален принцип. Предвижда се по време на война общата численост на въоръжените сили да стигне 318 570 щика. На 16 октомври 1912 г. Радул Милков и Продан Таракчиев хвърлят ръчни гранати над гара Караагач. Бомбардировката е от аероплан “Албатрос”. На 8 ноември четири торпедоносеца атакуват турския крайцер “Хамидие”. Улучва го “Дръзки” и вади вражеското корито от строя. В Балканската война се сражават 639 567 бойци. В Първата световна са мобилизирани 885 175. Това е световен рекорд с най-многочислена армия на глава на населението. Има огромни дивизии, като Трета пехотна балканска, в която на проверка се преброяват 43 000 щика. Сражаваме се на два фронта - Македонски и Добруджански. В житницата на отечеството срещаме руснаците, които са дошли да помагат на румънците. Решителното сражение е на 6 септември 1916 г. Генерал Тодор Кантарджиев разказва: “Всред страшния тътнеж от топовни изстрели, пръскания от фугаси и шрапнели, ритмическо тракане на картечници, зловещо пищене на куршуми, изедин път откъм с. Езибей бързо се зададе някаква си войскова маса, покрита като с бяла покривка. Бинокъла показа, че както фуражките на конниците, така и главите на конете са покрити с бели платнени чохи.” “Боже мой - кръсти се той, - та това е полк руска конница, който се разгъва и насочва да налети и атакува левия фланг на позицията ни, казаха началниците всеки на себе си, без някой от тях за това да донесе, да предаде или да съобщи някому. Това се счете за излишно, безполезно, даже вредно. Може би това би причинило тревога и малодушие в някои слаби натури!” Българският войник не е от слабите, дава отпор на неприятеля и го обръща в бягство! Този мирен договор, който всъщност е диктат, обезкървява нашата армия. Ликвидирана е наборната система и е наложен принципът на доброволност. Както сега! В отговор Александър Стамболийски въвежда Трудовата повинност, която е майката на Строителните войски. Най-известният труженик на кирката и лопатата е Тодор Живков. Ньойският диктат е прегазен с Поповските маневри през 1937 г. Тогава лично цар Борис ІІІ се качва на танк, за да демонстрира, че Българската армия възкръсва от пепелта. Започваме да се въоръжаваме. През Втората световна война лъскаме около 450 000 каски, но не участваме във военните действия. До така наречената Отечествена война срещу Германия. В тази безсмислица даваме 8337 убити, 9155 безследно изчезнали и 22 958 ранени. На Парижката мирна конференция през 1946 г. обаче не ни признават за “съпобедители”. Цитираше се Н-ско поделение, никой не знаеше с колко петолъчки участваме във Варшавския договор. Силата ни обаче беше значителна. През 70-те години имахме най-малко 300 модерни бойни самолета. Сега се пазарят за един и от каква националност да е. Шпионски източници сочат, че съставът на армията е бил между 150 и 200 хиляди военослужещи. Днес са около 24 хиляди. По-малко от Българската земска войска и след Ньойския диктат. В така наречената демокрация Българската армия падна на колене. Сега платени патриоти се опитват да я изправят със съмнителни закони. Патриотизмът не се купува с пари! С актьора Иван Ласкин разговаря Пенчо Ковачев: - Здраве желаем! - Служих в Първа aрмия. Преден пехотен боен отряд, защитаващ границата ни с Гърция. С позиции - Чучулигово, Марикостиново и цялата полоса на изток от Кулата в подножието на планината Славянка в рамките на десетки километри. Батальонът ни беше базиран в град Сандански. В казармата влязох в гр. Кресна (гара Пирин), а съм служил в Симитли, Разлог (Бачево погребите) и в дивизията в Благоевград. В Сандански служех най-много, на другите места заради командировки, стрелби, бригади... - Моята служба беше да нося и стрелям с ПКМ (Пулемёт Калашникова модернизированный). Картечницата е с калибър 7,62х54 мм, тежи 7,5 кг без боеприпаса и има скорострелност от 650 изстрела в минута. Наричах я Джулия и я носех из Пирин планина една година. Много отпуск ми изкара, защото стрелях най-добре в дивизията на състезания. Втората година бях мерач на ПКТ (Пулемёт Калашникова танковый). Беше базиран в купола на МТЛБ и аз бях куполен картечар. Просто се уредих като стар войник, за да не тичам, а да се возя. МТЛБ-то вози по-добре от мерцедес. - Грешка. Това дойде през 1989-а. Аз се чувствах добре в поделението, на занятия и по време на мобилизация. Малко налудничаво звучи, но съм се прибирал с часове по- рано от срока на отпуска. Аз бях заради стрелбата ми на занятия и тактика облагодетелстван и излязох от новобранците първи в отпуск. На 6-ия месец. Идваха приятелки от София в прочутия хотел “Спартак”, аз бягах по нощите през една дупка до парковете, където домуваше бронираната техника, и се връщах преди изгрев, като котарак. Караулните и дежурните по рота знаеха... ама нали сме момчета. Не се издавахме. Абе факта как преживях...идеално! Сега имам толкова приятели, че автобусът с театъра, с който пътувах, никога не чакаше на КПП Кулата. Това ми стига. Това приятелство е завинаги. - Да, от проф. Николай Люцканов, проф. Надежда Сейкова и проф. Стефан Данаилов. Това за мен е огромна чест, защото те са велики! След като ме приеха - прекрасно море в Созопол, гола глава и порталът се затвори зад гърба ми за две години. - Ми малко Цар Плъх на Клавел. Крадях единствено и само храна. Защото съм лаком. Разпечатвах бойните готовности на машините и после намерих с подкуп пломбатор, за да не личи. Сухарите и консервите под седалките на МТЛБ-тата бяха много вкусни. Един път дезертирах заради кебапчета. Просто бях караулен и от крайпътен ресторант “Корабчето” се носеше такава хубава миризма, че аз побягнах, пресякох Е-79 и влязох с автомат, сумка, каска и противогаз на гърба и казах: тройка кебапчета... Лелката онемя. На третото кебапче отвън спря командирския джип на полковия командир от Кресна и аз през лелките, с кебапче в уста, през задния вход-бегом и на пост. Аз съм кебапчийски дезертьор. - Банално е, но си нямате представа как си личи в живота качеството на служилия мъж. Сегашните момчета ако стане земетресение или се срути покрива им, вместо адекватно да спасят семейство или себе си, ще потърсят да си сложат гел на излизане. Освен това ни учеха на парамедична помощ. Не се фукам, но съм помагал адекватно на тежко катастрофирали хора. Сега при тежък случай … ще пищят и няма да помогнат. - Няма да ви стигнат страниците. Сложихме на един приятел, докато спи, на гърдите говно, увито във вестник, запалихме го и изкрещяхме: “Гориииш!” Той се събуди с писък и започна да се гаси. От смях съм умрял. - То от занятия нямаше време. Ние бяхме елитно поделение. Граница е все пак. - Бях много голямо лайно. Но ги гонех по устав, както се казва. - Е, та по-горе какво ви разказах?! Крум Ганчев Аргиров. Това са все пак 30 години оттогава. - Познайте. При всичките ни войни в моята Любима Родина са се връщали емигранти чак от Америка и Аржентина, за да воюват! Само бабичките не са ходили на война. Сега ми е мъка. Ама аз още мога да стрелям. Мравките имат армия, а ние не. Най бедните държави имат армия, а ние не! България трябва да има наборна армия, а не някакви джендъри… Това е.", "date": "2018.01.27", "title": "Казармата се завръща"}
{"url": "https://www.24chasa.bg/novini/article/6685269", "text": "Автобус на градския транспорт се е блъснал в паркиран полицейски автомобил пред сградата на 5-то Районно управление на МВР в пловдивския квартал „Тракия“. Това съобщи за „Фокус\" говорителят на Областна дирекция на МВР-Пловдив. Сигналът за инцидента е подаден към 15.00 часа на тел. 112. По първоначални данни 59-годишният шофьор на автобуса е изгубил контрол над управлението поради внезапно прилошаване. Пробата за употреба на алкохол от шофьора е отрицателна. От Областната дирекция на МВР съобщиха още, че на мъжа е оказана медицинска помощ и най-вероятно произшествието ще бъде отработено по административен ред.", "date": "2018.01.27", "title": "Автобус се блъсна в спряла патрулка в Пловдив, на шофьора му прилошало"}
{"url": "https://www.24chasa.bg/novini/article/6685275", "text": "Няма пострадали българи при  . Това съобщиха от пресцентъра на министерството на външните работи.  Служителите в българската дипломатическа мисия в Афганистан са невредими.                                                                                                                                                                                                                                                                                                                       ", "date": "2018.01.27", "title": "Външно: Няма пострадали българи при взрива в Кабул"}
{"url": "https://www.24chasa.bg/novini/article/6685279", "text": "Опозицията в Албания провежда днес антиправителствен протест, като обвинява кабинета във връзки с организираната престъпност и го призовава да подаде оставка, предаде Асошиейтед прес, цитирана от БТА. Хиляди поддръжници на дясноцентристката Демократическа партия, нейния съюзник Социалистическо движение за интеграция и други по-малки партии, се събраха днес на главния булевард на Мъчениците на нацията, за да протестират срещу правителството. Полицията е засилила мерките за сигурност около сградата на правителството, където се провежда митингът. Протестът е смятан за тест за подкрепата към Демократическата партия, която претърпя голяма загуба на изборите миналата година, осигурявайки си само 43 места в 140-местния парламент. Сръбската телевизия РТС съобщи, че хиляди демонстранти са се събрали в центъра на Тирана, за да протестират срещу начина, по който страната е управлявана от правителството на Еди Рама. Участниците в протеста носят албански и американски знамена, а някои са облечени в затворнически униформи. Колоната е водена от лидера на демократите Лулзим Баша и бившия албански премиер Сали Бериша.", "date": "2018.01.27", "title": "Протест в Тирана обвинява правителството във връзки с престъпници"}
{"url": "https://www.24chasa.bg/novini/article/6685302", "text": "САЩ гледат на планирания газопровод \"Северен поток 2\" между Русия и Германия като на заплаха за енергийната сигурност на Европа, каза днес американският държавен секретар Рекс Тилърсън, цитиран от Ройтерс, съобщи БТА. Полша, Украйна и балтийските държави се опасяват, че газопроводът ще засили зависимостта на Европа от руския газ и ще даде на Кремъл милиарди долари допълнителни приходи, с които да финансира още по-голямо нарастване на военната си мощ по границите на Европейския съюз. \"Както и Полша, САЩ са против \"Северен поток 2\", , защото смятаме, че той ще подкопае цялостната енергийна сигурност и стабилност в Европа\", каза Тилърсън на съвместна пресконференция с полския външен министър Яцек Чапутович след разговорите им във Варшава. \"Нашата опозиция (срещу газопровода) се базира на общите ни стратегически интереси\", добави държавният секретар. Северните европейски страни изразиха своите опасения за сигурността заради тръбата, която ще бъде положена край техните брегове по дъното на Балтийско море. Германия и Австрия обаче са фокусирани повече върху икономическите изгоди от наличието на по-евтин газ и казват, че всяка допълнителна газова инфраструктура може да допринесе за по-висока сигурност на доставките в Европа, отбелязва Ройтерс, позовавайки се на неотдавнашно изявление на германското икономическо министерство. Агенцията припомня, че и Полша все още задоволява около две трети от консумацията си на газ с внос от Русия. Тя обаче инвестира значителни средства в изграждането на терминал за втечнен природен газ на брега на Балтийско море, като подписа и дългосрочен договор за покупка на втечнен газ от САЩ. \"Ние сме горди, че подкрепяме енергийната диверсификация и сигурността на Полша\", Каза Тилърсън днес. Двамата външни министри се ангажираха също така да засилят отбранителното сътрудничество между Полша и САЩ. Чапутович каза, че Варшава би желала САЩ да засилят военното си присъствие в страната. \"Разполагането на американски войски на наша територия дава на поляците чувство за сигурност и ние сме благодарни за това. Искаме това присъствие да се засили и да стане постоянно\", посочи той, цитиран от Асошиейтед прес. Полско-американското отбранително сътрудничество получи силен тласък миналата година с разполагането на около 5000 американски войници в Полша като част от две отделни мисии - американска и натовска. Тези мисии имат за цел да вдъхнат увереност на съюзниците от източния фланг на НАТО, че алиансът има сериозно намерение да ги защитава от руска агресия, посочва АП.", "date": "2018.01.27", "title": "Тилърсън: \"Северен поток 2\" е заплаха за енергийната сигурност на Европа"}
{"url": "https://www.24chasa.bg/novini/article/6685317", "text": "На ГКПП \"Капитан Андреево\" на българо-турската и на ГКПП \"Дунав мост-Видин\" на българо-румънската граница на изход трафикът е интензивен за товарни автомобили по данни към 18.00 часа. Това съобщиха от ГД \"Гранична полиция\" за \"Фокус\". На границите със Сърбия, Македония и Гърция трафикът е нормален на всички контролно-пропускателни пунктове.", "date": "2018.01.27", "title": "Трафикът за камиони на Капитан Андреево и Дунав мост-2 е интензивен"}
{"url": "https://www.24chasa.bg/novini/article/6685320", "text": "Най-малко 14 души са загинали при стрелба, открита в нощен клуб в бразилския град Форталеза, разположен в североизточната част на латиноамериканската страна, предава Франс прес, цитирана от \"Фокус\". „Можем да потвърдим за 14 загинали“, заяви Андре Коста, отговорящ за ресора „Сигурност“ в щата Сеара, столица на който е Форталеза. Сред ранените при стрелбата има и хоспитализирани в тежко състояние. Към момента обаче няма данни за броя на пострадалите.", "date": "2018.01.27", "title": "Най-малко 14 загинаха при стрелба в нощен клуб в Бразилия"}
{"url": "https://www.24chasa.bg/novini/article/6685329", "text": "Река Сена преля в Париж. Пикът в нивото беше достигнат този следобед, съобщи  Дълбочината на река Сена на територията на Париж обикновено е около 2 метра. В момента нивото ѝ е с повече от 4 метра по-високо. Горните палуби опират в моста Александър III. Туристическите кораби от дни са без работа. Собствениците на частни корабчета, превърнати в екзотични апартаменти, се опитват да се справят с щетите.", "date": "2018.01.27", "title": "Река Сена достигна пика в нивото си в Париж (Снимки)"}
{"url": "https://www.24chasa.bg/novini/article/6681102", "text": " Нов рекорден ръст по посещения регистрира сайтът на \"24 часа\" през декември - 21,60%, както и 29,77% за цялата 2017 г. - това показват новите данните на Gemius . Това е един от най-големите резултати, постиган от създаването на 24chasa.bg, а прогнозата за януари е още по-висока. С новия си резултат за декември сайтът на \"24 часа\" се издига с още едно място в класацията на новинарските сайтове, изпреварвайки всички останали. Към момента 24chasa.bg е вторият най-голям новинарски сайт, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 2,80% за декември и цели 259% на годишна база, което го прави  . Всъщност силният ръст на сайта на \"24 часа\" като цяло през 2017 г. се дължи основно на скока при посещенията от мобилни устройства - тенденция, която ще продължи. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат над 20 000 уникални потребители всеки ден. В края на 2017 г.   - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за декември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2018.01.27", "title": "Сайтът на \"24 часа\" с рекорден ръст - 21,60% за декември и 30% за 2017 г."}
{"url": "https://www.24chasa.bg/novini/article/6684976", "text": "Позициите на Русия и на САЩ по решаването на ред хуманитарни проблеми, свързани с Донбас, изцяло съвпадат. Това заяви днес пред ТАСС Владислав Сурков, помощник на руския президент, след като разговаря вчера в Дубай със специалния американски пратеник за Украйна Кърт Волкър, предаде агенцията. Засегнати бяха ред хуманитарни въпроси - размяна на задържаните лица, откриване на допълнителни пропускателни пунктове, осигуряване на комуникационни услуги за жителите на Донбас. Тук имаме пълно съгласие с Кърт Волкър, отбеляза Сурков, предава БТА.  Русия внимателно ще проучи представените в Дубай нови предложения на САЩ по инициативата на Москва в Югоизточна Украйна да бъде разположена мисия на ООН. Те обвързват чрез балансиран подход поетапното разполагане на мисията с изпълнението на политическите точки от Минските споразумения. Новите американски разработки изглеждат \"далеч по-конструктивни\" от предишните и \"напълно осъществими (. . .), поне на пръв поглед\", добави помощникът на Владимир Путин.", "date": "2018.01.27", "title": "Русия и САЩ имат пълно съгласие по ред хуманитарни проблеми за Донбас"}
{"url": "https://www.24chasa.bg/novini/article/6684978", "text": "Качеството на атмосферния въздух е един от най-сериозните проблеми, който се разпознава не само в България, но и в целия Европейския съюз. Това каза в интервю за обзорното предаване „Метроном“ на Радио „Фокус“ министърът на околната среда и водите Нено Димов, по повод факта, че това е един от основните приоритети на неговия ресор по време на Българското председателство на Съвета на ЕС. Димов добави, че около 16 държави не изпълняват критериите и са в различни фази на съдебна процедура от страна на Европейската комисия. Министър Нено Димов каза още, че пред депутатите в Европейския парламент е очертал и двата приоритета на България – качеството на атмосферния въздух и по-доброто регулиране законодателството, за да може мерките, които се взимат, да дадат по-високи резултати. „Едно от най-напредналите досиета, по които ще работи Българското председателство, е темата за мониторинг и докладване емисиите на въглероден диоксид от тежкотоварните МПС. Очакваме през февруари да започнат триалозите между Европейската комисия, Европейския парламент и Съвета. Второто е регламентът за стандартите за емисии от леки и лекотоварни автомобили. В края на месец януари очакваме и ревизията на Директивата за питейните води. Минипакетът „Кръгова икономика“, който буквално излезе преди седмица от Комисията, е също един от сериозните ни приоритети. През месец март очакваме да проведем политически дебат по него и амбицията ни е за месец юни да подготвим заключение“, уточни министър Нено Димов. Той каза още, че при представянето на българските приоритети в сферата на околната среда в Брюксел е отправил покана към депутатите от Европейския парламент да участват на 5 и 6 февруари, когато страната ни ще бъде домакин на среща на високо ниво за иновации в сферата на атмосферния въздух. Министърът на околната среда и водите подчерта, че търсенето на баланс между стремежа за икономическо развитие, екология и опазване на околната среда е труден, но възможен.", "date": "2018.01.27", "title": "Министър Димов: Качеството на атмосферния въздух е сериозен проблем в целия ЕС"}
{"url": "https://www.24chasa.bg/novini/article/6684981", "text": "Средно с 1 млн. повече са чуждестранните туристи у нас през всяка година от създаване на министерството. Това каза министърът на туризма Николина Ангелкова в предаването \"Седмицата\" по \"Дарик радио\".Очакваме да бъде отчетена много успешна 2017 г., която да надгради резултатите от рекордната в туризма 2016-а. В понеделник ще бъдат обявени новите данни за цялата 2017 г. и ние се надяваме да сме се приближили до около 9 млн. чужди туристи. За настоящата 2018-а залагаме цел те да станат 10 млн. Тя подчерта още, че България става все по-разпознаваема туристическа дестинация, което е проличало и от последните ѝ международни срещи. Министърът поясни, че основната тема на последните й разговори на международните форуми в Мадрид и Венеция е била да се обърне вниманието на целевите пазари към страната като целогодишна дестинация и място за добри инвестиции в туризма. С министъра на туризма на Гърция Елена Кунтура обсъждахме възможността за съвместни туристически продукти по отношение на далечни пазари, включително Китай, защото туристите от тази страна искат да посетят няколко държави, идвайки в Европа. Ето защо е добре да обединим усилията си. Със Сърбия също имаме вече протокол за сътрудничество и създаване на такива съвместни продукти, акцентира Николина Ангелкова. Тя потвърди, че интересът към предстоящия летен сезон у нас не отслабва и 90 процента от 5-звездните хотели вече са резервирани. Вървим в посока за привличане на висок клас туристи, което се доказва и от статистиките – ръстът на приходите изпреварва ръста на входящите туристи, и съвсем логично големите инвеститори са привлечени от идеята за изграждане на нови обекти с 4 и 5 звезди по Черноморието и в големите градове. България става все по-популярна и в по-далечни държави. В САЩ например миналата година започнахме пилотна кампания за рекламиране на страната и ръстът на американските туристи за 2017 е близо 10 на сто. България участва във всички изложения и работи активно за дигитализацията на рекламата си и присъствието в интернет, каза Николина Ангелкова. Министърът обърна внимание и на българското председателство на Съвета на ЕС, което е изключително важно - в момента сме във фокуса на света. Нашата цел е максимално да покажем страната си и ще използваме всички форуми по програмата – в София, Варна, В. Търново и др., за да я представим. По отношение на зимния сезон министър Ангелкова изрази надежда за очаквани ръстове от около 5 процента, което да надгради миналия много успешен ски сезон. Тя отново подчерта, че развитието на планинския и зимния туризъм е невъзможно без повече инвестиции. Министерството на туризма винаги е било за изграждането на лифтове като най-екологично средство за целогодишен достъп до планините. И това важи не само за Банско, но и за другите региони, но трябва да става изцяло според изискванията на българското и европейското законодателство. С решението си правителството даде възможност да се строи в буферната зона на Банско, но само на спортно-технически съоръжения, наблегна министърът. От тук нататък предстои да бъде внесено инвестиционно намерение, което подлежи на екологична оценка и ред други процедури по съгласуване и обществено обсъждане. Министър Ангелкова поясни също, че резултатите от управлението на морските плажове през последните две години са много добри, намален е броят и на неохраняемите ивици. Туристическата администрация ще продължи да работи за групирането на плажовете. Важно е те да имат стопани, за да е осигурено почистването, водното спасяване и другите дейности. Това е важно не само за потребителите, но и за туроператорите, които искат да са сигурни за пребиваването на своите клиенти.", "date": "2018.01.27", "title": "Ангелкова: С 1 млн. повече чуждестранни туристи у нас годишно от създаване на министерството"}
{"url": "https://www.24chasa.bg/novini/article/6684816", "text": "Със сигурност мога да кажа това, което виждам всеки ден - Румен Радев е човек, който сам взима решенията си. Много трудно се подава на каквито и да било влияния, слуша съвети, прави своя анализ и накрая последната дума е негова. Това каза вицепрезидентът Илияна Йотова в отговор на въпрос зависим ли е президентът Румен Радев от БСП при взимането на важни решения в предаването „Тази събота“ по  . „Много рядко вече това го има в политиката и е едно от качествата, които най-много ценя у него“, заяви тя. Според Илияна Йотова властта определено не е променила Румен Радев, предава \"Фокус\". „Президентът стои стабилно и твърдо - така както го видях в първите мигове, когато влезе на заседанието на тогавашния НС на БСП и Корнелия Нинова го представи като нашия кандидат“, каза още вицепрезидентът. Приемам изцяло предложението на БСП да има референдум за Истанбулската конвенция. Нека да има референдум, това означава да се разясни този документ на хората. „Лично ще се включа в дискусията за Истанбулската конвенция оттук нататък, тогава когато видя пакета от закони, които ще я придружават, когато трябва да се ратифицира от Народното събрание“, заяви тя. В отговор на въпрос приема ли тезата на председателя на Народното събрание Цвета Караянчева, че ниският рейтинг на институцията се дължи и на нападките на Румен Радев вицепрезидентът коментира: „Определено не. Влизам в положението ѝ, трябваше да излезе да защити институцията, която представлява“. „Румен Радев не е обидил парламента като институция. Това беше загриженост и тревога“, посочи Илияна Йотова. „Не мога да приема, че една дискусия за ветото на президента по важен въпрос като Антикорупционния закон, който се чака от много години, може да мине формално, дори без да се зачетат в основанията му“, изтъкна вицепрезидентът. „Президентът Румен Радев каза на глас онова, което много българи говорят в най-различни среди, на улицата, в колите си - за това как работи парламентът, какво става в България и как се развиваме занапред“, заяви Илияна Йотова. „Дълго време президентската институция беше нещо, което може да се обажда, но никой да не взема предвид. Обещахме на хората преди една година, че ще говорим за онова, което ги интересува. Без страх ще казваме гледната си точка и ще предлагаме решения“, подчерта тя. Попитана проява на лош вкус ли беше внасянето на вот на недоверие от БСП в началото на Председателството Илияна Йотова коментира: „По-скоро проява на лош вкус е, когато се опитваме да наложим внушението, че когато България е председател, животът тук трябва да умре“. В отговор на въпрос имали ли са БСП достатъчно основания да поискат вот на недоверие към кабинета по темата корупция тя посочи“ „БСП имаше основание да постави темата струва ми се доста по-рано, още когато течаха дискусиите по Антикорупционния закон“.", "date": "2018.01.27", "title": "Йотова: Изцяло приемам предложението на БСП да има референдум за Истанбулската конвенция"}
{"url": "https://www.24chasa.bg/novini/article/6684182", "text": "“Надявам се Ванко 1 да се е превъзпитал и поправил в затвора и повече да не се срещаме в съдебната зала”, казва известната пловдивска съдийка Галя Георгиева през 2008 г., когато рапърът излиза от затвора. Тогава той вече е излежал присъда от 4 г. и половина в тъмницата за склоняване към проституция на 7 момичета в Рим, Париж, Ница, Мадрид и Брюксел. Надеждите на съдийката за Ванко 1 обаче се оказват напразни. На 14 ноември 2017 г. към 6,15 ч на ул. “Иван Странски” в Студентски град в София полицаи вдигат стоппалка пред “Мерцедес Е-250” с пловдивски номера. Зад волана е Ванко 1. Служителите на МВР го карат за кръвна проба в болница “Св. Анна”. Химическа експертиза показва, че певецът е с 1,3 промила алкохол в кръвта. Задържат го 24 ч в ареста на 7-о РУП, вземат му и шофьорската книжка. Месец по-късно Ванко 1 и адвокатът му Виктор Михайлов, бивш министър на вътрешните работи, се споразумяват с прокурор Елица Василева дело по същество да няма. Стискат си ръцете рапърът да прекара 3 месеца в пловдивския затвор и По закон за шофиране с над 1,2 промила се полага наказание затвор. Споразумението е одобрено от Софийския районен съд и присъдата е изпълнена. “В момента Ванко 1 е в приемното отделение на затвора под тепетата. Там се настаняват всички новопостъпили с присъди, за да се запознаят с правата и задълженията си”, обясни надзирател. Адаптационният период е от 14 дни до месец и съвсем не е лек. В килиите са по 5-6 души и стоят заключени по цял ден. Извеждат ги само за храна и за час разходка в т.нар. каре на корпуса. След задължителния престой в приемното затворниците се разпределят в отряди. Там стаите не се залостват и осъдените могат да излизат в коридора. Предполага се, че по-късно Ванко 1 ще бъде преместен в общежитието на изолатора, тъй като е с лека присъда, а там режимът е още по-свободен. През 2003 г., когато за първи път влиза зад решетките за сводничество, той е в корпуса на тъмницата, където се изтърпяват по-тежки наказания. “Тогава се тъй като бе прочут рапър. Главчев не се стараеше да се възползва от славата си, не проявяваше претенции и не нарушаваше вътрешния ред”, твърдят пазителите на реда в затвора. Очакванията им са и че сега няма да създава проблеми. По думите им Ванко 1 бил посрещнат с любопитство от другите осъдени, тъй като през последните 10 г. певецът рядко се появяваше пред прожекторите. При първия си сблъсък с правосъдието Ванко 1 се възползва от гаф в закона и изтърпява по-лека присъда, а не първоначално дадената му за сводничество 12 г. затвор. Заради скандала името му се превръща в синоним на поправката в Наказателния кодекс  По онова време Ванко 1 работи в тухларна фабрика на пловдивския затвор. В края на всеки месец получава 180 лв. заплата. След работа редовно тренира във фитнес залата на затвора. Прави си татуировка на гърба. Има изписан цитат от Библията: “Приготвиха примка за нозете ми. Душата ми отпадна. Изкопаха пред мене яма и сами паднаха в нея”. В свои интервюта от затвора рапърът казва, че иска да промени тотално посоката на българския хип-хоп и песните му да са на социална тематика като на изпълнителите Дъ Гейм и Фифти Сент. “Изкараха ме едва ли не обществената заплаха. само и само да ме видят на шибаното бесило”. Това е част от текста на парчето “Божията присъда”, което рапърът издава след затвора. Изявите на Ванко 1 обаче стават спорадични. През 2009 г. се завъртя песента му с фолкзвездата Азис “Луд ме правиш”. В клипа се редуват кадри на млади жени в оскъдно бельо, които кършат тела около рапъра. От време на време той е сниман и зад решетки. По-късно Ванко 1 записва и друга песен с Азис. В парчетата им най-общо се пее за булевардни момичета, поп-фолк икони или фрази от сорта: “С банкнота, руса кучко, дай ми оборота!” През 2011 г. хип-хоп изпълнителят обявява, че вече е мениджър и процудент на моделката от Пловдив Николета Лозанова. Давал наставления по организацията на сватбата ѝ с футболиста Валери Божинов. Записва и песен с нея. Преди няколко месеца Ванко 1 казва, че шоубизнесът не му е приоритет. Възнамерявал да напише книга за живота си. Упорито избягва въпроси за това как си вади хляба. Известно е, че двамата му синове играят в “Локомотив” (Пловдив), дъщеря му, която е на 15 г., е още ученичка. Със съпругата си Диана рапърът сключи брак, докато бе в затвора. Тогава обясни, че го направил, за да може да му идва на свиждане. Бащата на Ванко 1 Петър Главчев, който също лежа зад решетките заради сводничество, се препитава като кара такси. В Пловдив името на известния в миналото рапър се свързва най-вече със Сградата така и не бе използвана като хотел, тъй като нямаше акт 16. През 2010 г. постройката бе отнета в полза на държавата от комисията “Кушлев” заради недоказани доходи. Оценена бе на 810 502 лв. Министерският съвет я предостави на общината и от юли м.г. в нея се настаниха чиновниците от район “Източен”. В същото здание се помещава и центърът за управление на транспорта в Пловдив. Ванко 1 твърди, че хотелът не е негов, а на “Главчев и груп” ООД. Преди 6 г. дружеството завело иск срещу България в съда в Страсбург заради одържавяването на имота. Решение по делото все още няма. Дали рапърът ще запише нова песен след новите си митарства в затвора, можем само да гадаем. Напролет той вече ще е изтърпял 3-те месеца затвор за това, че карал мерцедеса си пиян. Не 12 г., а 4 години и половина лежа рапърът Иван Главчев-Ванко 1 в затвора за сводничество заради поправка на чл. 155 в Наказателния кодекс (НК). Законодателната промяна през 2006 г. е прокарана от тогавашната депутатка от БСП Татяна Дончева, с която тройно се намаляват санкциите за склоняване към проституция на повече от две лица и малолетни. Преди това проект с близо 300 изменения в НК, включително и на чл. 155, по който е осъден Ванко 1, пристига в парламента от Министерския съвет. Идеите за изменения обаче са отхвърлени от правната комисия. Тогавашната червена депутатка Мая Манолова взема част от тях и ги внася в парламента. Месец по-късно правната комисия е категорична, че чл. 155 няма да бъде пипан. Тогава идва процедурно предложение от Дончева, която предлага да се нанесе промяна тежките наказания за сводничество драстично да се намалят. По същото време делото на Ванко 1 е във Върховния касационен съд (ВКС). Преди поправката то се отлага три пъти заради адвоката му Виктор Михайлов. Той два пъти представя болнични листове, а веднъж е бил чужбина. Процесът е обявен за решаване дни след влизане в сила на поправката. В решението си ВКС инструктира Пловдивския апелативен съд да увеличи максималното наказание от 3 г. с 50%, тъй като по делото има доказателства за повече от 1 престъпление. В края на 2006 г. шефът на парламента Георги Пирински казва, че поправката е най-големият гаф на 40-ото народно събрание. Че изменението е скандално, единодушно изразиха мнение и прокурори, и съдии.", "date": "2018.01.27", "title": "Ванко 1 се върна в затвора след 10 години, карал пиян"}
{"url": "https://www.24chasa.bg/novini/article/6684841", "text": "Основателят на „Уикилийкс“ Джулиан Асандж поиска британския съд да отмени издадената срещу него заповед за арест, пише вестник The Guardian. Заповедта бе издадена, след като австралиецът избяга от ареста и се скри в посолството на Еквадор в Лондон, където се намира вече пет години и половина, предава \"Фокус\".  Британските власти действат след издадена от Швеция международна заповед за арест и екстрадирането му в скандинавската страна, където австралиецът ще бъде разпитан във връзка с повдигнати обвинения в сексуален тормоз, които Асандж отрича.", "date": "2018.01.27", "title": "Джулиан Асандж поиска съдът да отмени издадената срещу него заповед за арест"}
{"url": "https://www.24chasa.bg/novini/article/6684851", "text": "„За мен е голяма загадка за какви цени на енергията говори бизнесът”, каза министърът на енергетиката Теменужка Петкова в студиото на „Тази събота” по  . Преди седмица бизнесът алармира, че се очаква шоково поскъпване на храните заради по-високите цени на тока за бизнеса. „За съжаление в рамките на срещите, които направихме с бизнеса, не можа да стане ясно кои са тези търговци, които предлагат такива високи цени. Електро-енергията, която дружествата продават, е на цени от 76,09 лв.”, допълни Петкова. Тя допълни, че е призовала бизнесът да подаде сигнал до компетентните органи, които да проверят въпросните цени. „За моя изненада, Асоциацията на българския бизнес подаде сигнал за две държавни дружества”, коментира Петкова. „Освен, че с колегите ми бяхме наречени мафиоти, бизнесът каза, че в сектора не се извършват реформи. Аз не съм съгласна и за това има факти”, каза още тя. По думите ѝ оценката на Мудис са БЕХ се е повишила с два пункта, а към настоящия момент държавната енергетика разполага с 1,435 млрд. лв. „Когато някой говори, трябва преди това да види какви са фактите”, категорична е Петкова. „Дебатът за това необходим ли е проектът Белене тепърва предстои”, коментира още министърът. Според нея интересът от страна на китайските инвеститори е много сериозен. „Аз смятам, че с промените, които се извършват и към настоящия момент в енергийния сектор, визията и директивите на ЕС, трябва да бъдем много балансирани и добре да помислим, за да защитим своята енергийна сигурност”, каза Петкова.", "date": "2018.01.27", "title": "Министър Петкова: За мен е голяма загадка за какви цени на тока говори бизнесът"}
{"url": "https://www.24chasa.bg/novini/article/6684864", "text": "Започна гласуването във втория ден на балотажа от президентските избори в Чехия, който изправя един срещу друг настоящия държавен глава Милош Земан и бившия председател на Чешката академия на науките, професор Иржи Драхош, предаде ДПА. Седемдесет и три годишният Земан получи най-много гласове на първия тур, но според социологическите проучвания 68-годишният му съперник си наваксва изоставането и е възможна оспорвана битка между двамата. Петима от елиминираните на първия тур претенденти подкрепиха Драхош, предава БТА.  Земан е остър противник на имиграцията, с проруски позиции. Драхош е центрист либерал, който иска да сложи край на поляризацията в обществото, благоприятствана от популизма. Чешкият президент играе роля в съставянето на правителството, назначава членовете на Конституционния съд и може да влияе върху външната политика на страната. Около 8,4 милиона чешки избиратели са призовани да дадат гласа си. Изборните секции затварят в 14 часа местно време (13 ч. по Гринуич). Резултатите се очакват в късния следобед.", "date": "2018.01.27", "title": "Започна гласуването във втория ден от балотажа на президентските избори в Чехия"}
{"url": "https://www.24chasa.bg/novini/article/6684874", "text": "Осем иракчани са загинали, след като в събота авиацията на САЩ в Ирак по грешка е извършила удар в центъра на град Ал Багдади, съобщава AFP, като се позовава на информация от свои източници. Сред загиналите са офицер от разузнавателните служби и петима полицаи, предава \"Фокус\". От Багдад все още не са потвърдили информацията.", "date": "2018.01.27", "title": "8 загинаха след погрешен удар на въздушните сили на САЩ в Ирак"}
{"url": "https://www.24chasa.bg/novini/article/6684902", "text": "САЩ са уведомили Турция, че повече няма да доставят оръжие на кюрдските Сили за защита на народа (СЗН) и Партията на демократичния съюз (ПДС), съобщиха днес Ройтерс и ТАСС, като се позоваха на Анадолската агенция. Турската офанзива в района Африн, северозападна Сирия, срещу СЗН отвори нов фронт в сирийската гражданска война, но и обтегна отношенията с Вашингтон, предава БТА.  Съветникът по националната сигурност на Белия дом Хърбърт Макмастър е уверил Ибрахим Калън, говорителя на турския президент Реджеп Тайип Ердоган, че доставките на оръжия за СЗН и ПДС се прекратяват в телефонен разговор тази нощ. САЩ предизвикаха гнева Анкара, тъй като доставяха оръжия, обучаваха и осигуряваха подкрепа на сирийските кюрди. Според Анкара СЗН и ПДС са свързани с Кюрдската работническа партия (ПКК), която води въоръжена борба срещу турската държава от 1984 година. ПКК има бази в Северен Ирак.", "date": "2018.01.27", "title": "САЩ са уведомили Турция, че ще спрат доставките на оръжие за сирийските кюрди"}
{"url": "https://www.24chasa.bg/novini/article/6684906", "text": "Волен Сидеров пое ангажимент да съдейства още в рамките на тази седмица да подпишем тристранен протокол между Столична община, Областна администрация и МРРБ относно собствеността и бъдещите ангажименти по ремонт на стената на яз. „Бели Искър“. Това каза министърът на регионалното развитие и благоустройството Николай Нанков в предаването \"Седмицата\" по \"Дарик радио\" във връзка с ремонта на язовир \"Бели Искър\". Министърът обясни, че има няколко откровени неистини, които се разпространяват по темата. \"МРРБ 2 години, заедно със Столична община и областната администрация в предходно нейно ръководство, е направило немалко, т.е. \"нищо не е направено по темата\" звучи доста спекулативно. На първо място се възложи конструктивно обследване и техническа експертиза от Техническия експертен съвет, за да се установи дали стената е компрометирана, както се твърди в някои доклади на Инициативен комитет\", коментира Нанков и отбеляза, че в конструктивната експертиза е посочено, че при земетресение от 9 степен по скалата на Рихтер, стената на язовира няма да издържи. \"Дали при земетресение от 9 по скала на Рихтер, което не се е случвало по нашите ширини, на територията на България, от над 1 300 000 години, язовир \"Бели Искър\" ще ни е първата грижа?\", попита министърът. \"Хубаво е да се ремонтира, ще се ремонтира, но трябва да се подпише тристранен протокол, за което областният управител е бил канен многократно като собственик на язовира\", отбеляза Нанков. По думите му 800-те милиона лева, за които се коментира, че са необходими за ремонта на стената на язовира, са една спекулативна, в пъти надвишена цифра. Той обяви, че на база на индикативните стойности, които има според различните варианти сумата варира между 20 и 40 млн. лв., предава \"Фокус\".  Министърът обясни, спорът не е кой ще прави ремонтът, но собствеността е регламентирана в правните норми и право на собственост в случая е дадено на държавата, представлявана от областния управител. \"Областна администрация и областни управители никога и по никакъв начин не са отговаряли и не са извършвали ремонт на язовирни стени. МРРБ го е правило без обаче да е собственик на язовирната стена\", заяви Нанков. Той отбеляза, че областният управител многократно е заявявал, че няма капацитета да извърши подобни ремонтни дейности, не само финансов, но и експертен, технически. \"Отделно това е практиката - деветте комплексни язовира за питейно-битово снабдяване, като част от политиката във ВиК сектора, се ръководят от МРРБ\", каза още той.", "date": "2018.01.27", "title": "Нанков: Сидеров ще съдейства да се подпише протокол за ремонта на яз. „Бели Искър“"}
{"url": "https://www.24chasa.bg/novini/article/6684928", "text": "Според американския държавен Секретар Рекс Тилърсън, САЩ са против строежа на газопровода „Северн поток-2“, като по този начин Вашингтон застава зад позицията на Полша по въпроса, предава TAСС. По време на среща с полския премиер, проведена във Варшава, Тилърсън заяви, че „този проект подкопава стабилността в региона“, като според държавния секретар, „това е следващия инструмент на Русия за търсене на политическо влияние“, предава \"Фокус\".  В събота Тилърсън е на посещение във Варшава, като сред главните теми от дневния ред на срещата му с премиера Матеуш Моравецки, са отбраната и енергийната сигурност.", "date": "2018.01.27", "title": "Тилърсън: САЩ са против строежа на „Северен поток -2“"}
{"url": "https://www.24chasa.bg/novini/article/6684940", "text": "Катастрофа между два леки автомобила е станала на път I-1 в кв. \"Княжево\", съобщи читател на \"Фокус\". Инцидентът е станал преди минути в посока Перник. Движението е затруднено. Образувало се е задръстване от кръстовището между Горнобански път и Околовръстното шосе. При катастрофата няма пострадали. Нанесени са значителни материални щети по едното от превозните средства.                                                                                                                                                                                                                                                                                                                       ", "date": "2018.01.27", "title": "Катастрофа между две коли в кв. \"Княжево\" в София затруднява движението"}
{"url": "https://www.24chasa.bg/novini/article/6684946", "text": "Полша се надява САЩ да запазят за постоянно военното си присъствие на територията на страната, това е заявил външният министър Яцек Чапутович, предава РИА Новости. „Наличието на американски военни в Полша ни дава, на нас поляците, чувство за безопасност, за което ние сме благодарни“, заяви в събота първият дипломат на Варшава. Чапутович допълни, че „се надяваме това присъствие да бъде постоянно“, предаде \"Фокус\". Към момента в Полша са разположени около 3,500 американски военнослужещи.", "date": "2018.01.27", "title": "Полският външен министър: Надяваме се на постоянно военно присъствие на САЩ у нас"}
{"url": "https://www.24chasa.bg/novini/article/6684948", "text": "САЩ обещаха повече да не предоставят оръжия на сирийските Сили за защита на народа, смятани за близки до терористичната групировка Кюрдска работническа партия (ПКК), заяви говорителят на турския президент Реджеп Тайип Ердоган, Ибрахим Калън, съобщават турските медии. В телефонен разговор със съветника на Белия дом по националната сигурност Хърбърт Макмастър, Калън обсъдил операцията на турската армия \"Маслинова клонка\" срещу град Африн в Северна Сирия. Говорителят подчертал, че целта на операцията е изкореняването на терористичните групировки, заплашващи националната сигурност на Турция, и оказване на помощ на народа на Африн. Двамата са обсъдили процеса на прехода в Сирия, предава БТА.  Договорено е било Турция и САЩ като съюзници в НАТО да координират и активизират действията си от гледна точка на взаимния интерес и уважение на всички нива, се подчертава в информациите на турските медии. Преди време президентът Ердоган обвини правителството на Тръмп, че снабдява с оръжие сирийските кюрди, смятани за заплаха на националната сигурност на Турция. В същото време турският генерален щаб съобщи, че от началото на операция \"Маслинова клонка\" на 18 януари в Северна Сирия са били обезвредени 329 бойци на терористичните групировки.", "date": "2018.01.27", "title": "Турция: Ще координираме действията си в Сирия със САЩ"}
{"url": "https://www.24chasa.bg/novini/article/6684950", "text": "Проектът за парк „Изток” изкара на протест жители на столичния квартал „Горубляне” и те блокираха Околовръстното шосе, предаде  . Хората недоволстват срещу плановете на общината да създаде парк върху частните им имоти. Според протестиращите около 500 фамилии са засегнати от проекта, който предвижда върху 1250 декара между кварталите „Младост” и „Горубляне” да бъдат изградени зелени площи и атракции. Хората настояват паркът да бъде направен върху общински терени, а не върху частните им имоти. Протестиращите блокират кръстовището на бул. „Самоковско шосе” и Околовръстния път за по 10 минути на половин час.", "date": "2018.01.27", "title": "Протестиращи блокираха Околовръстното шосе в София"}
{"url": "https://www.24chasa.bg/novini/article/6684953", "text": "Учени от изследователската фондация \"Глен Даш\" със седалище в САЩ установиха, че при построяването на Хеопсовата пирамида в Гиза са допуснати грешки, заради които основата й не е идеален квадрат, съобщи Лента като цитира СайънсАлърт. Учените са на мнение, че макар древните египтяни да са имали големи инженерни способности, са се объркали и затова построеното от тях съоръжение не е с еднакви страни, предава БТА.  Въпреки че има научни доказателства, че пирамидите са построени от древните египтяни, съществуват и алтернативни версии. Те гласят, че тези съоръжения са построени с помощта на технологии, които са достъпни единствено за развити цивилизации. Следователно идеалната геометрия на пирамидите е знак за дейността на извънземни. При опитите си да реконструират външния вид на пирамидите в Гиза, какъвто е бил преди 4500 години, учените открили дефекти. След като били издигнати, пирамидите били облицовани с варовик. През 1168 г. този материал бил използван за построяване на нови домове, след като Кайро бил опожарен от арабите. Били открити 84 \"точки\", които съответствали на краищата на облицованата пирамида. Те били подложени на регресионен анализ, за да може учените да изчислят дължината на всяка страна на съоръжението. Оказало се, че западната страна е с около 14 сантиметра по-дълга от източната. По думите на учените, получените данни показват, че древните египтяни са били превъзходни строители и са можели да строят пирамиди, но са допускали грешки.", "date": "2018.01.27", "title": "Учени доказаха: Древноегипетските пирамиди са построени от хора"}
{"url": "https://www.24chasa.bg/novini/article/6684962", "text": "Има начини за справяне с мръсния въздух в София, но те не са в мерките, които Столичният общински съвет прие на сесията в четвъртък. Това заяви заместник-председателят на СОС от БСП Милка Христова, съобщиха от пресцентъра на БСП - София.  \"Основният недостатък на мерките, които СОС прие, е фактът, че те се опитват да решават последиците от проблема. Не дават възможност изобщо за избягване на този проблем, коментира заместник-председателят на СОС от БСП. - Столична община трябваше да търси подкрепа и от държавата, за да може и с много законодателни промени, да постигне ефект както по отношение на транспортния трафик, така и на битовото отопление. И по този начин изобщо да не допускаме замърсяване на въздуха. Аз искрено се надявам, че хората ще откликнат на призива на кмета на София и на СОС да не използват личните си автомобили. Но познавайки психологията на гражданите, този призив ще си остане само едно добро пожелание. Мисля, че работата по решаването на проблема със замърсения въздух тепърва предстои. Тези мерки са някакво начало, но те по никакъв начин няма да успокоят хората, живеещи в замърсените квартали\". Милка Христова предложи да бъде направена промяна в Наредбата за отдаване под наем на общинските жилища. \"Тази идея дойде от самите граждани, които неколкократно посещаваха Столична община. Говоря за представители на Инициативни комитети от кварталите \"Люлин\" и \"Красна поляна\", каза тя. - Столична община има наематели. Тези наематели в голямата си част са във Виетнамските общежития в \"Красна поляна\", които според гражданите, са основни причинители на замърсяването на въздуха. Мисля, че в договорите за наем може да поставим ново условие. Например, че при използване на горива, които са в нарушение на наредбата за горене на отпадъци, гражданите, допуснали това, ще бъдат санкционирани до степен изваждане от жилищата им. А държавата може да помогне веднага, като започне да отпуска енергийните помощи само и единствено тогава, когато отоплението е централно или се извършва с електричество\".", "date": "2018.01.27", "title": "Милка Христова: Има начини за справяне с мръсния въздух в София"}
{"url": "https://www.24chasa.bg/novini/article/6684968", "text": "Шофьор и 2-годишно дете са пострадали при катастрофа на път II-51 в района на село Глогинка. Това съобщиха от ОДМВР - Търговище. Сигналът за инцидента е подаден в 11.44 часа днес на тел. 112 в РУ - Попово. В катастрофата са участвали два автомобила, които са се ударили на път II-51 Бяла - Попово - Дралфа до разклона за село Глогинка, община Попово. По предварителна информация в инцидента са пострадали водачът на единия автомобил и 2-годишно дете. Предстои извършване на оглед на местопроизшествието, като до приключването му на пътуващите от Попово за Търговище МПС ще бъде предложен обходен маршрут през град Омуртаг, а за пътуващите в обратна посока – от кръстовището до с. Дралфа - с. Маково – с. Еленово – с. Ломци – гр. Попово.", "date": "2018.01.27", "title": "Шофьор и 2-годишно дете пострадаха при катастрофа в Търговищко"}
{"url": "https://www.24chasa.bg/novini/article/6684683", "text": "След няколкоседмично разследване полицията в Торонто стигна до заключението, че   е в резултат на двойно предумишлено убийство, предава  .  Властите засега не разкриват дали към момента има заподозрени. Вероятно е обаче жертвите да са познавали убиеца си, тъй като няма никакви признаци за насилствено влизане в дома им. Телата на 75-годишния Шърман и 70-годишната му съпруга бяха открити в мазето на къщата им в Торонто от агент по недвижими имоти, който щял да провежда огледи с клиенти. Бари Шърман бе един от най-богатите хора в Канада. Основава „Апотекс“ през 1974 г. Днес компанията изнася лекарства в повече от 115 страни и е седмият най-голям производител на генерични лекарства в света.", "date": "2018.01.27", "title": "Канадските милиардери Бари и Хъни Шърман са убити"}
{"url": "https://www.24chasa.bg/novini/article/6684685", "text": "През 48-те години на провеждане на Световния икономически форум в курорта Давос в швейцарските Алпи, се усещаше липсата на един плутократ, пише авторитетното британско издание The Times. Тази година, като президент, Доналд Тръмп поправи този пропуск, както само той е способен. Американската делегация беше най-голямата в историята, включваща десет висшестоящи служители на Белия Дом. Тръмп произнесе първата реч на американски президент от Бил Клинтън през 2000-ата година насам, предава \"Фокус\".  Според негов приятел, също милиардер, президентът е попитал какво да очаква. „Казах му, че ще получи куртоазно посрещане. В Давос винаги са учтиви, дори (президентът на Иран Хасан) Роухани получи аплодисменти“, заяви приятелят. Между среднощните партита с Енрике Иглесиас, поп певецът и танцьорите казаци и високоинтелектуалните семинари за зелени финанси, делегатите на Давос неохотно се оказаха в ситуация да признаят, че грубиянът Тръмп е най-хубавото нещо, което им се е случвало от години. „Всички правят пари, така че всички се чувстват доста добре“, заяви един мениджър на хедж-фонд, докато тичаше от една среща към друга. Има двама Тръмповци, обясниха плутократите. Импулсивният динозавър в Туитър, с неговата политика „Америка на първо място“, е непредвидима заплаха за техния либерално-капиталистки световен ред. И човекът, който прокара най-голямата данъчна реформа след Роналд Рейгън, който премахна двойните регулации и чиито назначения бяха до голяма степен сигурни. „Трябва да правите разлика между това, което той прави и неговото поведение“, заяви Джон Студзински, вицепредседател на Blackstone, частната брокерска къща. „Това, което всъщност той направи беше доста добро“. Директор в няколко борда на американски компании добавя: „Никога не знаеш какво замисля да направи, но досега не можем да се оплачем“. Тихото одобрение за Тръмп сред елита в Давос беше третирано като срамна тайна. Колкото и да одобряват икономическите му политики, много малко искаха да бъдат видени с него. Един директор на голяма компания заяви, че няма да отиде да чуе речта: „Просто не искам да съм там. Не искам да го слушам“. Друг каза, че си тръгва „преди да е пристигнал циркът“. Изпълнителният директор на JP Morgan Джейми Димон се оказа ангажиран, както и Лойд Бланкфлейн, ръководителят на Goldman Sachs. От трибуната, лидерите на Индия, Италия, Бразилия, Канада и Франция разкритикуваха САЩ за това, че са загърбили глобализацията. Бизнес фигури повтаряха като папагали, че глобализацията води към добро, а национализма е заплаха за световния мир; но симпатии можеха да се усетят дори към агресивната позиция на президента по търговията, въпреки появата на страхове от протекционизъм, след като той удари китайците с наказателни мита за миялните машини и соларните панели тази седмица. *** Давос. Президентът на САЩ Доналд Тръмп изнесе войната си с медиите на глобалната сцена, използвайки речта си на Световния икономически форум в Давос, за да декларира, че САЩ са отворени за бизнес и за да обвини неговите критици в пресата и телевизията, че са зли, порочни и съчинители на фалшиви новини, пише британското левичарско издание The Guardian. Някои от членовете на публиката, съставена от бизнес лидери, политици, академици и представители на медиите, отговориха на подновените атаки на президента с освиркване. Говорейки пред препълнената зала в петък, Тръмп се похвали с резултатите си, откакто е влязъл в Белия Дом и заяви, че никога не е имало по-добро време за бизнесите да наемат и градят в икономиката с ниски данъци и облекчени бюрократични процедури, която създава. „Светът става свидетел на завръщането на силна и просперираща Америка“, заяви той. „Тук съм, за да ви предам просто послание. Никога не е имало по-добро време да се наема персонал, да се гради, да се инвестира и да се отглежда селскостопанска продукция в САЩ. Америка е отворена към бизнеса и е конкурентноспособна отново. След години на стагнация, САЩ отново преживява силен икономически растеж. Светът става свидетел на завръщането на силна и просперираща Америка“. Но речта, в която се съдържаха заплахи за нови протекционистки мерки и предупреждение, че другите държави трябва да отделят повече средства за отбрана, бе аплодирана по-малко от тази на Еманюел Макрон, дадена по-рано тази седмица. Публиката реагира, когато Тръмп заяви, че не е разбирал колко „зли, колко порочни и колко фалшиви могат да бъдат медиите“ преди да влезе в политиката. Тревогите, че американският държавен глава ще анонсира нови протекционистки мерки се оказаха неоснователни и той се придържаше към реплики, подчертаващи, че САЩ поддържа свободната търговия, стига правилата да са справедливи. Освен това, той поиска световно сътрудничество за „денуклеаризацията на Корейския полуостров. *** Давос. В петък, президентът на САЩ Доналд Тръмп се появи с гръм и трясък на Световния икономически форум в Давос и се хвърли директно в търговски спорове със световните лидери, пише лондонският ежедневник London Evening Standard. Американският президент беше в най-бойната и най-бомбастичната си форма, спореше с репортерите и тръбеше в Туитър, че Америка „ПЕЧЕЛИ“ под неговото ръководство. Надеждите на Великобритания за изгодна търговска сделка със САЩ след Брекзит бяха засилени, когато финансовият министър на Тръмп Стив Мнучин обеща, че Обединеното кралство ще е „в предните редици на опашката“. Обещанието стопли атмосферата преди първата среща между Тереза Мей и президента, след като те се сблъскаха заради тетуитването от американския президент на пропагандата на расистката организация „Великобритания на първо място“. Тревогите на участниците бяха засилени преди пристигането му, когато той обяви в Туитър: „Скоро тръгвам към Давос, Швейцария, за да кажа на света колко велика е Америка и колко добре се справя. Нашата икономика е в бум и с всичко, което правя, тя ще се подобрява още повече... Нашата страна най-накрая ПЕЧЕЛИ отново!“ *** Давос. Масовите протести отново са на дневен ред, след като президентът на САЩ Доналд Тръмп заяви, че в края на краищата ще пристигне на официална визита във Великобритания, пише британското крайно-ляво издание Morning Star. Демонстрациите вече започнаха да се планират от мащабната „Коалиция Спри Тръмп“, в която участват повече от 40 организации на активисти, десетки депутати, организацията на британските профсъюзи, 13 индивидуални профсъюза, академици, журналисти и други. Активистите започват да организират протестите месеци преди визитата, за да максимизират натиска върху правителството да отмени поканата. Директорът на „Глобална справедливост сега“ Ник Диърдън, чиято група е част от кампанията „Спри Тръмп“, заяви: „Най-разделящият и опасен американски президент в модерното време отново заплаши, че ще дойде във Великобритания, след срамната пресконференция с Тереза Мей. Коалицията „Спри Тръмп“ вече отказа два пъти Тръмп да идва в Лондон и очакваме да го направим и трети път. А дори и да дойде, не се заблуждавайте, ще има масови демонстрации и протести, по време на които ще покажем какво точно мислим за американския президент и ще дадем трибуна на тези, които той атакува и унижава“. Първият голям протест е насрочен в Лондон за 17 март. Демонстрациите ще бъдат координирани с други мероприятия в Глазгоу, Кардиф, из цяла Европа и дори САЩ.", "date": "2018.01.27", "title": "Вижте коментарите в британския печат за участието на Тръмп в Давос"}
{"url": "https://www.24chasa.bg/novini/article/6684726", "text": "Един човек загина, а двама бяха ранени при стрелба в централната част на Амстердам. Това съобщиха в Туитър от холандската полиция, предадоха АФП и  . Пострадалите са откарани в болница, а стрелецът все още се издирва, допълват от агенцията.                                                                                                                                                                                                                                                                                                                       ", "date": "2018.01.27", "title": "Един загинал и двама ранени при стрелба в центъра на Амстердам"}
{"url": "https://www.24chasa.bg/novini/article/6684741", "text": "Постоянният представител на САЩ в ООН Ники Хейли твърдо отрече слуховете, че има любовна връзка с американския президент Доналд Тръмп, предаде ДПА. \"Това е напълно невярно. То е много обидно и отвратително\", каза Хейли в интервю за \"Политико\". Тя заяви, че е била обект на подобни слухове преди, и смята, че те са дело на хора, които не харесват успешните жени, предава БТА.  Слуховете се разпространиха, след като авторът на скандална книга за Белия дом и кандидат-президентската кампания на Тръмп през 2016 г. Майкъл Улф намекна в американско телевизионно предаване, че президентът има любовна връзка. Улф обаче каза, че нямал достатъчно доказателства, за да включи всички подробности в книгата си \"Огън и ярост: в Белия дом на Тръмп\", която се превърна в бестселър след излизането си от печат този месец. \"Президентът прекарваше значително количество лично време с Хейли в \"Еър форс уан\" и се смяташе, че я гласи за национално политическо бъдеще\", написа Улф в книгата си. Той заяви, че информацията е достатъчна за това проницателните читатели да разберат, че именно Хейли е замесена в любовната връзка, за която се твърди. Хейли каза, че Улф представя фактите погрешно. Тя е била в президентския самолет \"Еър форс уан\" веднъж и тогава там са присъствали няколко човека. Хейли заяви, че никога не е разговаряла насаме с Тръмп за своето политическо бъдеще, както твърди Улф.", "date": "2018.01.27", "title": "Ники Хейли отрече слуховете за любовна връзка с Тръмп"}
{"url": "https://www.24chasa.bg/novini/article/6684743", "text": "\"Нека злото ви забрави. На всички българи - здраве и плодородна година. Честит празник \"Сурва\" на перничани\". С тези думи лидерът на БСП Корнелия Нинова се обърна към всички хора, дошли да отбележат традиционния празник в Перник. Това съобщиха от пресцентъра на БСП.  \"Възхищавам ви се. За 27- ми път организирате кукерските тържества, които са част от нематериалното културно наследство на ЮНЕСКО. Вие цените и пазите традициите, които са запазили българщината през всички изпитания\", допълни тя. Нинова изтъкна, че именно традициите ще ни съхранят като народ и занапред. \"Щастлива съм да видя тук толкова млади хора и деца. Ето нещо, в което трябва да ги възпитаваме - да тачат обичаите на предците си и да ги пренасят напред в годините. Нека бъдат здрави и силни българи\", каза още Корнелия Нинова.", "date": "2018.01.27", "title": "Нинова в Перник: Трябва да възпитаваме децата си да пазят традициите"}
{"url": "https://www.24chasa.bg/novini/article/6684751", "text": "Днес и утре (28 януари) „БДЖ - Пътнически превози” ЕООД ще осигури 4 000 допълнителни места във влаковете, които се движат между София и Перник. Това съобщиха от пресцентъра на БДЖ. Увеличаването на броя на вагоните и мотрисите за влаковете между двата града се прави за удобство на всички, които желаят да посетят Международния фестивал на маскарадните игри „Сурва”, който се провежда в Перник. Празничен концерт ще се проведе на пл. „Кракра“ в рамките на 27-ия Международния фестивал. Това съобщиха от пресцентъра на Община Перник. Концертът ще се състои от 19.00 часа днес. Изпълненията на детско танцово студио „ХОРЦЕ“ при 125 СУ „Боян Пенев“ - София, с художествен ръководител Весела Генчева, танцов клуб “ПЛАМЕНЕЯ“ и танцова формация „Пендари“ от град Банкя, с ръководител Величка Живкова ще огласят и разтърсят Перник с настроение и положителни емоции. Празничната вечер ще включи песни на славея на народната музика Валерия Момчилова и младия и талантлив изпълнител Антонио Симеонов. От 10.00 до 17.00 часа днес в централната градска част ще се провеждат състезателни фестивални дефилета на участниците във февстивала. От 11.00 до 14.00 часа пред Двореца на културата ще се състои втората сцена за гостуващите чуждестранни групи. От 11.00 до 16.00 часа в Общинския младежки дом ще се проведат творчески ателиета за деца „Сподели Сурва“ . В 18.00 часа в Сурвакарско село ще започне фолклорната програма “На мегдана”. В 19.00 часа в Първо фоайе на Дворец на културата ще се състои среща с гостуващите чуждестранни групи “Приятели без граници”. На 28 януари от 10.00 до 17.00 часа в централна градска част ще се проведат състезателни фестивални дефилета. От 11.00 часа в Естрада, Градски парк, ще се проведе кулинарно шоу. От 11.00 до 16.00 часа в Общинския младежки дом ще се проведат творчески ателиета за деца „Сподели Сурва“. От 11.00 до 17.00 часа пред Двореца на културата ще се състои Втора сцена за българските групи. От 18.00 часа на пл. “Кракра” ще започне официалното закриване на фестивала “До нови срещи, Сурва”. С увеличени състави ще се движат следните влакове: - Бързият влак № 5621 от София за Благоевград, който заминава от Централна гара София в 07:40 ч. и пристига в Перник в 08:33 ч.; - Бързият влак № 5622 от Благоевград за София, който тръгва от Благоевград в 16:05 ч. и пристига в Перник в 17:36 ч. Влакът заминава от Перник в 17:38 ч. и пристига в София в 18:36 ч.; - Бързият влак № 6620 от Кюстендил за София, който тръгва от Кюстендил в 07:05 ч. и пристига в Перник в 08:57 ч. Влакът заминава от Перник в 09:04 ч. и пристига в София в 09:53 ч.; - Бързият влак № 6621 от София за Кюстендил, който заминава от София в 08:00 ч. и пристига в Перник в 08:55 ч.; - Крайградският пътнически влак № 50208 от Перник за София, който тръгва от Перник в 10:00 ч. и пристига в София в 10:50 ч.; - Крайградският пътнически влак № 50275 от София за Перник, който заминава от Централна гара София в 11:00 ч. и пристига в Перник в 11:45 ч.; - Крайградският пътнически влак № 50274 от Перник за София, който тръгва от Перник в 13:00 ч. и пристига в София в 13:50 ч.; - Крайградският пътнически влак № 50207 от София за Перник, който заминава от Централна гара София в 15:20 ч. и пристига в Перник в 16:07 ч.; - Крайградският пътнически влак № 50279 от София за Радомир, който тръгва от София в 16:05 ч. и пристига в Перник в 17:15 ч.; - Крайградският пътнически влак № 50278 от Перник за София, който заминава от Перник в 17:00 ч. и пристига в София в 17:57 ч. За осигуряване на допълнителна възможност за пътуване с влак между София и Перник, на 27-и и 28-и януари извънредно ще се движат следните шест влака: - Крайградският пътнически влак № 50275 от София за Перник, който заминава от Централна гара София в 11:00 ч. и пристига в Перник в 11:45 ч.; - Крайградският пътнически влак № 50274 от Перник за София, който тръгва от Перник в 13:00 ч. и пристига в София в 13:50 ч.; - Крайградският пътнически влак № 50279 от София за Радомир, който тръгва от София в 16:05 ч. и пристига в Перник в 17:15 ч.; - Крайградският пътнически влак № 50278 от Перник за София, който заминава от Перник в 17:00 ч. и пристига в София в 17:57 ч.; - Крайградският пътнически влак № 50281 от София за Перник, който тръгва от София в 17:25 ч. и пристига в Перник в 18:12 ч.; - Крайградският пътнически влак № 50280 от Перник за София, който заминава от Перник в 19:10 ч. и пристига в София в 20:00 ч. Цената на билет за пътуване от София до Перник е 2.30 лв. Притежателите на железопътни карти ползват намаление от крайната цена, като за тези клиенти билетът е на стойност 1.35 лв. „БДЖ - Пътнически превози” ЕООД предлага и еднодневни карти за неограничено пътуване между София и Перник в рамките на един ден. Цената на картата е 4 лв. Клиентите на националния железопътен превозвач могат да получат подробна информация за разписанията на влаковете от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2018.01.27", "title": "БДЖ пусна 4000 допълнителни места във влаковете София-Перник заради \"Сурва\""}
{"url": "https://www.24chasa.bg/novini/article/6684756", "text": "\"Около 4000-5000 души повече са използвали градския транспорт в петък в сравнение с предишния ден. Данните са на база на повечето закупени билети. Надяваме се хората да имат съзнание, че, ако в тези дни всички ние слезем от колите си, ще допринесем въздуха, който всички дишаме, да е по-чист.\" Това заяви кметицата на София Йорданка Фандъкова в студиото на \"Събуди се\" по Нова тв. Тя разказа, че след призива си софиянци да не пътуват с личните си автомобили заради мръсния въздух в петък, тя самата е избрала да ползва автобус 76 от своя квартал \"Манастирски ливади\". „Усилията на Столична община не са само в една посока. Цената на тока не я вдигаме ние, но по отношение на повишената цена на билета за градския транспорт, заложихме въвеждането на зелен билет на цена от 1 лев за цял ден за цялата градска мрежа. Надяваме се от него да се възползват хората, които по финансови причини не биха ползвали градския транспорт\", каза Фандъкова и добави, че в дни с по-висока от допустимата концентрация на фини прахови частици общината има готовност да пуска повече автобуси, трамваи и тролеи. Кметицата уточни, че се правят засилени проверки, за да се прекъсне пътя на отпадъчните материали от контейнерите до домовете. Важно е да не се вадят горивни отпадъчни материали, които замърсяват въздуха. Фандъкова посочи това по повод сигнал, че се глобяват клошари за ровене в кофите. \"Един от сериозните замърсители на въздуха е използването на твърдо битово гориво. Работим с Министерството на околната среда и водите, за да се изработят стандарти за въглища с по-малко съдържание на сяра, които да се продават\", каза Йорданка Фандъкова. Столичната кметица посочи още, че с Министерстово на труда и социалната политика работят заедно за ограничаване на проблема. Общината реализира пилотен проект в Нови Искър за предоставяне на горивни системи, които работят на еко пилети, както и за отпускане на такива пилети за 1 година. \"Това са краткосрочните мерки. Работим и по редица дългорочни мерки, като в нашата програма те са над 100, сред които доизграждането на метрото и зелена система\", посочи Фандъкова. Сред проектите на общината е и новата гора на София - с помощта на граждани се планира засаждането на нови 12 000 дървета. За 2018 г. в бюджета за столицата са заложени повече средства за миене на улиците. За сравнение в македонската столица Скопие живеят 1 млн. души, а градските власти също взеха спешни мерки. Сред тях са специален режим на фабриките, намалено работно време, забрана за движение на тежкотоварни автомобили, безплатен градски транспорт и др.", "date": "2018.01.27", "title": "Фандъкова: 5000 души повече са пътували  с градски транспорт в петък заради мръсния въздух"}
{"url": "https://www.24chasa.bg/novini/article/6684753", "text": "Ферибот с около 50 души на борда е в неизвестност от повече от седмица край бреговете на тихоокеанската държава Кирибати, заявиха днес властите, цитирани от Асошиейтед прес. Новозеландският спасителен координационен център каза, че е изпратил военен самолет, който да помогне за претърсване на района. Издирването се ръководи от Фиджи, предава БТА.  Властите заявиха, че фериботът тръгнал на 18 януари от остров Нанути за Южна Тарауа. Очаквало се 240-километровото пътуване да продължи два дни.", "date": "2018.01.27", "title": "Ферибот с 50 човека на борда е в неизвестност от 7 дни край Кирибати"}
{"url": "https://www.24chasa.bg/novini/article/6684755", "text": "Американският министър на отбраната Джеймс Матис изтъкна дипломацията като начин за справяне със севернокорейската криза, предадоха Ройтерс и Асошиейтед прес. \"Дипломацията би трябвало да наложи разум върху безразсъдната реторика и опасните провокации на Ким\", каза Матис, имайки предвид севернокорейския лидер Ким Чен-ун. \"Международните усилия за оказване на натиск трябва да продължат\", заяви той на среща с южнокорейския министър на националната отбрана Сон Йон-му в щабквартирата на Тихоокеанското командване на САЩ в Хавай. По думите му отговорът на заплахата остава дипломация, \"подкрепяна с наличните военни варианти, за да се гарантира разбирането, че нашите дипломати говорят от позицията на силата\", предава БТА.  По-рано тази седмица южнокорейската външна министърка Кан Кьон-хва каза, че кризата със севернокорейската ядрена програма трябва да се реши по дипломатически път и че използването на военна сила за уреждане на въпроса е \"неприемливо\". Тя също така изрази увереност, че САЩ първо ще се консултират с правителството в Сеул, ако трябва да се разгледа военен вариант. Матис приветства олимпийските преговори между Пхенян и Сеул, но заяви, че те не би трябвало да отклоняват вниманието от целта за денуклеаризация на Северна Корея, по която има международно съгласие. Сон каза, че преговорите между двете Кореи целят \"в крайна сметка да доведат Севера до диалог със САЩ\".", "date": "2018.01.27", "title": "Джеймс Матис: Дипломацията трябва да наложи разум на лидера на Северна Корея"}
{"url": "https://www.24chasa.bg/novini/article/6684321", "text": "Иван Багрянов, който бе осъден на смърт от Народния съд през 1945 г., ще се окаже последният земеделски министър на България, притежател на собствена ферма, по-точно на огромно стопанство. Багрянов е завършил агрономство в Германия и далеч преди да стане политик, създава стопанството “Мизхар паша” край Разград, което е притежател на земите на няколко селища и произвежда в промишлени количества всичко, което земята в Добруджа ражда. Но поради чувство за дълг Багрянов, след като вече е бил земеделски министър в продължение на един мандат, се навива да поеме след смъртта на цар Борис Трети българското правителство през 1944 г., което води до смъртта му на следващата година. За земеделските министри при соца не може и да се мисли да притежават нещо повече от градинка в двор на къща. Докато са министри, а и след това те разчитат единствено на това, което се полага на номенклатурата.  Любопитното е обаче, че и сред 15-те министри на земеделието след промените през 1989 г. няма нито един, който да разполага с много земеделска земя, да има цяло стопанство или да е крупен производител на каквато и да е земеделска продукция. Не че някои от тези хора нямат фирми, и то по няколко. Но става въпрос предимно за консултантски дружества, които помагат срещу заплащане на фермерите да пишат проекти, с които да получават европейски пари. Само Румен Христов, който беше два пъти земеделски министър в служебни правителства, притежава нещо като завод за производство на опаковки от дърво. Но и той върти добре развита консултантска фирма. Сред ексземеделските министри на прехода има и милионери Единственият, за когото това може да се твърди със сигурност, е Мехмед Дикме. Но и неговите милиони не са точно от земеделие, а от широко разпространеното днес изграждане на слънчеви електроцентрали. Просто човекът е бил на точното място в точното време. Немалка група от тях са нещо като професионални политици, доколкото такива в България изобщо съществуват. Те идват от целия политически спектър - от левицата, през центъра до десницата, като се мине и през всички крила на земеделските партии. Те стават министри по силата на това, че имат влиятелни приятели. И след мандата си правят опити да се върнат отново в политиката, някои от тях - като се присъединяват към съвсем други партии. Особена роля сред партийните назначения на поста играят хората на ДПС, защото движението управляваше земеделието в продължение на около 8 години. Третата по-мащабна група земеделски министри са учените и преподавателите. Те идват от Селскостопанската академия, от Пловдивския аграрен университет, от Института по тютюна и от други институции. И обикновено след края на мандата си се връщат обратно там. - разлюбеният от Ахмед Доган политик, който година и половина след като ДПС изтегли преждевременно от поста и взе, че напусна движението, е единственият от бившите земеделски министри, който е легален милионер, чиито пари са документирани, и то напълно открито. Още през 2005 г., малко след отстраняването му от поста, Дикме основава дружеството “Евроагроконсулт 2005” ЕООД с уставен капитал от 5000 лв. Съдружник му е хотелиерът Стефан Шарлопов, но 2-3 г. по-късно той се оттегля. “Евроагроконсулт 2005” ЕООД се занимава с консултиране на овощари и има няколко успешни проекта с череши и други плодове. Самият Дикме се хвали публично, че е внасял овощия от Италия Но от последните публикувани финансови отчети на това дружество личи, че то притежава и немалко специализирана строителна техника, т.е. очевидно има доста широк кръг от дейности. Само че според същите отчети последните две години излиза на малка загуба. Далеч по-интересен е бизнесът на Дикме с фотоволтаични централи. Ексминистърът заедно с родения през 1989 г. Светослав Бобойчев основават през 2009 г. две фирми - “Екоенерджи Солар” ЕООД и “Екосолар” ЕООД, с предмет на дейност изграждане на фотоволтаични централи. Две години по-късно - на 17 октомври 2011 г., двамата сключват договор с южнокорейския гигант “Самсунг”, по силата на който му продават дяловете си в двете фирми. Но междувременно едната е получила от общината във Враца разрешение за изграждане на парк от 10 мегавата в местността Коломановото, а другата фирма - за 15-мегаватова централа в същата местност. Разполага и с одобрени искания за свързване с енергийната мрежа. За всичко това двамата получават от южнокорейците общо 5 млн. евро, т.е. по силата на притежаваните дялове Дикме би трябвало да е получил 2,5 млн. евро. Забележителното е, че всичко това става в навечерието на големите скандали, които тресяха енергетиката по време на първото правителство на ГЕРБ и приблизително година преди да бъде наложен мораториум върху по-нататъшното изграждане на слънчеви електроцентрали. Няма доказателства, че Дикме е продал на южнокорейците готова централа, а по-скоро проект, който е докаран до необратим етап. Самата централа през 2016 г. все още се строеше според публикации в местни медии във Враца. В договора със “Самсунг”, който е публикуван в Търговския регистър, е отбелязано само, че двамата продават дяловете си във фирмата, сумата, нотариално завереният факт, че е платена, и че двете страни нямат претенции една към друга. С други думи, Дикме е направил това, което мнозина по онова време правеха в енергетиката - изграждаха проекти, но без да се нагърбват с реализацията им, и после намериха добри купувачи Дикме притежава и половината от още една фирма, очевидно посветена на фотосоларната енергетика: “Солар Груп България” ЕООД. Тя е регистрирана в столичната “Зона Б-18”. Но очевидно е създадена малко късничко - чак през 2010 г. Според финансовите ѝ отчети дружеството има 0 лева приходи. Друг министър, също набеден за много богат - криво или право, е  Само че по времето, когато той излезе от властта, вече бяха в сила разпоредбите на Закона за предотвратяване и установяване на конфликт на интереси. Те забраняваха на бивши министри да се занимават с дейности в области, които са ръководили, освен ако не става въпрос за преподавателска работа. За срок от една година. “За да избегна конфликта, основахме заедно с бившия ръководител на агенцията по храните Йордан Владов неправителствената организация “Земеделие и гори”, която е с нестопанска цел. Краят на мандата ми като министър обаче съвпадна с началото на новия програмен период и много селскостопански производители почнаха да ме търсят като консултант. Така, след като паднаха ограниченията на закона, започнах да се занимавам и с консултантски бизнес”, разказа за “24 часа” Мирослав Найденов. Той твърди, че помага предимно на животновъди - това е тясната му специалност, включително и на браншовата асоциация “Пасищно животновъдство”. Повечето от фирмите, които консултира, се занимават по думите му с обичайни, стандартни дейности - животновъдство и биоземеделие. Сред клиентите му обаче е и ферма от Врачанско, която отглежда прочутата порода говеда “Блек Ангъс”, които се отглеждат за месо. Найденов признава, че има слабост към тази порода, а и изобщо към обръщането на животновъдите към породи, които дават по-необичайно и изискано месо. Радва се, че след неговия клиент все повече фермери се обръщат към тази порода и тя намира все повече последователи у нас. Но не желае да парадира с това колко печели. Живее както и преди в София, но почти всеки уикенд е или в апартамента си във Враца, или в наследствената къща във врачанското село Челопек. От 2 г. е председател на Съюза за стопанска инициатива на гражданите - една от четирите работодателски организации, членки на тристранката, и твърди, че това му отнема време и енергия. бе първият земеделски министър след промените, изкарал пълен мандат. И последният, засега. Той оглавяваше Министерството на земеделието и горите между 1997 и 2001 г. в правителството на Иван Костов, а след това почти без прекъсване е в ръководните органи на браншови асоциации. В момента е шеф на Асоциацията на земеделските производители в България - една от най-мощните браншови организации в сектора. През 2009 г. Върбанов се върна в парламента като депутат от Синята коалиция, но няколко месеца по-късно се откри грешка при преброяването на бюлетините в една избирателна секция и мандатът му бе прекъснат. През 2010 г. се върна като независим депутат. Но политическата кариера далеч не е единственото занимание на Върбанов. Той участва в няколко фирми в различни браншове. Съдружник е, собственик или управител на “Екобилдинг ДВ”, “Камелия-Васил Гетов 2” ЕООД (очевидно “Камелия” идва от името на жена му), “Скай блу 33”, “Скай Соларс енд Партнерс” и “Изи-танк Плевен”. Не всички тези фирми обаче работят. “Скай Соларс енд Партнерс” например е създадена, след като се свързва с китайски инвеститори, които искат да строят фотоволтаични централи в България. Но по-късно Върбанов признава в интервю, че ситуацията у нас ги е разколебала. Последната имуществена декларация на Венцислав Върбанов е от 2014 г. и според нея той притежава апартамент от 168 квадрата в столицата (на името на сина му Даниел) и малко по-малък в Плевен. Не декларира значителни суми като депозити в банка или скъпи коли. За разлика от него  когото повечето хора днес свързват с издигането му от Реформаторския блок за кандидат за президент, има добър бизнес и не го крие. Христов беше два пъти министър на земеделието, макар и в служебни правителства - първо в това на Ренета Инджова, а след това и в кабинета на Стефан Софиянски. А в кабинета на Филип Димитров бе зам.-министър на земеделието и един от авторите на поземлената реформа. Макар да минава повече за политик, Румен Христов е доста успешен бизнесмен. Той притежава фирма “Удекс” ЕООД, която произвежда европалети, дървени опаковки, дървена ламперия и други стоки. Тя е бенефициент на около 2 млн. лв. европари по различни проекти и ако се съди по отчетите ѝ, има стабилни приходи от около 2 млн. лв. всяка година. Притежава и 100% от фирма “Уд Бул”, която се занимава със селскостопанска дейност, но има по-скромни приходи. И е едноличен собственик на консултантската фирма “Еко Прециз”, която работи в столицата и е специализирана в писане на проекти за европейски програми. Част от бившите министри на земеделието се пробват в политиката, при това в целия политически спектър. Някои по-успешно, други не толкова. например дойде в политиката от бизнеса - тя бе изпълнителен директор на “Мел инвест холдинг”. Но след като изкара министерстването във втория кабинет на ГЕРБ, се озова в парламента. На 21 август м.г. Танева роди близначките Нелина и Паная, но след месец-два се върна в парламента и в момента участва активно в заседанията в пленарната зала и в оглавяваната от нея земеделска комисия. Нихат Кабил също може да бъде наречен политик - след края на мандата си бе известно време депутат от ДПС. Има две фирми и участия в ръководните органи на още три, но всички до една или отчитат загуби, или са без дейност. Миналата година Кабил оглави софийската организация на ДПС. Не е известно с какво се е занимавал, докато беше извън полезрението на медиите. “Занимавах се с неща, които лично ми доставят удоволствие и не са за широката публика. Пък и не забравяйте, че в продължение на 5 години бях изпаднал в много тежко положение - прокуратурата търсеше от мен щети за 150 млн. лв. Нищо не излезе от тази работа, но постоянно обикалях органите да давам обяснения”, каза за “24 часа” Кабил. В политиката се пробва и друг бивш земеделски министър - позабравеният днес  на когото бе съдено да оглавява поста съвсем за кратко – от януари до юни 1996 г., след като предшественикът му  бе принуден да подаде оставка в правителството на Жан Виденов заради зърнената криза. Шиваров, който от години оглавяваше БЗНС “Александър Стамболийски”, се опита да създаде нов съюз на левите земеделци, но от начинанието нищо не излезе. След мандата на Жан-Виденовото правителство бе почти цял мандат депутат в групата на левицата. Днес е пенсионер. Самият Чичибаба е може би най-ексцентричният земеделски министър на прехода. Всички помнят телевизионните кадри, в които камерата и репортерът го гонят на летището и той гърбом им заявява, че зърнена криза у нас няма. Може и да е бил прав, защото съдът напълно го оправда, макар и чак през 2009 г. Самият Чичибаба почина 4 години по-късно - през 2013 г.  Интересна “порода” земеделски министри са учените, макар че всички те оглавяваха ведомството за кратко, предимно в служебни кабинети. Обикновено те се връщат обратно в учебното заведение или институт, от който са дошли, а след това се пенсионират. Предпоследният земеделски министър  е професор по фитопатология, дългогодишен служител и после директор на Института по тютюна. Когато Пламен Орешарски бе премиер през 2013 г., Бозуков стана председател на Селскостопанската академия, но при следващото правителство на ГЕРБ министър Десислава Танева го уволни. Когато стана министър, Бозуков пък уволни Румен Порожанов от поста шеф на ДФ “Земеделие”, но впоследствие пък Порожанов го наследи на министерския пост. В момента Бозуков работи отново в Института по тютюна като редови учен. който беше министър в правителството на Орешарски, е професор, ръководил два мандата Агрономическия факултет на Аграрния университет в Пловдив и в продължение на 8 години е бил негов ректор. След министерския си мандат в служебното правителство на Пламен Орешарски Греков се връща да довърши мандата си като ректор, от който му оставаха още 2 години, и изкара на поста до 29 януари 2016 г. “Дори и сега ме срещат хора, с които съм контактувал като министър, и оценяват това, което съм направил. Освен това като преподавател имам към 10 000 изпитани студенти, които в момента са на възлови места в системата на земеделието и това ми дава повод за гордост от постигнатото”, похвали се пред “24 часа” Греков. който беше земеделски министър в служебното правителството на Марин Райков, дойде от Тракийския университет, но се изкуши от политиката. През 2016 г. влезе в парламента от листата на АБВ и там беше заместник-председател на земеделската комисия. В момента е пенсионер. Учен е и  който оглавяваше земеделското министерство в края на кабинета “Станишев”. След мандата Софийската градска прокуратура го обвини за скандални заменки на гори, подписани в последния момент преди налагането на мораториума над тях. През 2012 г. обаче Софийският градски съд го оправда.  Част от най-първите министри на земеделието след промените през 1989 г., които днес са доста позабравени, имат нерадостна съдба. Георги Танев например, който беше министър в правителството на Любен Беров, май ще бъде запомнен единствено с прословутите 150 хиляди тона царевица от американски помощи, от чиято продажба се облажиха частни фирми. На Танев прокуратурата повдигна обвинение за безстопанственост за 7 млн. долара. Шумното дело се проточи цели 10 години и в крайна сметка през 2004 г., когато Танев бе вече на 69 г., бе оправдан. През 2012 г. обаче синът му Иван Танев отново възкреси за медиите името на баща си, защото бе арестуван в операцията на МВР “Универсалният”. Беше му повдигнато обвинение за ДДС измами с хранителни продукти. Делото още не е приключило. Днес едва ли някой си спомня министрите Георги Стоянов и Станислав Димитров, които си поделяха поста в правителството на Филип Димитров. А би трябвало, защото двамата юристи бяха едни от авторите на законите, с които бе проведена поземлената реформа и земеделските земи бяха върнати на притежателите им. И двамата са юристи. Станислав Димитров започна писането на законите, но се наложи да напусне правителството, защото стана конституционен съдия и като такъв се пенсионира години по-късно. След края на мандатите си и двамата имаха успешни кариери като адвокати. Което не е чудно при положение, че в правителството на Димитров имаше доста юристи от Втори адвокатски колектив.", "date": "2018.01.27", "title": "Ексминистрите на земеделието - милионери и пенсионери"}
{"url": "https://www.24chasa.bg/novini/article/6684785", "text": "„Няма шанс да подкрепим искането на БСП за референдум по Истанбулската конвенция. Това е поредното цинично предложение, което идва от тяхна страна”, заяви в „Събуди се” по Нова тв лидерът на партия ВОЛЯ Весели Марешки. По негово мнение няма как да не се подкрепят текстове, които се отнасят до защита правата на жените и децата и правото им на достоен живот. По отношение на вота на недоверие той заяви, че няма как ВОЛЯ да участва в \"един такъв безсмислен цирк\", когато липсва алтернатива. „Искаме президентството и парламентът да се разпуснат, защото там няма реални хора, а високоплатени артисти, на които някой им пише речите. Те ги наизустяват и ги произнасят. Правим отчет на една година на президентската институция. Аз харесвам човекът Румен Радев, а не президентът Румен Радев, който само хули депутатите”, каза още Веселин Марешки. „В залата се видя един беззъб вот, който накрая се превърна и в циничен, защото един от депутатите на БСП каза, че разчитат на Патриотите да ги подкрепят”, поясни лидерът на ВОЛЯ.", "date": "2018.01.27", "title": "Марешки: Няма шанс да подкрепим референдум за Истанбулската конвенция"}
{"url": "https://www.24chasa.bg/novini/article/6684786", "text": "Авиобомба от времето на Втората световна война беше намерена днес на строителна площадка в центъра на Хонконг, съобщи полицията в китайския специален административен район, цитирана от ТАСС. Невзривилият се снаряд, дълъг 140 см и с диаметър 45 см, бил открит в района Ван Чай на дълбочина към 15 м от работници, изграждащи нов лъч на метрото. На мястото са изпратени сапьори, които ще се опитат да обезвредят бомбата или да я унищожат чрез контролирана експлозия, предава БТА.  Строителите са евакуирани от опасната зона. Като предпазна мярка властите наредиха временно да бъде затворен намиращ се наблизо спортен център. Според специалисти бомбата е от периода на японската окупация на Хонконг, започнал на практика едновременно с бомбардировката на Пърл Харбър през декември 1941 г. и продължил до 1945 г. В този район и преди са били намирани и обезвреждани подобни боеприпаси.", "date": "2018.01.27", "title": "Откриха авиобомба от Втората световна война в центъра на Хонконг"}
{"url": "https://www.24chasa.bg/novini/article/6684802", "text": "Според системата за прогнозен потенциал на замърсяване с фини прахови частици на територията на София, днес се очаква повишение на нивата на фини прахови частици във въздуха. Това съобщиха от пресцентъра на Столична община. За намаляване на замърсяването от Столична община призовават жителите и гостите на София да ограничат движението на личните си автомобили и да използват градски транспорт. Особено внимание се обръща на собствениците на автомобили с екологичен клас под ЕВРО4, които да ограничат придвижването с тях. В случай, че използвате личния си автомобил, от Общината молят да не оставяте двигателя включен при престой по-дълъг от 3 минути. Столична община призовава домакинствата, които се отопляват на дърва и въглища, при възможност да използват електрически уреди за отопление или друго екологично отопление. Столична община осигурява допълнителни автобуси по две от линиите до Витоша. Това са най-натоварените автобусни линии - 66 и 63. Възложени са извънредни проверки да извършват Столичен инспекторат за нерегламентирано изгаряне на отпадъци и на Пътна полиция при СДВР. Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито.", "date": "2018.01.27", "title": "И днес се очакват повишени нива на фини прахови частици във въздуха в София"}
{"url": "https://www.24chasa.bg/novini/article/6684810", "text": "Почти невъзможно е да се намери персонал за домовете за деца и текучеството е голямо. Това обяви в предаването „Тази събота” по   Весела Банова, психолог и бивш зам.-председател на Държавната агенция за закрила на детето (ДАЗД) по повод скандала с насилие в центъра за деца с увреждания в Габрово. Нужни са образовани хора, които са готови да учат цял живот, уточни Банова.  През изминалата седмица започнаха проверки в центровете за настаняване на деца и младежи с увреждания в Габрово. Причината са скандалните записи, от които се вижда как  . Видеозаписите с грубо отношение към децата са от 2016 г. и 2017 г., но излизат наяве сега заради междуличностен конфликт. Последваха взаимно обвинения и уволнения. Премиерът Бойко Борисов поиска оставката на председателката на ДАЗД Офелия Кънева. Кметът на Габрово уволни директорката на центъра за деца с увреждания „Хризантема“ в Маринела Лазарова. Тя обаче ще оспорва заповедта за уволнение. Междувременно проговори детегледачката заснета в един от клиповете. И внесе поредна доза шокиращи разкрития. „Тия клипове и всякакви други които правеха по цял ден използваха за развлечение. Използваха децата за развлечение”, обяви Татяна Донкова. Казусът \"Хризантема\" не бива да поставя под съмнение процеса на извеждането на децата от социалните домове у нас, обяви вицепремиерът Томислав Дончев. Проверките в дома са констатирали административни нарушения и са съставени пет акт, обяви в предаването „Тази събота” зам.-социалният министър Росица Димитрова. Проверките продължават, уточни тя.На въпроса какви са заплатите в тези центрове, тя каза, че те се определят от съответната община. Започнахме най-накрая да говорим за грижата за децата, надявам се да не приключи с този случай в Габрово, коментира кметът на града Таня Христова.", "date": "2018.01.27", "title": "Весела Банова за насилието над деца в Габрово: Няма достатъчно подготвен персонал"}
{"url": "https://www.24chasa.bg/novini/article/6684987", "text": "Ръководството на Турския медицински съюз трябва да бъде сменено, заяви днес говорителят на турското правителство Бекир Боздаг, след като съюзът публикува изявление, в което отрече войната, съобщава ДПА. Турското медицинско сдружение трябва да смени своето ръководство с лекари, \"които обичат своя народ и страна\", обяви в Туитър турският правителствен говорител на фона на продължаващата турска военна операция в Сирия, предава БТА.  Бордът на Турския медицински съюз трябва \"или да напусне, или да махне думата \"турски\" от наименованието си\", заяви Бекир Боздаг. Турският правителствен говорител направи този коментар, след като вчера президентът Реджеп Тайип Ердоган осъди медицинското сдружение като \"привърженици на терористите\" В четвъртък Турският медицински съюз разпространи изявление, в което се казва, че \"войната е предизвикан от хората проблем на общественото здраве\" и че лекарите са положили клетва да защитават живота. Изявлението открито се противопоставя на войната, без да назовава конкретна военна операция, и призовава за мир, посочва ДПА. Турските власти задържаха десетки хора по обвинения в \"терористична пропаганда\" в социалните медии във връзка с офанзивата, която турската армия започна миналата събота срещу сирийския град Африн. Сред задържаните има журналисти, които са критикували нахлуването в Северна Сирия. Медицинският съюз евакуира офиса си в Анкара заради заплахи. Водещата правозащитна организация Амнести интернешънъл организира кампания, в която призовава за защита на медиците. Медицинският съюз и по-рано е влизал в сблъсък с президента Ердоган, включително за отношението към активистите, които протестираха в защита на истанбулския парк Гези през 2013 г., припомня агенцията.", "date": "2018.01.27", "title": "Боздаг: Бордът на Турския медицински съюз трябва да напусне, или да махне \"турски\" от името си"}
{"url": "https://www.24chasa.bg/novini/article/6684999", "text": "Има реална възможност за влизане на страната ни в Шенгенското пространство до края на годината, заявиха в Русе евродепутатите Андрей Новаков и Емил Радев. Според тях, през последните три месеца е било направено много за приемане на България в Шенгенското пространство и до края на годината има предпоставки да се осъществи тази цел. България вече е във визовата информационна система и визовия калкулатор, припомни Андрей Новаков и добави, че за реално приемане в Шенгенската общност страната ни има подкрепа от европейските институции, каквито са Европейската комисия и Европейският парламент. Наскоро такава подкрепа е била изразена и от страна на Германия, която бе една от държавите с резерви до сега. Влизането в Шенгенското пространство ще разтовари международния трафик през Русе и ще облекчи натоварената граница, каза Андрей Новаков. Той заяви още, че, като член на Европейския парламент, полага усилия да осигури европейско финансиране на важни инфраструктурни проекти, какъвто е проектът за Дунав мост 3 при Русе. Двамата евродепутати Андрей Новаков и Емил Радев смятат, че няма никаква предпоставка за промяна на мястото на Русе като център на Северния планов регион и смятат, че този статут на дунавския град не може да се промени. Дунавският град е бил винаги безспорен лидер в този регион, подчерта Новаков.", "date": "2018.01.27", "title": "България влиза в Шенген до края на годината?"}
{"url": "https://www.24chasa.bg/novini/article/6685006", "text": "САЩ трябва незабавно да се изтеглят от северния сирийски регион Манбидж, заяви днес турският външен министър Мевлют Чавушоглу, цитиран от Ройтерс. Турският президент Реджеп Тайип Ердоган заяви в петък, че турските войски ще прочистят турско-сирийската граница от кюрдски бойци и може да продължат на изток до границата с Ирак, включвайки Манбидж - стъпка, която създава риск от конфронтация с американските сили, съюзени с кюрдите, предава БТА.  Говорейки пред репортери днес, Чавушоглу заяви, че Турция иска да види конкретни стъпки от САЩ, които трябва да прекратят подкрепата си за сирийските кюрдски Сили за защита на народа.", "date": "2018.01.27", "title": "Чавушоглу: САЩ незабавно да се изтеглят от северния сирийски регион Манбидж"}
{"url": "https://www.24chasa.bg/novini/article/6685017", "text": "Близо 58 милиарда йени (533 милиона долара) в криптовалута са изчезнали от японска борса заради хакерска намеса, съобщиха местни медии, цитирани от ДПА. Платформата Койнчек (Coincheck), която е оператор на дигиталната валута НЕМ (NEM), съобщи на сайта си вчера, че спира продажбите и тегленията на валутата, както и търговията с повечето други криптовалути и японски йени. Президентът на платформата Коичиро Вада се извини за инцидента и посочи, че може да се наложи компанията да потърси финансова подкрепа, предава БТА.  Койнчек, която се определя като водещата борса за търговия с биткойн и други криптовалути в Азия, уточни, че е открила нерегламентиран достъп до системата вчера рано сутринта. През 2014 г. около 48 млрд. йени бяха изгубени на борсата за търговия с биткойн Ем ти Гокс (Mt Gox) в Токио.", "date": "2018.01.27", "title": "Над 500 млн. долара изчезнаха след хакерска атака срещу японска борса \nза криптовалути"}
{"url": "https://www.24chasa.bg/novini/article/6685030", "text": "Милиардерите затворници в Саудитска Арабия скоро ще бъдат освободени. Това обяви най-известният от задържаните - Ал Уалид бин Талал, предава  .  Принцът посрещна телевизионен екип на Ройтерс в стаята си в хотел в столицата Рияд. Луксозният хотел служи като затвор повече от два месеца. Бин Талал каза, че очаква самият той да бъде освободен до дни и дори да запази състоянието си, което се оценява на 17 милиарда долара. Някои от саудитските богаташи вече са на свобода, защото сключиха сделка с кралското семейство и се съгласиха да платят на държавата огромни суми. В края на миналата година около хиляда благородници, бизнесмени и високопоставени служители бяха арестувани по заповед на престолонаследника на Саудитска Арабия. Официалната версия е борба с корупцията, а неофициалната, че младият принц Мохамед бин Салман отстранява конкурентите си по пътя към пълната власт.", "date": "2018.01.27", "title": "Освобождават арестуваните саудитски принцове"}
{"url": "https://www.24chasa.bg/novini/article/6685044", "text": "Регионалният министър Николай Нанков отговори утвърдително на въпрос дали би предложил промени, които забраняват промяна на пола в гражданските регистри. \"Да, с твърдо убеждение бих подкрепил това, с изключение на случаите с хермафродити, които са наистина много редки\", заяви министърът в предаването \"Седмицата\" по  . Повереното му ведомство отговаря за Закона за гражданската регистрация, в който липсва ясен регламент в посока на пола. Това позволява на редица организации да подпомагат хора, решили да сменят пола си, но без да са преминали през хирургически процедури и хормонални терапии. Николай Нанков посочи, че ще инициира дебати в тази посока. \"Всяка стъпка по темата предизвиква дискусии и разделение в обществото, но аз лично смятам, че подобна поправка би била напълно резонна и отчитам като пропуск, че не е направена\", коментира регионалният министър.", "date": "2018.01.27", "title": "Нанков: Бих предложил да се забрани промяна на пола в гражданските регистри"}
{"url": "https://www.24chasa.bg/novini/article/6685071", "text": "Водоснабдителната и канализационна мрежа в България е четири пъти по-дълга от републиканската пътна мрежа – тя е над 90 хил. км под земята, които изискват огромен ресурс за поддръжка. Това каза в предаването „Седмицата” на Дарик радио министърът на регионалното развитие и благоустройството Николай Нанков, съобщиха от пресцентъра на МРРБ.  „С новия закон за ВиК, който инициираме, целим да структурираме по-ефективна регламентация на един от най-чувствителните сектори в държавата. Целта ни е да се подобри моделът на управление и социалната компонента , качеството на услугата по доставка, отвеждане и пречистване на водата”, обясни министър Нанков. Той подчерта, че в някои области таванът на социална поносимост е достигнат и там няма да има повишение на цената на водата. „Съвместно със социалното министерство ще дефинираме понятието уязвими потребители и ще изработим механизъм за тяхното подпомагане. По изрично мое настояване гражданите в тази категория ще получават до 1,5 кубика безплатна вода на месец“, каза още регионалният министър. Той напомни, че в населените места, в които няма канализация и пречиствателни станции за отпадъчни води, хората плащат само за доставката на питейна вода до домовете им. Но категорично не и за отвеждане и пречистване, които са останалите два компонента в ценообразуването на водата. Министър Нанков каза още, че с новия закон за ВиК ще се създаде и подземен кадастър за системите, което ще улесни ремонтните дейности и инвеститорите. В момента под 5% от ВиК мрежата у нас има кадастър. Регионалният министър обясни, че след като се уреди въпросът със собствеността на язовир „Бели Искър”, ще започнат действия за ремонт на съоръжението. „Направихме експертна група, която извърши обследване на стената, за да преценим какво е състоянието й. Становището е, че тя би се компрометирала само при земетресение от над 9-та степен по Рихтер, каквото в България не е имало”, каза министърът. „Няма случай областен управител да е ремонтирал язовир. Тези за питейни нужди се ремонтират от МРРБ, както в момента рехабилитираме язовирите „Христо Смирненски” и „Студена”. Така че ще ремонтираме и „Бели Искър“, но след проектиране, за да се установи точното състояние и нуждата от ремонт, защото сегашната сума, която се лансира в общественото пространство от 80 млн.лв., е меко казано завишена”, каза министър Нанков. „В случая с язовир „Бели Искър“ всяването на необосновани страхове от областния управител сред хората е по-голям грях от непознаването му на закона”, коментира Николай Нанков. „2018 година трябва да е последната, в която лепим винетки по стъклата на автомобилите. От догодина те стават електронни и ще се проверяват автоматично по електронен път”, каза министър Нанков. С въвеждането на тол системата цените на винетките за леки автомобили няма да поскъпват. Министърът обясни, че в периода от 7 месеца, докато системата се внедрява, трябва да се изготви предложение за обхвата на пътищата, които тя ще засяга, както и за нейното тарифиране. „Моето лично мнение е, че тол такса и електронни винетки трябва да има за всички нови и рехабилитирани пътища”, коментира министър Нанков. Тол системата ще е достатъчно гъвкава, за да може в бъдеще да се разшири като обхване и новопростроени магистрални участъци и скоростни пътища. „Ще създадем максимални условия за улесняване на водачите на товарни автомобили за плащане на тол таксите. Ще разположим 500 автоматични пункта, ще има възможност за плащане по интернет, на границата, както и плащане на месечна база”, обясни Нанков. Министърът отбеляза, че след въвеждане на тол системата се очакват приходи от над 1 млрд.лв. годишно, които могат да се изразходват само за ремонт и строителство на пътища. „В момента събираме 350 млн.лв. от винетки, като едва 103 млн.лв. идват от товарни коли, а останалата сума се събира от леките автомобили. Почти няма страна в света, в която леките коли да плащат повече. Сега обръщаме тази логика, ще се възползваме и от геостратегическото положение на България, защото транзитният трафик ще заплаща повече”, обясни Николай Нанков. В предаването Николай Нанков информира, че 65 общини вече са с приети Общи устройствени планове. 119 общини в момента са в етап на разработване, като през 2018 г. за тази дейност МРРБ е осигурило 4.1 млн.лв. За догодина ще бъдат предвидени нови 6 млн.лв., за да може всички 265 общини да изготвят общите си устройствени планове. „Това е устройствена защита, защото аман от хаотично застрояване“, коментира министърът.", "date": "2018.01.27", "title": "Нанков: Безплатни 1,5 кубика вода на месец за уязвимите потребители"}
{"url": "https://www.24chasa.bg/novini/article/6685125", "text": "Последната група от 26-ата национална антрактическа експедиция заминава утре за ледения континент, съобщи ръководителят на експедицията проф. Христо Пимпирев, цитиран от БТА. Групата от полярници заминава утре в 19.05 часа от терминал 2 на летище София по маршрута: Рим - Сантяго де Чили - Пунта Аренас - остров Кинг Джордж - остров Ливингстън. В групата са геолозите - д-р Камен Бонев и д-р Дочо Дочев, лекарят Мартин Любомиров, логистиците Мирослав Цвятков и Николай Николов, както и екипът, работещ по международен образователен проект. В него са писателката и физичка Людмила Филипова, и астрофизикът Нуно Перейра от Университета в Бежа, Португалия. По сателитния телефон от Антарктида командирът на българската станция \"Св. Климент Охридски\" инж. Йордан Йорданов е съобщил, че всички полярници на ледения континент са в добро здраве, изпълняват предвидените дейности по график и очакват новото попълнение от учени.", "date": "2018.01.27", "title": "Последната група български полярници заминава за Антарктида утре"}
