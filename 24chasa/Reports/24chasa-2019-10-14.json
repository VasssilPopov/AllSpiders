{"url": "https://www.24chasa.bg/novini/article/7708376", "text": "Рязкото поевтиняване на туристическите услуги и свързаните с тях транспортни разходи през септември докара дефлация от 0,3% на месечна база и за първи път от една година насам това намали годишната инфлация под 2,5 процента. За периода септември 2019 г. спрямо септември 2018 г. тя е 2,3%, показват данните на НСИ. Годишната инфлация у нас бе стигнала 3,6% през април, но оттогава насам въпреки кратките колебания трендът е към понижение. Транспортът през септември е поевтинял с 1% спрямо предния месец. Това обаче не се дължи на горивата, чиито цени бележат леко покачване, а на рязкото намаление на транспортните разходи, свързани с туризма. Пътническият въздушен транспорт е поевтинял с цели 16,3%. В същото време нормалното за септември поевтиняване на почивките е довело до рязък спад от 15,9% на цените на пакетните услуги и до цели 20,5% по-евтини хотелски нощувки. Почти с 1 процент през септември са поевтинели облеклата и обувките, със 7,2% - разходите за развлечения и култура, ресторантите - с 2,3%, а жилищното обзавеждане и домакинските уреди - с 0,3%. През септември статистиката отбелязва съвсем леко поскъпване на храните и напитките - с 0,6%. Началото на учебната година и подготовката за нея през септември естествено са увеличили разходите за образование с 1,9% на месечна база. Лекарствата са поскъпнали през септември спрямо август с 1%, но стойността на лекарските и зъболекарските услуги е останала на равнището на август.", "date": "2019.10.14", "title": "Животът поевтинял през септември заради спад на цени в транспорт и туризъм"}
{"url": "https://www.24chasa.bg/novini/article/7708486", "text": "Началникът на Генералния щаб на руската армия Валерий Герасимов разговаря днес по телефона с началника на Генералния щаб на турската армия Яшар Гюлер на фона на турската военна операция \"Извор на мира\" в Сирия, предаде ТАСС. Двамата са обсъдили ситуацията на сигурността в Сирия и ежедневните събития там, съобщи турската страна. По-рано днес в телефонен разговор министрите на отбраната на двете страни Сергей Шойгу и Хулуси Акар обсъдиха координация на съвместната дейност. На 9 октомври Турция започна операция \"Извор на мира\" в Северна Сирия, която е насочена срещу сирийските кюрдски бойци от Силите за защита на народа. \"Не съвсем\", каза Ушаков в отговор на въпрос доколко действията на Турция съответстват на този принцип. Кремъл призовава турската страна да действа в съответствие със ситуацията в Североизточна Сирия и да не предприема стъпки, които може да попречат на политическото разрешаване на кризата в страната, заяви помощникът на руския президент. В отговор на молба да се коментират съобщения в медиите за преговори на представители на Дамаск и Анкара, които са се състояли в руската военна база в Хмеймим, Ушаков посочи, че не знае нищо конкретно за това, макар да е чел подобни информации. Представителят на Кремъл също така заяви, че не знае какви \"червени линии\" има за Сирия турският президент Реджеп Тайип Ердоган. В отговор на въпрос дали Русия е против военната операция на Турция в Сирия Ушаков посочи, че позицията на Москва е била изложена след телефонния разговор между руския президент Владимир Путин и Ердоган преди началото на турската офанзива.", "date": "2019.10.14", "title": "Началниците на генералните щабове на Русия и Турция обсъдиха ситуацията в Сирия"}
{"url": "https://www.24chasa.bg/novini/article/7708379", "text": "София е в световния топ 20 на градовете по поскъпване на имотите за второто тримесечие на годината, класирайки се на 19-о място сред всичките 150 града, включени в класацията. Сред европейските градове е на девето място, показват данните на консултантската компания Knight Frank. В българската столица цените на жилищата са нараснали с 9,6% на годишна база при средно 3,5% на всички градове от индекса на Knight Frank. Средното годишно поскъпване на имотите в България за същия период според данните на Евростат е 5%, но то включва и останалите пет големи града в България. Тенденцията е към намаляване на ръста, както е и в класацията на Knight Frank. Пикът беше в края на 2016 г., когато средното нарастване на цените на жилищата на годишна база на градовете, включени в класацията на компанията, беше стигнало 6,7%. Сега от Knight Frank отбелязват, че растящата икономическа несигурност, политическите кризи и безпокойството за достъпността на жилищата понижават нагласите на основните жилищни пазари и това е довело до снижаване на средния ръст до 3,5%. На върха на класацията е китайският град Сиан с 25,1% поскъпване, следван от Будапеща с 24,2% и др. ", "date": "2019.10.14", "title": "София в   топ 20 по  поскъпване на имоти"}
{"url": "https://www.24chasa.bg/novini/article/7708384", "text": "Продължават започналите тази сутрин протести в град Барселона, Испания, като към момента има сериозен брой демонстранти и те се насочват към международното летище \"Ел Прат\". Блокиран е Терминал-1 на летището. Това съобщава пресцентърът на МВнР. По данни на испанските власти 10 души са ранени на летището, нито един от тях - сериозно. Няма данни за пострадали български граждани. По информация на посолството ни в Мадрид ситуацията в Барселона от сутринта е динамична и постоянно се променя. Към момента на летище \"Ел Прат\" са били отменени 67 полета. Персоналът за обслужване на клиенти на различните компании препоръчва на засегнатите пътници да не напускат терминалите. Към момента Каталунската транспортна служба информира за следните затворени от демонстранти пътни артерии: C-31 (посока от Ел Прат към Кастелдефелс), B-210 край град Гава (провинция Барселона), C-17 край град Вик (провинция Барселона), национален път N-II край град Матаро (провинция Барселона), C-31/C-252 и GI-632 край град Вергес (провинция Жирона) и също така C-37 край град Керол (провинция Тарагона), N-249 - между селищата Есплуга де Франколи и Валс (провинция Тарагона), B-20 (булевард \"Диагонал\") и В-10 (квартал Барселонета посока Льобрегат) в самия град Барселона. В испанските медии има информация, че една от протестиращите групи е обявила мобилизация като насочва около 1200 автомобила и към летището в Мадрид \"Барахас\". От МВнР съветват българските граждани, които пребивават в Каталуния или възнамеряват да посетят тази автономна област, да планират придвижването си внимателно, като предвидят сериозен времеви толеранс за достигане на целта на пътуването си, особено до международното летище \"Ел Прат\" в Барселона. От там препоръчват и да се избягват протестите и големите струпвания на хора, както и да се спазват указанията на местните сили за сигурност - полиция, Гражданска гвардия, Mossos d'Esquadra, Guardia Urbana de Barcelona и т.н. Информация за затворени поради стачни действия пътища може да се получи от Каталунската транспортна служба, като службата публикува информация и на своя интернет сайт  Посолството на България в Мадрид, както и Генералното ни консулство в Барселона следят ситуацията и са готови да оказват съдействие при необходимост. Българските граждани могат да се свържат с посолството на България в Мадрид на телефони: +34 913455761; +34 913456651, дежурни телефони в извънработно време: + 34 913 455 761; + 34 913 456 651, с Генералното консулство на България в Барселона - на телефон 0034 619 217 097.", "date": "2019.10.14", "title": "Външно: Блокиран е Терминал 1 на летище \"Ел Прат\" в Барселона (Обновена)"}
{"url": "https://www.24chasa.bg/novini/article/7708328", "text": "Кървав Петковден почерни днес малкото казанлъшко градче Крън - при зверска катастрофа в ранните часове на 14 октомври загинаха 6 мъже. Сред тях петима на възраст между 18 и 30 години са от Крън - приятели и съседи, които живеели на една улица в циганската махала на градчето и често можело да бъдат забелязани в една компания. Двама от мъртвите са братя. Шестата жертва е габровец - Л.У. на 42 години, с настоящ адрес в София. Той е пътувал сам в автомобила си от Казанлък на север към Габрово. Трагедията стана на пътя Казанлък - Габрово към 1,10 часа в понеделник недалеч от кръстовището за Крън и село Хаджидимитрово. На това място пътят е почти прав, а ограничението на скоростта заради кръстовището е 50 километра в час. Въпреки това по неизяснени все още причини лекият автомобил Мерцедес със старозагорска регистрация, който пътувал към Казанлък, напуска своето платно наляво, навлиза в насрещното и се удря челно в пътуващ там габровски лек автомобил Ауди. Ударът бил толкова свиреп, че всички пътници в двете коли умират намясто. Назначената по случая техническа експертиза тепърва ще установява с каква точно скорост са се движели двата автомобила, но мигновената смърт на хората и нанесените щети по колите показват, че тя вероятно е била доста над допустимата от ограничението. Очевидци казаха, че телата на загиналите били разпокъсани в автомобилите, а седалка на мерцедеса се забила във волана. В него се возели 5 младежи от Крън. Веднага след инцидента се заговори, че те се връщали от годеж, но това не беше потвърдено. Зад волана бил 18-годишният Юлиян А., който има шофьорска книжка от месец март т.г. Колата му била подарък от родителите. Самият Юлиян се бил върнал неотдавна от гурбет в Италия, където брал грозде. Взетата кръвна проба ще покаже дали момчето е употребило алкохол или наркотици, преди да подкара бързата кола. Негов приятел, дошъл вчера на мястото на катастрофата, се кълнеше, че Юлиян не пиел алкохол. Проба е взета и на шофьора от Габрово. Най-възрастен сред загиналите крънчани е друг Юлиян - мъжът е на 30 години. Той имал дете, но били разделени с жена си. Баща му Атанас Щерев сподели, че синът му излязал вечерта в неделя, като дори останил запалена лампата в стаята си на втория етаж в къщата им. Родителят бил нощна смяна и няма представа накъде е поел Юлиян във фаталната вечер. Останалите 3 жертви - Георги Х., на 19 години, и братята Валентин С., на 20 години, и Илия И., на 18 години, са ергени. Фамилиите на двамата са различни, тъй като имали една майка, но различни бащи, обясниха от прокуратурата. В Крън вчера жалеха жертвите, но и се надяваха трагедията да бъде за урок на всички, които не спазват никакви правила, щом седнат зад волана. Там все още не бяха решили дали да обявят траур в кметството си заради 5-те жертви. От ОДМВР в Стара Загора вчера обявиха, че с 6-те жертви от понеделник сутрин загиналите по пътищата на областта от началото на годината досега вече са 32. Те са с 6 души повече в сравнение със същия период на миналага година. Миналия петък в прохода Хаинбоаз, на територията на област Стара Загора, при друга тежка катастрофа загинаха 4 души от сливенското градче Шивачево - баба, дядо и двете им внучета, които нямаха никаква вина за трагедията. Сред 32-те жертви от началото на годината в областта е и жена на 74 години, която почина в неделя около 16,55 часа в района на село Богомилово, недалеч от Стара Загора. Тя се возела на предната седалка в лек автомобил \"Хонда\", управляван от жена на 48 години. Водачката не спряла на знак \"Стоп\", навлязла в кръстовище и била блъсната от двежещ се по пътя с предимство лек автомобил \"Мерцедес\". При удара хондата се завърта на платното за движение и получава втори удар - този път от лек автомобил \"Хонда джаз\", който също бил на пътя с предимство. Виновната за произшествието шофьорка е с политравма и опасност за живота в старозагорската Университетска болница. Проверка с дрегер намясто показала, че тя не е употребила алкохол. В болницата е и шофьорът на колата \"Хонда джаз\", който е на 59 години. Той е със счупен десен глезен, но няма опасност за живота му.", "date": "2019.10.14", "title": "Шофьор на 18 г. уби себе си и още 5-има в зверска катастрофа край град Крън (Обзор)"}
{"url": "https://www.24chasa.bg/novini/article/7708564", "text": "“Нямаме никакво основание или притеснение да не се срещнем и с нашия събрат от Руската православна църква Волоколамския митрополит Иларион (Алфеев). Това е въпрос на църковно съзнание и уважение към свещения сан.” Това пишат 4-ма митрополити от Светия синод в отговор на писменото обяснение на Пловдивския владика Николай защо не е уважил срещата с представителите на Руската православна църква на 9 октомври. В него той казва, че се създава усещане, че Българската православна църква би могла да вземе решение по “украинския въпрос” под външен натиск в резултат на лобирания. “Изпитах известно смущение, защото не е типично гости от братски поместни православни църкви да бъдат посрещани от Светия синод в пълен състав. Разбирам, че междувременно срещата в Светия синод е била отменена и делегацията е била приета в друг формат. Ще кажа – слава Богу!”, написа митропилит Николай. Отговорът на неговото обяснение е подписан от Ловчански митрополит Гавриил, Варненски и Великопреславски Йоан, Неврокопски Серафим и Видински Даниил. Те са участвали в срещата с Иларион на 9 октомври, на която Николай е отказал да присъства 4-мата митрополити, участвали в срещата, казват, че изявлението на митрополит Николай е породило смущение и недоумение сред църковното общество в България. “Срещата с Волоколамския митрополит Иларион и придружаващите го духовници нямаше задължителен характер. Съгласно изпратеното от главния секретар на Светия синод Мелнишки eпископ Герасим с благословението на Негово Светейшество Българския Патриарх Неофит до синодалните архиереи писмо, беше оставено на избора на всекиго от нас с оглед на нашата служебна програма и епархийски дела, дали може или не може да присъства”, пише в изявлението на митрополитите Гавриил, Йоан, Серафим и Даниил. Те казват още, че са се отзовали на покана така, както и за много други срещи, включително и по т.нар. украински въпрос, както го нарича митрополит Николай в своето публично обяснение.  “Основополагащо за нормалното функциониране на всяка общност е доверието и взаимното уважение между нейните членове. При възникването на каквито и да е въпроси, недоумения, неясноти или противоречия, включително несъгласия по дадени въпроси, сред българските архиереи първото място, където тези въпроси могат и трябва да се разгледат, са заседанията на Светия синод. Общуването чрез отворени писма може да бъде оправдано само тогава, когато не съществуват легитимни средства за комуникация. В противен случай не даваме пример за отношения на братска любов и доверие, а по-скоро рискуваме да всеем съблазън и смущение сред верните (Мат. 18: 6 – 7)”, пишат 4-мата митрополити. Те са категорични, че не приемат внушения, че сме “малка църква”, и се омаловажават независимите управленски решения на автокефалната Българска православна църква, както пише в писмото на Пловдивския владика, който критикува и 9-ото място в диптиха, на което Руската православна църква е поставила българската, и припомня, че Русия става православна благодарение на мисионерите от Българската автокефална църква. “От реда на диптисите не произтичат никакви привилегии. Те имат богослужебен характер. Използването им в подобен контекст не беше аргумент при вземането на решение на Светия синод при произнасянето му за неучастие в Критския събор през 2016 г. Времето за вземане на едно или друго решение е въпрос на преценка на съборната, самоуправляема Българска православна църква и не се влияе от това кога една или друга поместна църква е взела или отказва да вземе решение по съществен въпрос за единството на Светото Православие”, се казва в изявлението на владиците. ", "date": "2019.10.14", "title": "Четирима владици срещу Николай Пловдивски за срещата на синода с руския митрополит (Обзор)"}
{"url": "https://www.24chasa.bg/novini/article/7708562", "text": "    Случайно съвпадение, без връзка, е изявлението на бизнесмена Иво Прокопиев часове преди делото ЕVN, по което той е подсъдим. Така източници от МВР коментираха написаното от издателя на “Капитал” в неговите медии, където той отрича да е бил заплашван. В четвъртък, без да посочва името му, на въпрос за разследване по повод изнудване на депутата Делян Пеевски и бизнесмена Ахмед Доган главният прокурор отговори, че по същия начин се реагира и на заплахи, “дошли по надлежния ред от лице, което е бизнесмен, собственик на медийна група и е публично известен с критичните си позиции спрямо прокуратурата”. С изявлението си в понеделник Иво Прокопиев лично потвърди, че той е визираният от главния прокурор бизнесмен. “Не съм получавал никакви заплахи, както и не съм подавал никакви сигнали до прокуратурата или друг компетентен орган във връзка със заплахи.” Той научил от МВР как външен източник съобщил на полицията, че е получена информация за потенциална заплаха. Тя била заради журналистически разследвания и публикации. “В тази връзка органите на реда извършват проверки на различни конфликтни ситуации. Аз и колегите ми им оказваме пълно съдействие”, обясни издателят. Прокопиев вмъква и името на главния прокурор Сотир Цацаров и заместника му Иван Гешев. “Публичното посочване - многократно от г-н Сотир Цацаров, а напоследък и от кандидата за негов приемник г-н Иван Гешев - на “Капитал” и мен лично като основен опонент и проблем на статуквото е обективна предпоставка за потенциални посегателства от страна на всеки, който се чувства засегнат от критични публикации или си мисли, че по този начин ще угоди на някой силен на деня”, казва издателят. Според осведомени има заплаха и тя не е била писмена, но вече пред дома и офиса на Прокопиев има полицейски патрули. Източници на “24 часа” смятат, че развитие по този казус ще има след седмица, и уточняват, че проблемът на бизнесмена не е свързан с издателския му бизнес, а с негови финансови проблеми в сделки извън “Капитал” и “Дневник”. Негов бивш партньор припомни неофициално пред “24 часа”, че в последните седмици около Иво Прокопиев се развива друг казус и той е свързан с фирмата SPARK за електрически автомобили, които се ползват за споделено пътуване в София. В началото на октомври представители на българо-литовската компания, в която съакционер е Иво Прокопиев, обявиха във фейсбук, че вандали са счупили и катастрофирали 15 коли и интензитетът на атаките се увеличава с всеки изминат ден. Според екипа на Прокопиев става дума за “добре подготвено и организирано престъпление”, което може да спре услугата. МВР тогава обясни, че става дума за тийнейджъри вандали. Бившият партньор на Прокопиев допуска фирмата SPARK да има сериозни финансови проблеми и атаките срещу колите да са допълнителен фактор за закриване на дейността ѝ в България. Точно за финансови проблеми на Иво Пропокиев, аналогични от периода 2010-2013 г., пише и вестник “Телеграф” в понеделник, чийто издател е депутатът Делян Пеевски. В публикацията от понеделник се припомня, че тогава бизнесменът обявява, че се готви неговото убийство, заминава за Сингапур, като в България остава над 200 милиона евро дългове в различни бизнес начинания. От прокуратурата отказаха да коментират изявлението на Прокопиев. Всъщност нито МВР, нито прокуратурата официално са съобщавали за заплахи, отправяни към него.", "date": "2019.10.14", "title": "Случайно съвпадение - в деня  на делото EVN бизнесменът  Прокопиев отрича да е заплашван  и благодари на Цацаров"}
{"url": "https://www.24chasa.bg/novini/article/7708468", "text": "34-годишен жител на Каноза ди Пулия, до град Бари, нападнал гол и пиян на улицата българската си приятелка. Според италианските медии бившият наркоман не се примирявал с раздялата с българката и искал с всички средства да спре заминаването ѝ за родината. Без дрехи и сериозно подпийнал, той се нахвърлил с лакти и юмруци върху полицаите, дошли да го усмирят. Опитал даже да измъкне оръжието на един от тях. По-късно мъжът бил откаран в затвора в град Трани, област Пулия. Станало ясно, че не можел да приеме раздялата с бившата си българска жена, заради което я подлагал на тормоз, преследване и насилие. През август т.г. в Италия влезе в сила промяна на Наказателния кодекс, наречена Червен код, която предвижда ускоряване на съдебната процедура за престъпления като домашно насилие, тормоз, сексуално насилие. Предвижда се в случаите на червен код полицията да уведомява мигновено прокуратурата, дори и устно, за да се задейства процедурата за този вид престъпления. Това трябва да стане най-късно до 3 дни от регистрирането на оплакването от страна на жертвите или на други лица. Новият закон вписа в Наказателния кодекс и друга промяна, свързана с т.нар. revenge porn. Предвидено е наказание от 1 до 6 години затвор и глоба от 5000 до 15 000 евро за онзи, който след като се е снабдил или реализирал снимки или видео със сексуален характер, ги разпространява без съгласието на заинтересованото лице, ако те са били за частна употреба.", "date": "2019.10.14", "title": "Гол и пиян мъж напада българка в Италия"}
{"url": "https://www.24chasa.bg/novini/article/7708561", "text": "Жители на столичния кв. \"Люлин\" задържаха и предадоха на полицията уличен грабител. В сряда около 14 ч. те чули крясъци на момиче и веднага се притекли на помощ. 13-годишната жертва била нападната от мъж, който се опитал да отмъкне чантата й. След това побягнал. Хората обаче тръгнали след него и го съборили на поляна до блоковете в 10-а част. Той оказал съпротива в опит за се измъкне. Полицаите пристигнали за минути и сложили белезниците на злосторника.", "date": "2019.10.14", "title": "Жители на \"Люлин\" хванаха мъж, опитал да ограби момиче на 13 г. и го предадоха на полицията"}
{"url": "https://www.24chasa.bg/novini/article/7708635", "text": "Сирийската армия влезе тази вечер в северния град Манбидж в съответствие със споразумение с кюрдските милиции, постигнато на фона на турската военна операция срещу тях в района, предадоха световните агенции, като се позоваха на сирийските държавни медии. Новината бе потвърдена от представител на местните власти в Манбидж - град, контролиран от военен съвет, свързан с кюрдите. Той каза, че сирийски военни са влезли в Манбидж и са се разположили по фронтовите линии, предава БТА. Градът се намира в североизточната част на сирийската провинция Алепо, на 85 километра от едноименната регионална столица. Сирийската армия се е насочила и към други контролирани от кюрдските милиции населени места, за да заемат позиции срещу настъпващите турски военни части и техни арабски съюзници. Подкрепяните от Русия сирийски правителствени сили не загубиха време и се възползваха от внезапното изтегляне на американските войници от страната след турската инвазия, за да се разположат дълбоко навътре в контролираните от кюрдски милиции райони южно от границата с Турция, отбелязва Ройтерс. Върховният представител на Европейския съюз за външната политика и сигурността Федерика Могерини заяви днес, че турската военна операция в Сирия е тласнала кюрдите в ръцете на сирийското правителство и Русия, предаде ТАСС. \"Една от последиците, за които предупреждавахме още преди началото на турската операция, бе именно, че тя ще тласне кюрдските сили в ръцете на режима на Асад и руснаците. Не искахме да станем свидетели именно на това\", каза Могерини след срещата на министрите на външните работи на страните от ЕС в Люксембург. Тя увери, че Европейският съюз \"никога не се е отказвал от подкрепата си за кюрдите\".", "date": "2019.10.14", "title": "Сирийската армия влезе в Манбидж"}
{"url": "https://www.24chasa.bg/novini/article/7708367", "text": "Три нови имена бяха закачени днес на символичното \"Дърво на живота\" във ВМА, създадено в памет на донорите. Това са трима души, дали през 2019 г. втори шанс за живот на пациенти във ВМА. Така болницата отбелязва Европейския ден на донорството, който е на 12 октомври. \"По традиция, вече 12 години отдаваме нашата дълбока признателност към всички донори и искреното си уважение и благодарност към близките, които в най-трудния момент са взели такова зряло решение да дарят органите на своите близки. Благодарение на това, от един донор се спасяват поне по 4 човешки живота\", каза началникът на ВМА ген. майор проф. Венцислав Мутафчийски. Годината все още не е приключила, но до момента тя е една от слабите, в която са осъществени твърде малко донорски ситуации - едва 13. При 3 от тях са били спасени пациенти във ВМА, нуждаещи се от чернодробна трансплантация. Въпреки този спад, ръководството на болницата, заедно с екипите, работят активно за подобряване както на операционните зали, така и за разширяване на трансплантационните екипи. \"Отделихме повече от милион и половина от бюджета си, за да реновираме операционните зали и апаратурата, в които се случва това чудо – в момента те са последна дума на технологиите, най-модерните в България. Разширихме трансплантационните екипи – вече не една, а две клиники участват в реализирането на донорските ситуации и на трансплантационния процес – Клиниката по чернодробно-панкреатична хирургия и трансплантология и Първа клиника по коремна хирургия\", отбеляза началникът на ВМА. Обновен е и центърът, който подготвя, следи и изпраща пациенти, които се нуждаят от белодробна трансплантация и който се гирижи за следтранспантационното им лечение. Два екипа от пулмолози ендоскописти дори са в момента на обучение в Испания, други два предстои да започнат обучение в Австрия. \"Това е дълъг процес и ние не се заблуждавме, че ще стане лесно. Нашето обучение, преди да започнем да правим чернодробните трансплантации, ни отне 2 години\", каза ген. майор Мутафчийски.  \"Трябва много да се говори и да се обяснява по темата за донорството. Това е един високо благороден акт и трябва много ясно да се обясни какво значи мозъчна смърт - че това на практика е мъртъв човек\", посочва началника на ВМА мерки, с които може да се подобри донорството у нас, тъй като България е на едно от последните места по брой донори годишно. На събитието със закачането на имената на донорите просъстваха и зам.-здравният министър Бойко Пенков, шефът на ИА \"Медицински надзор\" д-р Росен Иванов, пилотите от 16-та транспортна авиогрупа „Враждебна”, които са неизменна част от редица донорски ситуации, представители на най-голямата мото организация в България „Sofia Riders”, пациенти и трансплантирани във ВМА. Благодарност към професионализма на екипите и на близките на донорите изказаха и проф. Никола Владов, началник на Клиниката по чернодробно-панкреатична хирургия и трансплантология, както и проф. Евелина Одисеева, началник на Клиниката по интензивно лечение.", "date": "2019.10.14", "title": "ВМА разширява трансплантационните си екипи"}
{"url": "https://www.24chasa.bg/novini/article/7708474", "text": "Те притежават опит в управлението, наясно са с проблемите в своите райони и знаят как да ги решат. Повечето от тях имат мандат зад гърба си, в който са реализирали проекти и са разработили нови, които ще продължат в следващите 4 г. Най-важното за шестимата кандидати за районни кметове от ГЕРБ в Пловдив е, че заедно с претендента за градоначалник Здравко Димитров имат обща политика и програма. Всички са десноцентристи по убеждение и няма да има разнобой. Всички тичат в един коридор, начело с Димитров. А той е показал, че може да работи с всеки един от тях. смята да продължи с летящ старт започнатите проекти в най-големия и най-представителен район - “Централен”. Това е лицето на града, в него са съсредоточени институции и забележителности. Стаменов е завършил “Счетоводство и контрол” и “Финанси” в УНСС. 10 г. е бил мениджър в частния сектор. В мандата 2011-2015 г. беше общински съветник от ГЕРБ, а след това районен кмет. Семеен е, с две деца. Обновеният пл. “Централен”, построяването на двете нови галерии “Капана” и “Зала 2019”, благоустройството на хълма Бунарджика с възродените акведукти и фонтани е постигнато от Стаменов в досегашния мандат. “Изградихме 61 детски площадки, нови паркинги с 2100 места, подменено е осветлението по основните булеварди, облагородени са много междублокови пространства”, казва той. В следващия мандат уверява, че ще бъдат осигурени места в детските градини за всяко дете. Ще продължи да изгражда спортни игрища в училищата. Категоричен е, че ще има забрана на строителство в градинки и зелени площи. Реновирането на междублоковите пространства ще продължи. Грижите за културно-историческото наследство, което е фокусирано в “Централен”, ще бъдат още по-засилени, уверява Стаменов. Дондуковата градина, която е най-старата в Пловдив, ще бъде реконструирана. Парковата среда е приоритет за кандидат-кмета на район “Западен”  . За два мандата той изгради и обнови 5 зелени пространства за отдих и спорт - “Ружа”, “Еталонна”, “Акациева горичка”, “Розариума” и парка в кв. “Прослав”. Неслучайно “Западен” е смятан за зелените дробове на Пловдив. Колев е роден през 1978 г. и е завършил “Международни икономически отношения” във ВТУ “Св. св. Кирил и Методий”. Баща е на две деца. Има 10-годишен опит в сферата на туризма. От 2013 г. управлява район “Западен”. Смята за един от големите си успехи построяването на новата детска градина “Мир” за 200 деца. В мандата му бяха ремонтирани десетки улици и тротоари. Пред завършване е единственият общински многоетажен паркинг за 150 коли. “Предвиждаме продължението на бул. “Свобода” и свързването му с ул. “Рая”. Предвиждаме и мащабен ремонт на ул. “Ген. Колев”, изтъква кандидат-кметът на “Западен”. Чувствителна промяна претърпя и район “Тракия”, предпочитан за живеене от млади семейства. Два мандата начело е  . 44-годишният математик и вицепрезидент на Българската федерация по таекуондо преобрази парк “Лаута” и го превърна в едно от най-посещаваните места. Там всяка година през май се събират хиляди участници в народния събор, който конкурира по посещаемост и изпълнители тези в Рожен и Копривщица. Димитров е завършил математика и информатика в ПУ “Паисий Хилендарски”. Семеен е, с две деца. Преди да влезе в управлението, е работил в частния сектор. Поема район “Тракия” през 2011 г., а 4 г. по-късно печели мажоритарните избори. На него се приписва заслугата за провеждане на две световни първенства по таекуондо в зала “Колодрума”. “Нови паркове, детски и спортни площадки, облагородени междублокови пространства, детски ясли и площадки за домашни любимци са част от многобройните ни реализирани проекти”, казва претендентът за трети мандат. “Представете си какво ще стане, когато в “Тракия” се построи новата сграда на Математическата гимназия, заработи центърът за научни изследвания и се изгради новата база на “Локомотив”, казва Димитров. Ако чужденците и гостите на града се впечатляват от хигиената, основен принос за това има досегашният директор на общинското предприятие “Чистота”  . Сега той е кандидат за кмет на район “Източен”, в който се намира и кв. “Столипиново”. 47-годишният биолог има опит в ръководството на хора. Като директор на “Чистота” подчинените му бяха над 700 души. Въведе новаторски подход в почистването на града - от години през зимата по улиците не се хвърля пясък, а през другите сезони се мият редовно. Под негово ръководство “Чистота” е неколкократен носител на наградата “Зелен Оскар”. “Живея в “Източен” и знам всеки сантиметър от него”, казва Стоянов. Когато преди 15 г. се родила дъщеря му, тя била единственото дете в големия блок наоколо. Сега било пълно с млади хора. Администрация в услуга на хората е лайтмотивът на кандидата за район “Северен”  . 41-годишният баща на 3 деца казва, че е пето поколение пловдивчанин, който живее в този район. Има две магистратури в Аграрния университет, специализирал е озеленяване и цветарство в САЩ и Англия. От 8 г. е начело на общинското предприятие “Паркове и градини” и се гордее, че Пловдив е по-зелен и по-красив. Засадени са над 16 хил. дървета, стотици хиляди декоративни храсти, 50 хил. рози и милиони цветя. “Имам управленски опит, мотивиран съм да поискам доверието на хората от “Северен”, казва той. Качествено обслужване, грижа за възрастните, подкрепа за младите, паркоместа и детски площадки обещава Алексиев. “Зная всяка улица в кв. “Кючук Париж” Роден съм в него, учил съм в техникума по механотехника, а след това “Атомна и ядрена физика” в Пловдивския университет”, казва за себе си  , кандидат за кмет на “Южен”. Към образованията си добавя “Лазерни техники и технологии”, “Макроикономика” и “Сигурност”. Има докторска степен по дипломация и сигурност, преподава в частен вуз. Бил е народен представител от ГЕРБ. Язов е категоричен, че ремонтът на ул. “Даме Груев” не търпи отлагане. На следващо място е изграждане на южната тангента. Убеден е, че в района са нужни още две нови детски градини. Районният кмет е най-пряката връзка на управлението с хората, затова всеки ще има моята подкрепа по важните проекти. В това увери Здравко Димитров. Той смята, че има силен екип, с който да направи Пловдив най-добрия град за живеене. “Бил съм районен кмет и знам, че това е човекът, който познава най-добре проблемите на всеки квартал и улица. Той стои най-близо до хората”, допълва кандидатът за градоначалник от ГЕРБ. и гарантира, че в негово лице районните кметове ще имат открит и достъпен партньор.   “Заедно с тях ще подобрим работата на общината и районните администрации, ще ги приближим до гражданите. Ще мислим и за нова финансова рамка, в която да работят, за да могат да реализират идеите си”, допълни Димитров. И посочи най-важните приоритети за всеки район. Нови места за паркиране и изграждане на многоетажния паркинг в терена на бившия ТЕЛК, поне една нова детска ясла и една детска градина. Реконструкция на сградата на Хуманитарната гимназия. Осигуряване на бързи и удобни транспортни връзки с центъра и другите райони чрез пробива под централната гара, реконструкцията на ул. “Даме Груев”, строителство на детска градина и ясла в новия квартал, южно от бул. “Ал. Стамболийски”. Реконструкция на бул. “Марица-север”, реализиране на проекта за Водния цикъл и осигуряване на места за нови зелени площи. Ще намерим най-доброто решение за парка до хотел “Санкт Петербург”. Реализиране на транспортния подлез “Модър - Царевец”, който да осигури пряка връзка между районите “Западен” и “Южен”. Решаване на проблема с незаконните сметища и незаконното строителство. Подобряване на инфраструктурата във всички микрорайони, които в момента имат доста различен облик - тротоари, улици, осветление, места за паркиране. И задължително изграждане на парка “Кан Крум”, за който има готов проект.", "date": "2019.10.14", "title": "Отборът на Здравко Димитров - млади, известни и с опит"}
{"url": "https://www.24chasa.bg/novini/article/7708400", "text": "Министерството на енергетиката провери готовността на “Електроразпределение Север” за работа през зимния сезон, съобщиха от “Енерго-Про”. Експертният екип на министерството е инспектирал обекти от електроразпределителната мрежа в Североизточна България, складовата база, аварийните запаси на дружеството, състоянието на специализираната техника, окомплектовката на екипите за зимата. Специален акцент на комисията било изпълнението на инвестиционната програма и обекти от нея със значение за сигурността на снабдяването с електроенергия. Проверени са били електропроводи, подстанции, възлови станции и трафопостове на територията на Североизточна България. Представителите на министерството се запознаха с графика на дейностите по подготовка на електроразпределителната мрежа за зимата и провериха качеството на тяхното изпълнение. Поддържането на мрежата в добро техническо състояние е целогодишна дейност на електроразпределителната компания. В рамките на зимната подготовка се извършват допълнителни инспекции, профилактика и обслужване на съоръженията, за да се гарантира тяхната надеждна работа през периода на неблагоприятни климатични условия и повишено натоварване. Те се обследват с инфрачервена камера за откриване на неизправности и своевременното им отстраняване. До момента са извършени инспекции на трафопостове, реконструирани са 915 км мрежи ниско напрежение с усукан проводник, подменени са 13 362 изолатора средно напрежение, подменени и новопоставени са 191 стоманорешетъчни и 1674 стоманобетонни стълба средно и ниско напрежение, долято е 10 т трансформаторно масло. През октомври и ноември по график ще се финализират дейностите по почистване на въздушните електропроводи, профилактика и текущи ремонти по някои съоръжения. Компанията разполага с 382 ремонтни екипа, снабдени с необходимите лични предпазни средства, специализирано оборудване и техника. Подготвен е автомобилният парк с наличните общо 940 високопроходими, екипни и специализирани автомобили. Нови 51 предстои да бъдат доставени до края на 2019 г. Осигурен е необходимият авариен резерв от основните видове материали и съоръжения. Компанията има изготвени планове за справяне с извънредни ситуации. ", "date": "2019.10.14", "title": "“Енерго-Про” проверява мрежи с инфрачервена камера"}
{"url": "https://www.24chasa.bg/novini/article/7708333", "text": "Премиерът на Северна Македония Зоран Заев очаква, че България ще изрази конкретна подкрепа за Северна Македония в Съвета по общи въпроси и в Европейския съвет, съобщава македонското електронно издание Капитал. \"България е един от най-големите приятели на Република Северна Македония. Когато политиците имат избори, всичко може да се случи, но това в никакъв случай не намалява нашето приятелство\", каза Заев на конференция на почетни консули на Северна Македония в чужбина, предава БТА. Заев подчерта, че \"те искрено искат да ни подкрепят и имат задължение с Договора за приятелство, добросъседство и сътрудничество\". Премиерът изтъкна, че при подписването на договора двете страни са се разбрали да споделят част от своята история. Северна Македония се е съгласила на това, а България е поела задължението да подкрепи нейната интеграция в ЕС и НАТО. Заев припомни, че България беше една от първите страни, ратифицирали протокола за членство на Северна Македония в НАТО, и каза, че сега очаква тя бъде една от страните, които подкрепят Скопие повече от останалите страни в Европейския съвет.", "date": "2019.10.14", "title": "Зоран Заев очаква конкретна подкрепа от България за европейската интеграция"}
{"url": "https://www.24chasa.bg/novini/article/7708343", "text": "България прекрачи границата, отвъд която законността и правото стават жертва на конюнктурния произвол и политическата целесъобразност. Умело манипулирани от обслужващи задкулисни интереси медии, българските граждани изглежда, че с готовност биха се лишили от правата и свободите си в името на отмъщението за „пролятата българска кръв“. През последните седмици една човешка трагедия послужи на цинични играчи умело да стимулират крайни обществени настроения срещу съдии, провокирайки улицата и политиците да решават дела. Дано на привържениците на „площадното правосъдие“ не им се наложи някой ден да изпитат на гърба си прилагането на закона от определен по нечие усмотрение „законен съдебен състав“. Така започва обръщение от председателя на Върховния касационен съд Лозан Панов по повод случая „Джок Полфрийман“.  . Вижте какво още пише в обръщението:  За съжаление, процесът на демократизиране на страната ни не бе съпроводен с достатъчен дебат или масова образователна кампания. На гражданите не се демонстрира какво представлява правото, как то действа и защо трябва да се спазва. Днес именно рентиерите на царящата безпросветност са тези, които използват казуса на австралийския гражданин Джок Полфрийман за користни цели. Ялова илюзия е, че една присъда – каквато и да е тя – би могла да запълни пропастта в сърцата на родители, изгубили детето си. По тази причина едно от най-забележителните достижения на съвременната цивилизация е, че присъдите се постановяват от съдии, а не от жертвите на престъпленията. Посредствените лидери, които жонглират с най-низките страсти на хората, не са български феномен. Страшното обаче би дошло, когато до тях застанат магистрати, за които „законът“ е това, което на същите лидери им се иска. Затова и се търси правилният човек, който да пречупи онези, които все още стриктно спазват законите… или всъщност вече са го намерили. Струва ми се, че съвсем скоро предстои да узнаем… Призовавам сценаристите на истеричната кампания по повод на условното предсрочно освобождаване на Джок Полфрийман да не подпалват Рим само защото в този момент им е належащо да обвинят християните. Във връзка със спекулациите, че австралийският гражданин е лишен от право на свободно придвижване заради предстоящото решение на Върховния касационен съд (ВКС), призовавам съдебния състав с председател и докладчик Жанина Начева и неговите членове Бисер Троянов и Надежда Трифонова максимално да съкратят срока си за произнасяне по този елементарен, от правна гледна точка, казус, за да се сложи край на това беззаконие и произвол – тежък удар върху имиджа на страната ни. По този повод със съгласието на състава бе изтеглена и датата на заседанието, защото ВКС не бива да участва в създаването на предпоставки за осъдителна присъда в Европейския съд по правата на човека. Призовавам Ви, уважаеми съдии, да поемете Вашата отговорност, защото срамът от грубото потъпкване на българските закони няма да е само Ваш, а на цялата институция. Считам също така, че председателят на върховната съдебна инстанция не бива да мълчи и когато изпълнението на съдебен акт се е превърнало в политически въпрос par excellence. Призовавам вътрешният министър незабавно да изпълни определението на Софийския апелативен съд, тъй като грубо нарушава правото на австралийски гражданин свободно да се придвижва. Преди време предупредих, че сме изправени пред система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и най-вече съдебната система. Действията u не се огласяват, а се държат в тайна. Грешките u не се изваждат на показ, а се премълчават и укриват; противниците u се преследват докрай, а тайните u – то те са много грижливо пазени и не могат да бъдат разкривани. Призовах колегите си да се изправим лице в лице, без страх, срещу тази машина. Днес с огромна болка повтарям тази молба. Защото тази машина успя да овладее цялата ни институционална инфраструктура. Тя може да короняса или да унищожи всеки и всички, които u се изправят по пътя u към пълното овладяване на държавата. И въпреки всичко място за отчаяние няма, защото съдът е стражът на демокрацията, а отчаяният демократ е един оксиморон. Отстоявайте законността, колеги, защото смисълът на земния ни престой е много повече от това да удовлетвориш първичните си желания. Не се огъвайте пред силните на деня, защото опазването на индивидуалните права за нас не е въпрос на избор, а професионален дълг. Бъдете силни и пазете достойнството на тогата и в онези моменти, в които липсата на опора в мрежата от обвързаности на бившата Държавна сигурност ще Ви карат да се чувствате като дърво без корени! Зная, че за истински независимите сред Вас, които следват закона и са безпристрастни, „подкрепата“ на Висшия съдебен съвет ще се изразява в дисциплинарни производства. И въпреки това не предавайте съвестта си! Ще Ви атакуват и институционално, а медийният линч на пропагандната машина ще бъде нечовешки, но знайте, истинската вяра не може да се пречупи! Обречени сме да успеем, защото заставайки на страната на правото, ние заставаме на страната на истината, а истината е пазена свише!", "date": "2019.10.14", "title": "Лозан Панов: България прекрачи границата по случая \"Джок Полфрийман\""}
{"url": "https://www.24chasa.bg/novini/article/7708337", "text": "Окръжна прокуратура - София привлече и задържа за срок от 72 часа 24-годишна жена за  , съобщиха от Апелативната прокуратура в София. Днес Окръжна прокуратура - София привлече в качеството на обвиняем Д.И. за извършено от нея престъпление по чл. 115 от Наказателния кодекс. Около 20:40 ч. на 13.10.2019 г., в гр.Костенец, област Софийска, пред къща на ул. „Шипка“ № 14, обвиняемата И. умишлено умъртвила Т.Д. Жената е задържана за срок до 72 часа с постановление на прокурор. Предстои внасяне на искане в Софийски окръжен съд за вземане на постоянна мярка за неотклонение „Задържане под стража“ спрямо И.", "date": "2019.10.14", "title": "Окръжна прокуратура - София задържа за 72 часа жената за убийството в Костенец"}
{"url": "https://www.24chasa.bg/novini/article/7708359", "text": "Военнослужещи от Сухопътните войски ще обезвредят невзривен боеприпас, открит в жилищен квартал в София, съобщиха от Министерство на отбраната. Специализираният екип от състава на 78-ми батальон за осигуряване – Горна Баня, с ръководител капитан Петър Трайков, беше задействан в 16.00 ч. днес за обезвреждане на силно корозирал метален предмет, наподобяващ боеприпас, открит в двора на къща на улица „Григорий Цамблак“ в ж.к. „Левски“ в град София. На място военнослужещите установяват, че това е част от силно корозирал 76 мм снаряд. След извършеното разузнаване военнослужещите ще транспортират боеприпаса в безопасен район, където утре той ще бъде унищожен при спазване на мерките за безопасност.", "date": "2019.10.14", "title": "Взривяват 76 мм снаряд, открит в столичния жк \"Левски\""}
{"url": "https://www.24chasa.bg/novini/article/7708382", "text": "Потокът туристи, пътуващи през летните отпуски, ще трябва по-стриктно да спазват ограниченията на скоростта на основната автомагистрала в Сърбия, за да избегнат големи глоби, предаде ДПА. Започвайки от днес в полунощ, сръбските власти ще включат камери на 14-те пункта за плащане на пътни такси на автомагистрала Белград-Ниш и ще записват минаването на всяка кола, като със специален софтуер ще изчисляват средната й скорост на всеки участък между пунктовете, предава БТА. Всеки със средна скорост над ограничението от 130 километра в час в някой от участъците, ще бъде незабавно глобен на следващия пункт за плащане. Глобите, започващи от 3000 динара /25 евро/, ще бъдат налагани независимо от това в колко участъка е било нарушено ограничението на скоростта. Цялата магистрала е дълга 230 километра, а участъците между пунктовете са от 6 до 32 километра. Тази система подобрява съществуващия начин на контрол на скоростта на автомагистралите в Сърбия, който шофьорите могат да излъжат просто като спрат за зареждане с гориво, което намалява тяхната средна скорост. Автомагистралата Белград-Ниш е ключова за пътуващите към Германия, Франция и Австрия и курортите в Гърция, Турция и Албания, както и за турските гастарбайтери, пътуващи към родината през ваканцията.", "date": "2019.10.14", "title": "Камери за скорост на магистралата Белград - Ниш, глобите започват от 25 евро"}
{"url": "https://www.24chasa.bg/novini/article/7708399", "text": "Иранският президент Хасан Рохани заяви днес, че страната му ще продължи да ограничава своите ангажименти по ядреното споразумение от 2015 г., докато ЕС не изпълни обещанията си по него, предаде Ройтерс, цитирана от БТА. На пресконференция, излъчена на живо по иранската държавна телевизия, Рохани допълни, че Иран ще започне да работи по по-усъвършенствани центрофуги за обогатяване на уран. Откакто САЩ се оттеглиха през май миналата година от споразумението, Иран постепенно ограничи ангажиментите си по него и призова подписалите сделката европейски страни да я спасят чрез предоставяне на защита на иранската икономика от американските санкции. Рохани заяви още днес, че конфликтът в Йемен може да бъде уреден чрез дипломация, а самото му решаване ще спомогне да бъде намалено напрежението в региона. \"Прекратяването на войната в Йемен ще проправи пътя за намаляване на напрежението в региона. Искаме мир и спокойствие в региона. Регионалните кризи може да се уредят чрез дипломация и сътрудничество между страните от региона\", каза той. Рохани добави, че Иран и Обединените арабски емирства, които са част от оглавяваната от Саудитска Арабия коалиция в Йемен, са подобрили отношенията си през последните месеци и е имало \"размяна на посещения на официални лица между двете страни\".", "date": "2019.10.14", "title": "Иран ще продължи да ограничава ангажиментите си по ядрената сделка"}
{"url": "https://www.24chasa.bg/novini/article/7708401", "text": "Украински крайнодесни и националистически групи протестираха днес в столицата Киев, недоволни от президента Володимир Зеленски и дългоочаквания му мирен план за Източна Украйна, предаде Асошиейтед прес. По-рано през деня Зеленски отдаде с минута мълчание почит на украинците, загинали в петгодишния конфликт с подкрепяните от Русия сепаратисти. Властите очакват десетки хиляди да се включат в днешните националистическите демонстрации, планирани в страната по повод Деня на защитника на родината. Зеленски призова участниците да избягват насилието и предупреди за опасността от възможни провокации с цел всяване на хаос, предава БТА. Около 100 души се събраха сутринта пред президентската администрация с плакати с надписи, изразяващи протест срещу принципното споразумение за произвеждане на местни избори на изток и ангажимента на държавния глава да изтегли тежките оръжия в близост до контролираните от сепаратистите райони. По данни на Франс прес участниците в следобедния протест са най-малко 7000, предимно ветерани от войната в източните части на страната и членове на паравоенни организации. Те развяваха украински и националистически знамена и носеха плакати с лозунги като \"Долу предателите\" и \"Слава на Украйна\". ТАСС цитира украински медии, според които в протеста, започнал пред паметника на Тарас Шевченко и завършил пред президентството, са участвали 10-12 хиляди активисти, предимно членове на националистическите организации \"Свобода\", \"Нацкорпус\" и \"Десен сектор\", както и представители на Асоциацията на украинските фермери. Сред техните искания са да не се допусне нарушаване на териториалната цялост на Украйна след прилагането на \"формулата Щайнмайер\", предвиждаща организиране на избори в Донбас, както и да не се продават селскостопански земи на големи предприятия и чужди инвеститори. Няма данни за нарушения на обществения ред. За охраната на шествието бяха мобилизирани около 1500 полицаи и бойци от Националната гвардия. Зеленски посети украински сили в Донбас, където поздрави и награди военнослужещи. Той нарече събитията от 2014 г. \"шокова терапия\" за Украйна. \"Загубата на част от територията и хиляди украинци, анексираният Крим и началото на войната в Донбас - всичко това беше шокова терапия. Такива сътресения са определящи моменти на истината, когато пред един народ има два пътя - да изчезне завинаги или да се роди за втори път, независимо от всичко, напук на враговете, да се вдигне на крака, да се отърси от праха, да се усмихне и да каже: \"няма да дочакате\", заяви Зеленски. Според него Украйна е избрала втория път. Украинският президент подчерта, че страната му ще защитава правото си да остане унитарна държава, както е записано в конституцията. \"Ако някой не е съгласен и иска да го оспори, ще му се наложи да има работа с вас - нашите защитници, защитници с главна буква\", каза той пред военнослужещите, като им благодари, че пазят \"спокойния сън в украинските градове и села\". От 2014 г. при боевете в Източна Украйна загинаха най-малко 13 000 души, отбелязва АП.", "date": "2019.10.14", "title": "Крайнодесни протестираха срещу Зеленски и мирния му план за Източна Украйна (Снимки)"}
{"url": "https://www.24chasa.bg/novini/article/7708425", "text": "Руският президент Владимир Путин днес е на посещение в Саудитска Арабия, където се срещна с крал Салман, предадоха Асошиейтед прес и ТАСС. Това е първата визита от 2007 г. в страната за Путин, който иска да затвърди политическите и енергийните връзки на Русия в Близкия изток. Той беше посрещнат с всички почести, полагащи се за държавно посещение. Неговата лимузина беше ескортирана от конен конвой до двореца на крал Салман в Рияд. Путин изслуша изпълнение на руския национален химн от саудитски военен оркестър, а после разговаря с краля. Руският президент, придружаван от близо 200-членна делегация, беше поздравен при пристигането си от саудитския престолонаследник принц Мохамед бин Салман, който по-късно разговаря с руския външен министър Сергей Лавров. Крал Салман похвали отношенията между Русия и Саудитска Арабия. Той изрази увереност в положителните резултати от съвместните споразумения в енергетиката. Путин похвали усилията на краля за поддържане на отношенията, като изтъкна посещението на монарха в Москва през 2017 г. \"Русия смята за особено важно разширяването на приятелските и взаимно изгодни връзки със Саудитска Арабия\", каза той. Салман заяви, че Саудитска Арабия оценява активната роля на Русия в региона и света. По думите му Рияд се стреми към сътрудничество с Москва по всички въпроси, чието решение може да съдейства за укрепване на сигурността, стабилността и мира, борбата с екстремизма и тероризма, а също засилването на икономическия растеж. \"С нетърпение очакваме да работим с Русия за постигане на сигурност и стабилност и да се борим с тероризма\", каза той. Путин заяви, че обмисля координация между Русия и Саудитска Арабия като необходим елемент за гарантиране на сигурността в Близкия изток и Северна Африка. Руският президент изрази надежда, че посещението му ще даде нов тласък на сътрудничеството между двете страни. Путин и Салман пристигнаха с електрическа количка за разговорите в двореца. Те се придвижиха с четириместния автомобил до залата за прием, който саудитският крал даде в чест на руския президент. Путин подари на Салман камчатски сокол. Саудитският крал благодари на руския президент и му подари картина.", "date": "2019.10.14", "title": "Путин отиде в Рияд с 200-членна делегация, подари на краля камчатски сокол"}
{"url": "https://www.24chasa.bg/novini/article/7706718", "text": "Ако вестника го няма и онлайн, значи не съществува. Тази перифраза на знаменитото изречение, че ако те няма в медиите, не съществуваш, от години е максима и за печатните издания в България, не само по света. И това е така не само защото качествените вестници се превърнаха в своеобразни информационни онлайн агенции, но и заради допълнителните формати и жанрове, които хартията няма как да предложи - видеосъдържание, разнообразие на рекламните форми, информация и снимки на мига - нещо, което сравнително доскоро беше немислимо за вестникарската индустрия. Все пак вестникът се печата и излиза чак утре. И въпреки технологичните нововъведения и мрачните прогнози как вестникът умира и ще живее само електронният му двойник, пресата в България през 2020 г. предлага неочаквано изобилие. Този път - за разлика от началото на демокрацията, когато националните вестници никнеха като гъби, сега разцвет преживяват регионалните издания. Това се вижда от предложенията на абонаментния каталог за 2020 г. на “Доби прес” - най-голямата компания у нас за абонамент и доставка на периодични издания. В него са включени И те в никакъв случай не са само в големите градове. Напротив, има във всички областни, както и в градове като Казанлък, Троян, Свищов, Самоков, Балчик, Перник, Гоце Делчев. На повечето места дори не са по един. Велико Търново например е първенец по издаването на местна преса за 2018 г. по данни на Националния статистически институт (НСИ). Тогава в областта са издадени 8 регионални вестника с годишен тираж 1 996 000. В сравнение с 2017 г. броят на издадените регионални вестници се увеличава с два, а годишният тираж бележи слаб ръст от 4%. Относителният дял за областта от общия годишен тираж на издадените регионални вестници за страната е 12,2%. По размер на годишния тираж на издадените регионални вестници област Велико Търново се нарежда на 1-о място в страната. Местната преса във Варна също се увеличава през 2018 г. В сравнение с 2017 г. вестниците в морската столица нарастват с един, а тиражът им - с 210 000, или 37,7%. През миналата година там се печатат 7 регионални вестника с годишен тираж 766 000. Относителният дял на издаваните вестници в областта спрямо регионалните вестници общо за страната е 5,5%, а годишният тираж - 4,7% от тиража на всички регионални вестници. Тенденцията за ръст на местните вестници очевидно се запазва и през 2020 г., показва абонаментната кампания. Трендът е за вестниците тип всекидневник - с всякаква информация по различни теми, а не профилирани. В. “Железничар” или в. “Квантов преход”, както и останалите десетки тематични издания не влизат в бройката. Показва ръст на местната икономика, която вече не е единствено търговия и заведения, които търсят сервитьорки. Има реален бизнес, който осигурява не само заплати в съответния регион, но и реклама за местните издания. Медиите в световен, а и в български мащаб засега не са открили по-почтен начин от рекламата в тях, за да се издържат. Същевременно регионалният бизнес има нужда от регионалния вестник, за да бъде представян и популяризиран.  Оживената икономическа среда разбираемо подхранва обществения и културния живот. Така образованието, културата, спортът на местно ниво също започват да виждат своето отражение в местния вестник.  Вестникът на практика организира социалния живот в една общност, която чрез него задоволява своята нужда да научава новините за себе си, да подрежда по значимост събитията, които се случват в нея, и да ги анализира. Има и още една причина, която изобщо не е маловажна - отново е модерно да се четат вестници, показва емпирично изследване на “24 часа” сред младите хора у нас. Оставяме настрана какво и колко може да се научи от вестника, как писаното слово остава завинаги и че може да се връщаш към него многократно, за да размишляваш или да задаваш въпроси. Но самите младежи вече възприемат четенето на вестник като белег за интелигентност и също се наслаждават на традиционното усещане да разлистваш сутрин вестникарските страници. Дори наскоро момиче пусна честитка в “24 часа” за рождения ден на своя любим, който е военен. Той нямало да може да я види на деня, тъй като бил на мисия в Афганистан, но пък тя щяла да му прати снимка от страницата и да запази вестника, за да го зарадва. За малка по територия страна като България броят както на всекидневните, така и на седмичните издания е голям. Навсякъде по света регионалната и локалната преса имат значително присъствие, близостта до проблемите на хората и фокусът към значими регионални и местни тематики водят до значителен интерес към този тип преса. Разбира се, регионални и местни притурки, тематични страници и секции на надрегионалната преса, както и у нас, са публикационни стратегии, с които да се увеличава аудиторията и да се печелят читатели. Един поглед към пазара на продължаващите издания и към статистиката сочи голям брой заглавия на вестници с ниски еднократни тиражи - през последната година вестникарските издания са повече от 200, а годишният тираж е под 2 млн. екземпляра. Все пак, тъй като всяка година следя динамиката на издадените вестници, трябва да отбележа, че е налице непрекъснат спад - например през 2013 г. броят им е бил 307, следователно Спадът всяка година е видим и макар да е слаб, с по няколко заглавия или с няколко десетки, той е неизменен и вече е тенденция. Същото се забелязва и при броя излизания, и при годишните тиражи. Съответно са намалели еднократните тиражи, както и броят на вестниците на човек от населението - това количество за миналата година е 30, а преди 5 години е било 44. Може би изключение от общата тенденция прави 2017 година, която е по-“слаба” в сравнение с 2018 г. по отношение на годишния и еднократния тираж, както и по отношение на броя на изданията на лице от населението. А ако се върнем още по-назад в историята, ще забележим почти двоен спад днес в броя на вестниците и в годишните тиражи - напр. съпоставимо със средата на миналото десетилетие. Географското разпределение на пресата в страната е общо взето равномерно, като, разбира се, голяма концентрация - в пъти, в сравнение например със северните или южни области, Само столичните заглавия са 109, което представлява значителен дял от цялата национална преса. Не е учудващо, че близо половината от издаваните вестници излизат в София. Мисля, че тенденцията заглавията да намаляват ще се установи трайно, подобно на процесите, които протичат в книгоиздаването, като тиражите ще бележат известен ръст. При книгите средните тиражи бележат близо двоен ръст в сравнение с предходната година, заглавията обаче са намалели, макар и незначително.", "date": "2019.10.14", "title": "Изобилие в  регионалната преса през 2020 г."}
{"url": "https://www.24chasa.bg/novini/article/7708448", "text": "„Пробивът на лявоцентристката опозиция в Унгария е исторически и ще отекне силно в цяла Европа. Той дава надежда на всички онези, които живеят в сянката на пълзящ авторитаризъм, че обединени могат да отвоюват обратно държавността и демокрацията от задушаващата хватка на самозабравили се управленци.“  Така президентът на ПЕС и евродепутат Сергей Станишев коментира резултатите от местните избори в Унгария, където ляво-центристкият фронт нанесе поредица ключови поражения на партията на Виктор Орбан - Фидез. В Будапеща, про-европейският лявоцентристки кандидат Гергей Корачони, който беше избран за кмет на унгарската столица, поднесе първата изборна загуба на Орбан от идването му на власт през 2010 г. Опозиционните партии в Унгария печелят общо 10 от 23 големи града в страната. Това съобщиха от пресцентъра на Станишев. „Победите за опозицията в Унгария и Турция, по-рано тази година, срещу окопалите се във властта кандидати на Орбан в Будапеща и на Ердоган в Истанбул са доказателство, че промяна е възможна и у нас. Когато опозицията формулира ясни тези и предложи реална алтернатива, стената, с която всяка почти абсолютна власт се огражда, започва да се пропуква под неудържимия стремеж на хората към по-добро управление и по-добър живот за всички, вместо за малцина избрани. А столиците са първото място, където тези стени се пукат и в крайна сметка падат“, заяви Станишев. На парламентарните избори в Полша коалицията на обединени сили от левия политически спектър „Левица“ също подобри значително резултатите си и направи сериозна заявка за завръщане в парламента, който досега беше доминиран от популистката десница. Според предварителни резултати, лявата коалиция е трета политическа сила с 43-ма депутати. Въпреки това, управляващата консервативна партия „Право и справедливост“ печели пълно мнозинство, което означава, че заплахите за независимостта на съдебната система, медиите и върховенството на закона ще продължат. „Социалистите в Полша увеличиха подкрепата си и ще бъдат незаобиколим фактор в новия състав на парламента. „Левица“ ще поведе битка срещу популисткото правителство на Качински, който няма да може да пренебрегва с лека ръка гласа на милиони полски граждани, които искат модерна, про-европейска и социална държава“, добави Станишев.", "date": "2019.10.14", "title": "Станишев: Победата за опозицията в Будапеща е доказателство, че и у нас промяната е възможна"}
{"url": "https://www.24chasa.bg/novini/article/7708446", "text": "Ще проверяват резултатите от шофьорския изпит, както и школата, която е обучавала младежа, карал с бясна скорост и погубил 6 живота край Казанлък. Това се разбра от думите на Малина Крумова, председател на Държавната агенция \"Безопасност на движението по пътищата\" пред  \"По първоначални данни става въпрос за катастрофа, която се е случила при висока скорост след употреба на алкохол на неопитен водач, който отскоро има книжка. Затова и следващата ни посока е разбира се да се проверят резултатите от неговия изпит, школата, която го е обучавала, за да видим там има ли основание за притеснение. Това, което ние се опитваме да наложим като подход и точно заради това предприехме това посещение на място и обследване на място е да се търсят комплексно причините. Очевидно е, че в случая става въпрос за безотговорно отношение на един млад водач, но категорично това не може да ни успокоява\", каза Крумова. Инцидентът станал около 1:00 на разклона между село Хаджи Димитрово и град Крън. Лек автомобил, в който са пътували 5-ма души, навлязъл в насрещно движение. Блъснал се в друг с габровска регистрация, управляван от 42-годишен мъж. Всички са загинали на място. Предполага се, че 18-годишния младеж е карал с много висока скорост, тъй като и двата автомобила са смачкани до неузнаваемост. От Държавната агенция по безопасност на движението са сформирали екип от всички ангажирани институции, който да провери на място каква е ситуацията.", "date": "2019.10.14", "title": "Ще проверяват школата, обучавала момчето за шофьор, погубило 6 живота до Казанлък"}
{"url": "https://www.24chasa.bg/novini/article/7708459", "text": "Американските войници в Северна Сирия са получили заповед да напуснат страната, съобщи днес представител на администрацията на президента Доналд Тръмп, цитиран от Франс прес. \"Изпълняваме тази заповед\", каза въпросният източник, пожелал анонимност. Той подчерта, че ще бъдат изтеглени \"всички (американски военни), разположени в Сирия, с изключение на тези, които се намират в Ат Танф\" - база в южната част на тази страна, която е контролирана от около 150 американски войници, предава БТА. Вчера министърът на отбраната на САЩ Марк Еспър каза, че до 1000 американски военнослужещи ще бъдат изтеглени от Северна Сирия, но не уточни дали те ще напуснат изобщо страната или просто ще бъдат прехвърлени извън зоните на бойните действия между турската армия и кюрдски милиции, отбелязва Франс прес. Днес Доналд Тръмп заяви, че Съединените щати няма \"да се ангажират в поредната война между хора, които се бият от 200 години\". \"Хората наистина ли мислят, че ние трябва да влезем във война срещу Турция, която е член на НАТО?\", попита президентът на САЩ и допълни, че \"безкрайните войни трябва да спрат\".", "date": "2019.10.14", "title": "Американските войници в Северна Сирия са получили заповед да напуснат страната"}
{"url": "https://www.24chasa.bg/novini/article/7708464", "text": "Генералният секретар на ООН Антониу Гутериш призова страните в сирийския конфликт да разрешават своите различия чрез мирни средства, предаде Асошиейтед прес, като се позова на говорителя на ООН Стефан Дюжарик. По думите му генералният секретар на ООН призовава за \"максимална въздържаност\" и е \"сериозно разтревожен\" от турската инвазия в Сирия. Дюжарик каза, че сраженията, които продължават от шест дни, са довели, според съобщенията, до много цивилни жертви и до разселването на най-малко 160 000 цивилни, предаде БТА. Генералният секретар на ООН е подчертал, че всяка военна операция трябва да съответства изцяло на международното право, а цивилните и гражданската инфраструктура да бъдат защитени. Гутериш също така е изразил \"сериозна тревога\" от последиците от възможно неумишлено освобождаване на бойци на \"Ислямска държава\" в резултат на военните операции.", "date": "2019.10.14", "title": "Генералният секретар на ООН се тревожи от последиците от турската операция в Североизточна Сирия"}
{"url": "https://www.24chasa.bg/novini/article/7708469", "text": "Стартирането на новата Европейска комисия вероятно ще се забави с месец, тъй като Европейският парламент отхвърли трима кандидати, предложени от правителствата на ЕС за членове на Комисията, посочиха в понеделник няколко служители от ЕС, цитирани от Ройтерс. Номинираният за върховен представител по външната политика и сигурността Жозеп Борел заяви пред репортери в Люксембург, че е \"разумно\" да се очаква забавяне на старта на новата комисия на Урсула фон дер Лайен до 1-ви декември спрямо първоначалната дата на 1-ви ноември, предава  . Целта на подобно забавяне е да се даде време на правителствата на Унгария, Румъния и Франция да предложат нови кандидати за еврокомисари, след като първоначалният им избор не успя да премине изслушванията в Европейския парламент. \"Графикът кога точно може да бъде създадена новата Комисия е в ръцете на трите правителства и на Европейския парламент\", заяви други неназован официален представител на ЕС. Вероятна дата за парламентарен вот за одобрение на цялата ЕК на Урсула фон дер Лайен е пленарната сесия в Страсбург на 28-и ноември, съобщи друг представител на ЕС. Забавянията при встъпване на новата Европейска комисия не са необичайно явление. Ройтерс напомня, че изпълнителната власт на ЕС, ръководена от Жозе Мануел Барозу, имаше три седмично забавяне през 2004-а година, тъй като парламентът отхвърли италианеца Роко Бутильоне за еврокомисар. Втората комисия начело с Барозу стартира дори още по-късно, едва през февруари 2010-а година, заради времето, необходимо за организиране на парламентарно изслушване на Кристалина Георгиева, която замени първия отхвърлен български кандидат Румяна Желева.", "date": "2019.10.14", "title": "Началото на новата ЕК вероятно ще бъде отложено за 1-ви декември"}
{"url": "https://www.24chasa.bg/novini/article/7708475", "text": "Правни експерти от Венецианската комисия към Съвета на Европа оцениха, че албанският президент Илир Мета е превишил конституционните си правомощия, когато се е опитал да отмени местните избори през юни, предаде Асошиейтед прес. Венецианската комисия даде мнението си по въпроса по искане на албанския парламент, предава БТА. Управляващата в страната Социалистическа партия поиска за пръв път в посткомунистическа Албания отстраняване на президента от длъжност заради решението му за изборите. Експертите от Венецианската комисия смятат, че парламентът и Конституционният съд трябва да се произнесат дали да отстранят Мета от президентския пост. Според тях \"дори ако е установено сериозно нарушение, не е задължително това да доведе до отстраняване на президента\". Президентът нареди отлагане на изборите, планирани на 30 юни, след като опозицията отказа да участва в тях. Той заяви, че се опасява от насилие по време на вота.", "date": "2019.10.14", "title": "Комисия: Албанският президент е превишил\nправомощията си във връзка с изборите"}
{"url": "https://www.24chasa.bg/novini/article/7708322", "text": "Сериозни полицейски сили навлязоха сред привържениците на Англия, за да въдворят ред. Столове и пластмасови чаши с бира прелетяха сред феновете, няколко сдърпвания и вербални обиди белязаха последните минути на булевард „Витоша”, в зоната около фонтана. В близост до пресечката с  ул. \"Парчевич\" феновете на английския национален отбор създадоха напрежение, което не доведе до сериозни последствия. В конкретната ситуация нямаше замесени привърженици на българския тим, а фенове на различни британски клубове. По-късно журналистът от „Гардиън” Ед Аарънс съобщи в социалните мрежи, че става въпрос за привърженици на \"Кристъл Палас\" и \"Брайтън\", които имат отдавнашна вражда. Около 15-20 минути преди това обаче се появиха родни фенове с трикольора, но полицията обаче и в този случай успя да се справи много бързо, за да не се стигне до сблъсъци, съобщи \"Гонг\". Английски запалянко е със счупена ръка след сбиване в София, съобщи британският в. \"Таймс\". Журналистът Хенри Уинтър разпространи новината в Туитър.", "date": "2019.10.14", "title": "Кръв беляза английската инвазия по \"Витошка\", летят столове и чаши (Снимки)"}
{"url": "https://www.24chasa.bg/novini/article/7708122", "text": "Нови разломни линии и напрежения - от Сирия до Украйна, предлагат на Кремъл възможности да разшири влиянието си и да постигне напредък в защита на интересите си. Изтеглянето на американските войски от Северна Сирия преди настъплението на Турция поставя Русия в положението на решаващ балансьор, позволявайки й да помогне за договаряне на евентуално споразумение между сирийския президент Башар Асад и кюрдите, които бяха изоставени от САЩ. А в Украйна, където образът на новия президент пострада заради разследването за импийчмънт в САЩ, Русия може да използва несигурната обстановка, за да настоява за сделка, която да й осигури влияние върху нейния западен съсед. Турското настъпление в Северна Сирия беше предприето след решението на американския президент Доналд Тръмп да изтегли силите на САЩ от района, пренебрегвайки предвожданите от кюрдите Сирийски демократични сили, ключовия американски съюзник в борбата с групировката \"Ислямска държава\". Внезапното решение на Вашингтон да изостави кюрдите беше в рязък контраст с непоколебимата подкрепа на Москва за нейния съюзник Асад, която помогна на неговото правителство да си върне по-голямата част от територията на страната в опустошителната гражданска война. Освен на военната сила руският президент Владимир Путин разчита на дипломацията, за да постигне целите си в Сирия, обръщайки се към регионалните сили - от Иран до Саудитска Арабия, Израел и Турция. Членуващата в НАТО Турция се е превърнала в особено важен партньор за Русия. Макар че подкрепят противоположни страни в сирийския конфликт, двете държави обединиха сили за договаряне на зона за деескалация в сирийската провинция Идлиб и за преговори за съставяне на комисия, която да подготви новата сирийска конституция. Руско-турското сближаване настъпи в момент, когато отношенията на Анкара с Вашингтон все повече охладняваха и бяха допълнително обтегнати заради неотдавнашната покупка на руски ракети за противовъздушна отбрана от Турция. Турското настъпление в Сирия, подложено на остри критики от САЩ и Европейския съюз, сега може да тласне Москва и Анкара към още по-голямо сближаване. \"Русия иска да се облагодетелства от тази операция, а една от ползите може да е засилване на връзките й с Турция\", каза Кирил Семьонов от Руския съвет по международни въпроси. \"Твърдият отговор от Вашингтон, реакцията на ЕС, заплахата от санкции срещу Турция - всичко това е от полза за Москва, като я сближава още повече с Анкара.\" Турският президент Реджеп Тайип Ердоган се обади по телефона на Путин точно преди да започне въздушните удари и артилерийския обстрел срещу контролирани от кюрдите райони в Сирия. Анкара настоява, че кюрдските бойци в Сирия са в съюз със забранената Кюрдска работническа партия (ПКК), която води бунтовническа борба срещу Турция от 35 години. Русия отбелязва, че е необходимо да се уважава териториалната цялост на Сирия, но също така подчертава, че Турция има право да гарантира своята сигурност - благосклонна позиция, която се различава от острите западни критики срещу турското настъпление. Русия отдавна призовава съюзените със САЩ кюрдски бойци в Сирия \"да се върнат в лоното\" на Дамаск. Сега те може би трябва да се отнесат по-сериозно към него. \"Чухме, че както сирийски служители, така и представители на кюрдски организации са проявили интерес към това Русия да използва добрите си отношения с всички страни в процеса, за да бъдат уредени подобни преговори\", заяви пред репортери в четвъртък руският външен министър Сергей Лавров. \"Ще видим какво можем да направим.\" Лавров също така посочи още една цел на Москва: да посредничи за диалог между Турция и правителството на Асад - нещо, което Анкара решително е отхвърляла в миналото. \"За Русия би било добре да доведе Анкара и Дамаск на масата и да убеди Анкара да признае легитимността на режима в Дамаск, ако не и самия Асад\", каза Семьонов. В друга силова игра Русия се надява да извлече големи ползи от отдавнашните си усилия да запази лостове за влияние върху своя съсед Украйна - бивша съветска република, която се стреми към съюз със Запада. През 2014 г. Русия анексира украинския Кримски полуостров и подкрепи сепаратистки бунт в Източна Украйна след свалянето от власт на приятелски настроен към Москва украински лидер - ходове, предизвикали тежки западни санкции. Украинският президент Володимир Зеленски, който беше избран с убедителна победа през април, обещава да сложи край на боевете, при които са загинали над 13 000 души. В началото на този месец Украйна, Русия и бунтовниците подписаха принципно споразумение за произвеждане на местни избори на изток - сделка, която според Зеленски съответства на мирното споразумение от 2015 г., постигнато с посредничеството на Франция и Германия. Споразумението обаче е критикувано от някои в Украйна като \"капитулация\" пред Москва. Днес крайнодесни и националистически групи организират голяма демонстрация в Киев, за да протестират срещу мирния план на Зеленски. Украинският президент е въвлечен в политическия скандал в Съединените щати, където демократите в Конгреса водят разследване за импийчмънт заради неговия телефонен разговор с Тръмп. В разговора на 25 юли Тръмп му е оказал натиск да започне разследване за корупция срещу неговия съперник демократ Джо Байдън и сина му. В дните преди разговора Тръмп е разпоредил замразяване на крайно необходима американска военна помощ за стотици милиони долари. След като в Конгреса се вдигна шум, през септември помощта беше отпусната. Зеленски отрича Тръмп да му е оказвал натиск, но миналата седмица насърчи американски и украински прокурори да обсъдят предприемане на следствени действия срещу газова компания, свързана със сина на Байдън, въпреки че никой не е представил доказателства за престъпно нарушение, извършено от някой от двамата Байдън. Публикуваната от Белия дом стенограма на разговора постави в неловко положение 41-годишния украински президент, защото показа, че той е имал желание да угоди на Тръмп и се е отнесъл пренебрежително към европейските партньори, от чиято подкрепа се нуждае за спиране на конфликта в източната част на страната. Зеленски се опита да омаловажи това, но то може да помогне на Русия, като отслаби подкрепата за Украйна в Германия и Франция. \"На Франция и Германия им е омръзнало от Украйна и те са твърде заети със своите проблеми, а единствената им цел е да приключат въпроса с войната на Изток по какъвто и да е начин\", каза Вадим Карасьов, който ръководи Института за глобални стратегии - независим изследователски център в Киев. \"Ако Русия предложи компромис, Берлин и Париж ще въздъхнат с облекчение. След като открито се оплака от (германския канцлер Ангела) Меркел и (френския президент Еманюел) Макрон, Зеленски развърза ръцете им и вече не се говори за тяхната \"приятелска подкрепа\".\" През юни Франция помогна на делегацията на Русия да възстанови членството си в Парламентарната асамблея на Съвета на Европа. Това стана пет години след като Русия беше лишена от право на глас заради анексирането на Крим. Макрон също говори за изгледите Русия в крайна сметка да се завърне в Групата на седемте, от която беше изключена след анексирането на Крим. \"Русия е главният играч, който извлича полза от тази ситуация\", каза Карасьов. \"Вече не е необходимо Путин да доказва, че Украйна е опасна и токсична - украинските и американските политици свършиха тази работа вместо него. Сега Кремъл просто трябва да изчака, докато украинската ябълка падне в скута му, след като и САЩ, и Германия, и Франция взеха своя дял от токсичните украински подаръци и се отровиха.\" (БТА)", "date": "2019.10.14", "title": "Кремъл се наслаждава на изтеглянето на САЩ от Сирия и бъркотията в Украйна"}
{"url": "https://www.24chasa.bg/novini/article/7708132", "text": "Американският президент Доналд Тръмп каза днес, че предвожданите от кюрдите сили в Североизточна Сирия може да освободят задържани бойци на групировката \"Ислямска държава\", за да накарат САЩ да върнат своите войски в района, предадоха Ройтерс и ТАСС. Настъплението на Турция в Сирия предизвика тревога, че бойците на \"Ислямска държава\", задържани от предвожданите от кюрдите сили, които са американски съюзници, може да избягат и да възродят групировката. Твърди се, че много бойци вече са избягали, предава БТА. \"Кюрдите може да освободят някои, за да ни въвлекат\", написа Тръмп в Туитър. По думите му бойците може лесно да бъдат отново заловени. \"Лесно е да бъдат отново заловени от Турция или европейските държави, откъдето мнозина са дошли, но трябва да се действа бързо\", каза той. \"Ние не възнамеряваме да участваме в още една война между хора, които се сражават помежду си от 200 години. Европа имаше възможност да получи своите затворници от \"Ислямска държава\", но не искаше да плати цената. \"Нека САЩ да платят,\", си казваше тя\", заяви Тръмп. \"Наистина ли хората мислят, че трябва да влезем във война с членуващата в НАТО Турция? Войните, които никога не свършват, ще приключат\", каза той.", "date": "2019.10.14", "title": "Тръмп: Кюрдите в Сирия може да освободят пленени бойци на \"Ислямска държава\""}
{"url": "https://www.24chasa.bg/novini/article/7708139", "text": "Върховният съд на Испания издаде днес европейска заповед за арест на името на каталонския лидер Карлес Пучдемон, след като по-рано през деня призна за виновни 12 бивши каталунски политици по обвинения в сепаратизъм, предадоха Ройтерс и ТАСС, цитирани от БТА. Пучдемон беше ръководител на регионалното правителство на Каталония по време на неуспешния опит през 2017 г. за отделяне на областта от Испания. Понастоящем той живее в Белгия в самоналожено изгнание. През юли м.г. испанският съд оттегли искането си за арест на Пучдемон, след като Германия, където той беше задържан, отказа да го екстрадира. Сегашната европейска заповед за арест е за престъпленията \"подстрекателство към бунт\" и \"разхищения\".", "date": "2019.10.14", "title": "Испания издаде нова европейска заповед\nза арест на Пучдемон"}
{"url": "https://www.24chasa.bg/novini/article/7707552", "text": "Технически университет - Варна в партньорство с РУО-Варна и Община Варна организира Втора педагогическа конференция \"КЛЪСТЕРИ И ИНОВАЦИИ В ОБРАЗОВАНИЕТО\", която ще се проведе от 31 октомври до 3 ноември 2019 г. Основната цел на конференцията е да даде възможност на учителите да споделят опита си, да обсъдят резултатите от свои педагогически изследвания в различни направления и да участват в дискусии по съвременни актуални педагогически теми. В дните на конференцията ще има и посещения на общински детски градини за открити уроци и демонстрации на добри практики. Всеки участник с доклад в конференцията ще получи удостоверение за 1 (един) квалификационен кредит и публикация в специализирано издание. Публикациите важат за кандидатстване за първа професионално-квалификационна степен. Работата на конференцията ще протече в пет научни секции. Надсловът на първата научна секция от конференцията е „Детският и начален учител – двигател на мотивацията“ с три направления: „Четивната грамотност на децата и учениците“, „Съвременни информационни и дидактически технологии и компютърно моделиране“. Втората голяма секция е за учители по професионална подготовка. Тематичните направления са: „Комуникационни и информационни технологии“, „Мехатроника и чисти технологии“, „Индустрии за здравословен живот и биотехнологии“, „Креативни и рекреативни индустрии“ във връзка програмата на МОН „Интелигентни специализации“. Останалите секции са „STEM-образование“, „Управление на образованието“ и секция „Методическа“, в която са включени специалисти от всички хуманитарни науки, спорт, чужди езици, изкуства. Желаещите да участват в конференцията в една от трите форми - с доклад, като слушател или с изложба на фирма, могат да го направят като попълнят съответния електронен формуляр - за педагогически специалист или за  .", "date": "2019.10.14", "title": "ТУ-Варна организира Втора педагогическа конференция \"Клъстери и иновации в образованието“"}
{"url": "https://www.24chasa.bg/novini/article/7708142", "text": "Косовският президент Хашим Тачи извика днес председателката на Централната избирателна комисия /ЦИК/ Валдете Дака, главния прокурор Александър Лумези и директора на разузнаването Шпенд Маджуни. Те уведомиха държавния глава за резултатите от разследването във връзка с информациите за отравяне на служители на ЦИК, които са били в контакт с бюлетини, дошли от чужбина, съобщи косовската телевизия РТК. Тачи настоя компетентните институции да изяснят случая докрай, като изрази задоволство, че всички отговорни лица са предприели необходимите мерки. Президентът призова за въздържане от политически изявления и непотвърдени информации, докато трае разследването, поясни БТА. Представители на институциите казаха, че се очакват резултатите от експертиза на пликовете, с които са работили пострадалите преброители на бюлетини. Те съобщиха, че експертизата са извършва заедно с международни експерти. Косовската агенция \"Косовапрес\" съобщи вчера, че 26 служители на Централната избирателна комисия трябвало да бъдат приети в болница с признаци на алергия, след като отворили 5 кутии с бюлетини от Сърбия. Лекарите в центъра за спешна медицинска помощ казаха, че всички приети пациенти се оплаквали от сърбеж и зачервена кожа.", "date": "2019.10.14", "title": "Хашим Тачи зове да се разбере има ли отравяне на персонала на ЦИК с бюлетини от чужбина"}
{"url": "https://www.24chasa.bg/novini/article/7708146", "text": "„Тук съм, за да подкрепя кандидата ни за кмет на Сливен Кольо Милев и кандидатите ни за общински съветници и кметове на населени места. Те са компетентни и почтени хора. Вярвам в тях и в техните доказани качества на хора, които милеят за общината”. Това заяви пред обществеността в Сливен председателят на БСП Корнелия Нинова. Тя обясни, че познава Кольо Милев преди като кмет и в момента като народен представител. „Той е изключително достоен и компетентен човек”, обясни Нинова. Лидерът на социалистите заяви, че в листата за общински съветници на Сливен има както много опитни, така и млади и енергични хора, които заедно могат да променят Сливен. „Искам пред всички ви да се отчета пред вас и цялата общественост. Не познавам толкова бързо приет закон, и то по искане на опозицията, като този, който внесохме и по наше настояване се прие – отпадна съкратеното производство за убийства. Бях в Сотиря, в дома на Криси, преживях този случай и съм изключително горда за това, което направихме”, каза Корнелия Нинова. Тя благодари на Кольо Милев и на останалите, работили за този закон. Нинова изрази учудване относно скорошното посещението на премиера Борисов в Сливен. „Да отидеш в област, където изби 5 хиляди животни, без причини и доказателства, и да говориш колко много си направил за животновъдството, е груб цинизъм към българския народ”, каза Нинова. Тя заяви, че държавата трябва да вложи всички налични средства, за да възстанови сектор животновъдство. Корнелия Нинова изрази радост, че в общините кандидатите на „БСП за България” продължават платформата „Визия за България”. „Много съм щастлива, че нашите кандидати във всяка община имат визия за тяхната община – ясна и изпълнима”, каза тя. „Навсякъде в града все още виждаме това, което се направи през периода, когато бях кмет на Сливен. Знаете как заварихме Сливен- беше целият разкопан, със спрени евросредства и проекти заради сигнали за корупция в ОЛАФ. Само за 1 година възстановихме общината”. Това заяви кандидатът за кмет на Сливен на „БСП за България” Кольо Милев. Той обясни, че е оставил на следващата власт проекти за 25 милиона лева, от които е изпълнен само един за 3,5 милиона лв. \"Ще спрем синята зона. Няма да позволим да се подиграват с бедните хора пред болниците и другите учреждения. Ще оптимизираме данъчната политика и ще върнем социалните придобивки за хората”, каза Милев.", "date": "2019.10.14", "title": "Нинова: Каквото ви обещах, го изпълнихме. За зверски убитата Криси от Сотиря ще има възмездие"}
{"url": "https://www.24chasa.bg/novini/article/7708161", "text": "Турският министър на националната отбрана Хулуси Акар обвини сирийските кюрдски бойци, че са опразнили затвор в Североизточна Сирия, в който са били държани бойци от групировката \"Ислямска държава\" (ИД), предаде Асошиейтед прес. Акар посочи, че затворът е бил опразнен преди пристигането на турските войски в района. Министърът на отбраната на Турция каза още, че въпросният затвор е единственият, в който са държани бойци от ИД в граничния район на изток от р. Ефрат, предава БТА. Това бе единственият затвор с бойци от ДАЕШ (\"Ислямска държава\") в нашия район. Когато стигнахме до там видяхме, че затворът е опразнен от СЗН (сирийските кюрдски Сили за защита на народа), както и че бойците от ДАЕШ са отвлечени, посочи Акар, цитиран от Ройтерс. Той не каза колко затворници се смята, че са били отвлечени от затвора, нито пък спомена кой е отвлякъл затворниците и къде. Засега СЗН не са направили коментар по въпроса. Стотици семейства и поддръжници на членове на \"Ислямска държава\" избягаха от лагер за задържане в Сирия по време на сраженията между турските сили и кюрдите миналата седмица, припомня АП. Турция твърди, че е решена да се сражава не само срещу сирийските кюрдски бойци, но и срещу групировката \"Ислямска държава\".", "date": "2019.10.14", "title": "Хулуси Акар: Кюрдите опразниха затвор с джихадисти преди началото на операцията"}
{"url": "https://www.24chasa.bg/novini/article/7708164", "text": "По инициатива на заместник министър-председателя по икономическата и демографската политика и председател на Съвета по киберсигурност Марияна Николова в Министерския съвет се проведе работна среща, на която вицепремиерът постави въпроса за увеличаване на размера на наказанията за компютърни престъпления, съобщиха от правителствената пресслужба. В срещата участие взеха министърът на правосъдието Данаил Кирилов, председателят на Държавната агенция „Електронно управление“ Атанас Темелков, представители на Министерство на вътрешните работи, Държавна агенция „Национална сигурност“, Национална следствена служба, съсловните организации на юристите, прокурорите и следователите. Вицепремиерът Николова постави на обсъждане необходимостта от завишаване на наказанията, предвидени в действащите разпоредби на Глава девета „а“ от Наказателния кодекс. Тя изрази виждането, че бързият напредък в сферата на комуникационните и информационни технологии налага наказанията да бъдат изменени, за да са по-адекватни на променящата се среда на киберсигурност. На срещата бе решено до края на октомври участниците да представят своите предложения.", "date": "2019.10.14", "title": "Вицепремиерът Николова инициира среща за по-големи наказания за киберпрестъпления"}
{"url": "https://www.24chasa.bg/novini/article/7708172", "text": "Учени от местния университет веднага тръгнаха по следите на космическия обект и достоверността на кадрите. Още в неделя учените започнаха своето разследване, като разговаряха с хора, които твърдят, че са видели светещия ярко обект, предаде  . Целта им е била да намерят парчета от разбития метеорит. Свидетелите определят видяното на огромна електрическа крушка, светеща в червено. До момента няма официални данни, че метеорит се е разбил на китайска територия, но все още се правят проучвания.", "date": "2019.10.14", "title": "Огромен метеорит озари Китай (Видео)"}
{"url": "https://www.24chasa.bg/novini/article/7708187", "text": "Свидетелството за управление на  , е отнето, съобщиха от районната прокуратура. Срещу водача е повдигнато обвинение, че по непредпазливост е причинил средна телесна повреда на 9-годишен. Момчето е с фрактури. На мъжа е определена мярка за неотклонение \"подписка\". Процесуално-следствените действия по случая продължават.", "date": "2019.10.14", "title": "Взеха книжката на шофьора, помел 9-годишно дете на зебра в Пловдив"}
{"url": "https://www.24chasa.bg/novini/article/7708197", "text": "Министърът на правосъдието на Южна Корея Чо Гук подаде оставка днес - само месец след като зае поста - заради разрастващия се корупционен скандал около него и семейството му, предадоха ДПА и Ройтерс. Опозицията обвини 54-годишния Чо за неправомерно поведение на фона на разследването срещу негови роднини за съмнителни финансови трансакции и несправедливо получени академични облаги. В изявление министърът заяви, че се оттегля, за да не бъде в тежест за президента Мун Дже Ин, който го назначи на поста едва през септември. Мун прие оставката и поиска извинение, че с назначението е предизвикал възмущение сред обществеността, предава БТА. Миналата седмица хиляди южнокорейци излязоха на улиците, за да поискат оставката на Чо Гук. Те призоваха и президента да се оттегли. Приближеният до Мун Чо бе назначен на 9 септември за министър на правосъдието със задачата да проведе реформа в прокуратурата, която според критици е податлива на политически натиск. Назначението обаче също предизвика критики, като се чуха гласове, че новият министър не е достатъчно квалифициран за поста.", "date": "2019.10.14", "title": "Правосъдният министър на Южна Корея Чо Гук подаде оставка заради корупционен скандал"}
{"url": "https://www.24chasa.bg/novini/article/7708198", "text": "Звездата на корейския поп Сули е починала на 25-годишна възраст, съобщават информационните агенции. Нейният мениджър е намерил тялото й в дома й. От полицията разследват причините за смъртта на младата певица, като в момента водещата теория е, че става въпрос за самоубийство. Не се изключват все още обаче и други възможности, предава W . Мениджърът й е отишъл в къщата на певицата, след като не успял да се свърже с нея дълго време. Двамата се чули последно предишната вечер. Пред полицията мениджърът на певицата, чието истинско име е Чой Джин-ри, че тя в последно време е страдала от депресия. Звездата, която има повече от пет милиона последователи в Instagram, е бивш член на поп групата f(x). През 2015 г. тя напусна бандата, за да се фокусира върху актьорската си кариера. През 2017 г. тя участва в супергеройския южнокорейски филм Real. През юни тази година излезе и първият й солов сингъл Goblin. Някои обаче смятат, че певицата се е оттеглила от музиката, заради невъзможност да се справи с негативизма в онлайн коментарите, които получава, пише Би Би Си. Сули поддържаше откровен и секси публичен образ, което често я поставяше под критиките на онлайн коментаторите. Тя също така е и близка приятелка с беше близка приятелка на Ким Джонгхюн - друга икона на корейския поп, който да се самоуби през декември 2017 г.", "date": "2019.10.14", "title": "Откриха 25-годишната корейска поп звезда Сули мъртва в дома й"}
{"url": "https://www.24chasa.bg/novini/article/7708201", "text": "Пиян и надрусан бил англичанинът, който почина тази нощ в София. Той е бил намерен на улица \"Солунска\" с травма на главата. Откаран е в \"Пирогов\", където му взели кръвна проба и установили наличието на алкохол и наркотици.  Той почнал да буйства, затова от болницата извикали полиция. Органите на реда трябвало да го откарат в районното. Мъжът обаче починал в патрулката.  При аутопсията не са открити следи от насилие, което означава, че не е участвал в бой.", "date": "2019.10.14", "title": "Англичанинът починал в патрулката, бил пиян и надрусан"}
{"url": "https://www.24chasa.bg/novini/article/7708202", "text": "Районна прокуратура – Перник е внесла за разглеждане в съда обвинителен акт срещу Г.И. за извършено тежко нападение с нож на К.К., съобщиха от държавното обвинение. Обвиняемият И. (на 41 години) е многократно осъждан. Работел като кравар в с. Слаковци, община Брезник. На 01.06.2019 г. в селото се провеждал събор, като през деня Г.И. пил алкохол заедно с близки и приятели. Около 23 ч. отишли в дома му и продължили да се наливат. Не след дълго към тях присъединила компания мъже, сред които бил К.К. Още с влизането в къщата започнали пререкания с обвиняемия, които прераснали в сбиване. И. взел от масата нож и опитал да нанесе удар на единия от мъжете, но не успял. В следващия момент обаче пробол с ножа К.К. в областта на гърдите. Пострадалият паднал на пода облян в кръв. Веднага бил подаден сигнал в полицията и в Бърза помощ. К. би откаран в столична болница, където му била извършена животоспасяваща операция. От извършената в досъдебното производство съдебномедицинска експертиза е видно, че пострадалият е получил травматични увреждания – прободно-порезно нараняване в областта на гръдния кош, проникващо в гръдната и коремна кухини, с нараняване на диафрагмата, черния дроб и капсулата на слезката и настъпил хеморагичен шок. При неоказване на своевременна и висококвалифицирана медицинска помощ несъмнено е щял да настъпи смъртоносен резултат. Причинената на К.К. тежка телесна повреда довела до постоянно общо разстройство на здравето, опасно за живота. Предстои съдът да насрочи разпоредително заседание по делото.", "date": "2019.10.14", "title": "41-годишен рани тежко в гърдите и корема опонент, съдят насилника"}
{"url": "https://www.24chasa.bg/novini/article/7708212", "text": "На 15 октомври, вторник, от 17.30 часа в Гербовата зала на „Дондуков“2 държавният глава Румен Радев ще отправи приветствие към почетните консули на България зад граница. На събитието ще присъства и вицепрезидентът Илияна Йотова. Това съобщиха от прессекретариата на президента.  В срещата ще участват 71 почетни консули, представляващи България в 45 държави.", "date": "2019.10.14", "title": "Президентът Румен Радев се среща с почетните консули на България утре"}
{"url": "https://www.24chasa.bg/novini/article/7707720", "text": "Англичанин е починал в София, съобщиха от МВР за \"24 часа\". Мъжът е бил намерен снощи около 22,48 часа в неадекватно състояние. Бил сам, завалял думите. Откаран е за лечение с травма на главата в \"Пирогов\". Въпреки усилията на лекарите обаче починал. В момента се извършва аутопсия, за да се установи точната причина на смъртта, добавиха от МВР. Оттам не потвърдиха и не отрекоха мъжът да е участвал в бой преди смъртта си. От \"Пирогов\" казаха, че при тях е бил закаран снощи само един англичанин и той е бил отведен от полицията, защото буйстват и ругаел. Не е ясно дали става въпрос за него, но той е напуснал болницата жив.", "date": "2019.10.14", "title": "Англичанин умря в София при загадъчни обстоятелства"}
{"url": "https://www.24chasa.bg/novini/article/7707692", "text": "„В Пловдив, в Русе и на други места в страната, където бях през последните дни, за да подкрепя кампанията на кандидатите на БСП за местна власт, много ясно личи стратегията на ГЕРБ и ВМРО за изборите – театър с разпределени роли на статукво и алтернатива“, заяви Сергей Станишев по време на посещението си в Пловдив. „Основата цел е властта да бъде запазена на всяка цена в рамките на управляващата коалиция, представяйки кандидатите на коалиционните партньори като носители на промяната. Това е така защото ГЕРБ са изчерпани, а техните кандидати най-често са в пирамида от зависимости. А за да успее стратегията, в надпреварата участват и мюрета, които да разпиляват протестния вот и да отвличат гласове от основната опозиционна сила - БСП. Нека пловдивчани не се заблуждават кой е автентичният кандидат на левицата и кой реално носи промяна. На Пловдив му отива кмет, който е интелигентен, разумен, умерен и който може да върши нещата. Такъв е Николай Радев – човек с личен авторитет и много уважаван директор на Английската гимназия.“ Това заяви президентът на ПЕС и български евродепутат Сергей Станишев в града под тепетата. Той подчерта, че кандидатурата на Радев е символна за Пловдив, защото той умее да работи с хора, а стотиците успешно подготвени от него ученици доказват способността му да се грижи и за бъдещето. „На евроизборите се прогнозираше фантастичен възход на популизма, но такова националистическо цунами не се случи. Напротив, вече виждаме пробойни дори в популистките мантри на лидери като Виктор Орбан. Вчера опозицията в Унгария постигна историческа победа в Будапеща и пропука този модел. В България левицата има исторически шанс да сложи край на порочния модел на ГЕРБ чрез силно представяне на местните избори“, добави Станишев. Освен Николай Радев, в червения рейд в Пловдив се включиха също областният председател на БСП Георги Гергов, народният представител Теодора Халачева, кандидатите за районни кметове - Тодор Стоилов за р. Централен, Атанас Баташки за р. Северен, Добромира Тошева за р. Тракия, Ангел Иванов за р. Южен, Десислава Йорданова за р. Западен и Йордан Василев за р. Източен. Днес Станишев продължава срещите си с граждани и кандидатите на БСП за местна власт в Кърджали и Сопот.", "date": "2019.10.14", "title": "Станишев в Пловдив: ГЕРБ са изчерпани, а ВМРО се правят на алтернатива"}
{"url": "https://www.24chasa.bg/novini/article/7707708", "text": "Джо Байдън е застрашен от украинския скандал, Бърни Сандърс получи инфаркт, а Елизабет Уорън е във възход. Но за тези обрати в надпреварата за кандидат-президентската номинация на демократите в САЩ не се шуми много, защото медиите са съсредоточени върху разследването за импийчмънт на Доналд Тръмп, предава БТА. Вече почти три седмици разследванията на парламентаристите демократи за започване на процедура за импийчмънт срещу президента републиканец доминират в електронните медии. До такава степен, че затъмняват дори надпреварата за кандидат-президент на демократите и то точно преди събитие, което може да отбележи ключов момент в кампанията: предвиденият за утре вечер дебат между 12 кандидати, всеки от които мечтае да бъде този, който ще се изправи срещу Доналд Тръмп на президентските избори през ноември 2020 г. В желанието си да убедят избирателите, по-малко от четири месеца преди първото гласуване на първичните избори, се очаква претендентите за кандидатурата на демократите в продължение на три часа да обсъждат широк кръг теми, от здравеопазването до климата, като се премине през икономиката и оръжията. Но политическото бъдеще на републиканеца Доналд Тръмп е това, върху което в момента се фокусира вниманието. \"Разследването във връзка с процедурата по имипийчмънт до голяма степен доминира в новините и ще видим дали демократите ще успеят да извлекат полза от това\", анализира Мичъл Макини, преподавател по политически комуникации в университета в Мисури. След като дълго време категорично беше начело на надпреварата сред демократите, бившият американски вицепрезидент Джо Байдън ке оказа въвлечен в украинската афера. Всъщност името му постоянно е цитирано в материалите за скандала, защото в основата на скандала стои един въпрос: до каква степен американският президент е оказвал натиск върху украинския си колега да търси компрометираща информация за. . . Джо Байдън. Доналд Тръмп отсече, че неговият телефонен разговор е бил \"чудесен\", като същевременно обвини без доказателства бившата дясна ръка на Барак Обама и сина му Хънтър Байдън, че са \"корумпирани\". Джо Байдън би могъл да обърне нещата в своя полза, смята Макини, ако успее да убеди избирателите, че с това си искане Доналд Тръмп на практика е признал, че той е този, който най-много се бои от него. \"Байдън трябва да демонстрира своята настъпателност и способността си да се възползва от факта, че Доналд Тръмп го напада пряко\", обяснява преподавателят за АФП. След първите дни, в които по-скоро стоеше настрана, ветеранът на американската политика изглежда сега избира тази стратегия. Твърдейки, че Тръмп е \"предал\" САЩ, в сряда Джо Байдън за пръв път призова да се открие процедура по импийчмънт срещу американския президент. Възрастта е проблем От друга страна, изминаха вече няколко месеца, откакто 70-годишната сенаторка Елизабет Уорън призова за такава процедура. Бившата преподавателка по право в Харвард се изкачи това лято нагоре в допитванията, догонвайки Джо Байдън и достигайки техническо равенство с него в допитванията, проведени от \"РиълКлиърПолитикс\" (RealClearPolitics). Пощадена в първите три дебата, прогресивната сенаторка би могла този път да стане мишена на нейните съперници от Демократическата партия, които искат да спрат възхода й. Кандидатите за президентската номинация на демократите биха могли да вземат на мушка и Джо Байдън. Дори само аргументът, че синът му е приел да стане член на борда на директорите на голяма украинска газова компания, докато баща му е бил вицепрезидент, мирише на конфликт на интереси. . . И рискува да осигури боеприпаси на Доналд Тръмп в евентуален кандидат-президентски дебат. Сагата с импийчмънта вече разтърсва предизборната кампания и кандидатите се опитват да преформулират посланията си. \"От политическа гледна точка това е сложен въпрос\", беше признал Бърни Сандърс на 24 септември, когато в Конгреса бе обявено, че започва разследване за процедура по лишаване от правомощия. Седмица по-късно 78-годишният Сандърс получи инфаркт. След излизането си от болница той призна в началото на миналата седмица, че трябва да намали броя на (многобройните си) предизборни срещи. Преди в четвъртък да излезе с по-борбено послание: Чувствам се много добре и ще проведем енергична кампания\", както заяви по Си Ен Ен. Този епизод насочи вниманието на медиите към възрастта не само на Сандърс, но и на Джо Байдън, който идния месец ще навърши 77 години. Бърни Сандърс \"трябва да убеди избирателите, че не е извън надпреварата\", смята Макини. Ако не му се получи, а \"Уорън успее да консолидира (подкрепата си) в прогресивното крило, можем да видим как възходът й продължава, задминавайки по-отчетливо Джо Байдън.", "date": "2019.10.14", "title": "Процедурата по импийчмънт на Тръмп засенчва избора на кандидат-президент на демократите"}
{"url": "https://www.24chasa.bg/novini/article/7707738", "text": "Варненската окръжна прокуратура внесе обвинителен акт срещу 30-годишния Теодор И. за опит за убийство и кражба, извършена, за да заличи следите си. Жертва на посегателството е 85-годишният В.К. Двамата се запознали по обява във вестник. Възрастният мъж притежавал собствено жилище и решил да го прехвърли на младо семейство срещу задължението то да се грижи за него. Преди да вземе това решение, 85-годишният човек пуснал в апартамента си жена, която обитавала една от стаите. Семейството на Теодор живеело в къща, но не плащало редовно наема си и собственикът поискал да се изнесат. Докато търсел обява за друго жилището под наем през месец май тази година, Теодор попаднал на обявата на стареца. Свързал се с възрастния мъж и заедно със свой познат го посетили в дома му. На следващия ден В.К. поискал да се запознае със съпругата и двегодишното дете на Теодор. По време на срещата старецът заявил, че е решил да им прехвърли апартамента си срещу издръжка и гледане. На 12-и май по обяд младото семейство пристигнало в апартамента на дядото. В един момент 85-годишният направил неприлично предложение на Теодор - да остави вечерта жена си с него, за да осъществи интимен контакт с нея. Щом седнали на масата да обядват, В.К. започнал да пуска ръка на младата жена. Теодор видял това и направил забележка на стареца, но той продължил с действията си. Така решил да го убие. Предприетите действия от младия мъж били разгадани от съпругата му. Тя взела детето и отишла с него в близкия магазин. С усукана хавлиена кърпа Теодор се опитвал да удуши стареца, после го ударил с дебел учебник по вътрешни болести. Възрастният мъж паднал на земята и с ръце подсъдимият продължил да го души, удрял го по главата и тялото. Щом съпругата и детето му се върнали в апартамента, Теодор решил, че е умъртвил дядото. Издаден звук от лежащия на земята възрастен бил дочут от съпругата му и Теодор се върнал обратно, за да довърши замисъла си. Решил, че е убил 85-годишния мъж, събрал всички предмети, по които смятал, че е оставил следи, както и портфейла на дядото, в който имало 1050 лева, и заедно с детето и жена си напуснали апартамента. Възрастният човек бил открит на следващия ден от наемателката. Тя уведомила синовете на В.К. Пострадалият бил откаран в болницата, където два часа по-късно починал. Тройната съдебномедицинска експертиза, назначена по делото, показала, че смъртта на възрастния мъж е настъпила от остър възпалителен процес, довел до обостряне на хроничните му заболявания. Подсъдимият е с мярка за неотклонение „Задържане под стража“ и вече е приведен във варненския затвор. Предстои делото срещу него да бъде насрочено за разглеждане във Варненския окръжен съд. Той е с чисто съдебно досие и няма криминални регистрации.", "date": "2019.10.14", "title": "Съдят варненец, инсценирал обир, за да прикрие опит за убийство"}
{"url": "https://www.24chasa.bg/novini/article/7707759", "text": "\"Заявявам своята категорична подкрепа към инициативата за отваряне на офис на Германо-българската индустриално-търговска камара в Бургас. Смятам, че такава структура има потенциала да координира бъдещи проекти от взаимна полза и за двете страни\", съобщи Димитър Николов по време на мащабен германо-български икономически форум, който се провежда в новата административна сграда на Индустриалния и логистичен парк Бургас. Целта на бизнес срещата е задълбочаването на икономическите отношения между България и Германия. \"Бургас и регионът стават все по-привлекателно място за компании, които искат да изградят свои бази и да развиват дейност тук. Капацитетът на Индустриалния логистичен парк, на чиято територия се намираме днес, е изчерпан, но ние сме готови да предложим през следващите години на инвеститорите нови терени с осигурени довеждаща, вътрешна инфраструктура и всички необходими комуникации, терени на ниски цени и административни облекчения. Вече работим по обособяването на нови индустриални терени: зона \"Меден рудник\", зона Равнец, зона \"Черно море\", зона Девети километър и зона \"Долно Езерово\". Продължава развитието на зона Българово, чиито терени вече са изкупени на 80 %У, презентира пред чуждестранните гости Димитър Николов. Д-р Патриция Калийс - министерски съветник и ръководител на отдела за регионално развитие в Баварското министерство за икономика, регионално развитие и енергетика, обърна специално внимание на проекта Бургас - Дегендорф, като подчерта, че е много успешен и те ще продължат да го подкрепят и развиват. От 2011 г. Бургас си партнира успешно с германския град Дегендорф за осъществяване на платени летни стажове на бургаските ученици от професионалните гимназии в конкретни баварски фирми и предприятия. На откриването на събитието присъстваха още областният управител Вълчо Чолаков, зам.-министърът на енергетиката Жечо Станков, зам.-областният управител Севдалина Турманова, народният представител Ивелина Василева, зам.-кмета Красимир Стойчев, Антоанета Барез - изпълнителен директор на Национална компания Индустриални зони, Митко Василев - главен управител на Германо-българската индустриално-търговска камара, която е и основен организатор на събитието. Във форума участват представители на Баварското министерство за икономика, регионално развитие и енергетика, Германската агенция за инвестиции, Индустриално-търговската камара в град Констанц, Сдружение Източна Европа на германската икономика и представители на фирми от България и Германия. Сред чуждестранни лектори са проф. д-р Уве Бьом - ръководител на отдела за международни дейности към индустриално-търговската камара Горен Рейн-Боденско езеро (град Констанц).- Г-жа Аня Квиринг - регионален директор за Югоизточна Европа на Сдружението Източна Европа на германската икономика, Гюнтер Майер от германската агенция за инвестиции УGermany Trade & InvestФ (GTAI), ръководител на бюро София и Букурещ и Жанин Ханзен от Асоциацията на германските индустриално-търговски камари.", "date": "2019.10.14", "title": "Димитър Николов на германо-български форум: Бургас става все по-привлекателно място за бизнес"}
{"url": "https://www.24chasa.bg/novini/article/7707744", "text": "От днес до 20 октомври у нас се провежда специализирана полицейска операция за контрол на товарните автомобили и автобусите. Аналогични действия има на територията на всички страни, членки на Европейската мрежа на службите на Пътна полиция - TISPOL. В проверките у нас участват и служители на Криминална и на Икономическа полиция, както и на Изпълнителната агенция „Автомобилна администрация“. Операциите за контрол на товарните автомобили и автобусите са заложени в календара на TISPOL, поради факта, че при възникване на тежки пътнотранспортни инциденти с такива превозни средства, последиците са значително по-големи. Сред основните изведени причини са: неспазване на времето за почивка; движение с превишена скорост; употреба на алкохол, наркотични вещества и/или техни аналози; превоз на необезопасени товари; претоварване на машините.", "date": "2019.10.14", "title": "В ход е операция за контрол на товарните автомобили и автобусите"}
{"url": "https://www.24chasa.bg/novini/article/7707742", "text": "Десет души са задържани при  , съобщиха от пресцентъра на прокуратурата.  По информация на \"24 часа\" сред арестуваните са знаковите фигури от местния ъндърграунд  Николай Мечков и Петър Биберов-Кюфтето. До момента са извършени 40 претърсвания на недвижими имоти, автомобили, както и лични обиски. Предстои да се определи колко от задържаните ще бъдат привлечени към наказателна отговорност и на кои ще бъдат поискани мерки за неотклонение, уточниха от прокуратурата. Продължават разпитите на свидетели, сред които и пострадали от престъпната дейност на групата за изнудвания, в това число чрез заплахи и физическо насилие. Това е поредната акция, при която в полезрението на МВР и прокуратурата попадат Мечков и Биберов. През лятото на 2016 г. те отново бяха арестувани при мащабна  операция в Бургас заедно с още 13 души. Ден след показната акция Мечков и Бибероб бяха обвинени като тартори на  организирана престъпна група за рекет, палежи и дрога, действала по морето. Бандата се занимавала и с мъчения за разчистване на бизнестеритории и трафик на хора. По-късно обаче разследването срещу Мечков е прекратено, каза адвокатът му пред \"24 часа\". Последно Биберов се разследва като поръчител на палеж срещу бургаския фоторепортер Борислав Пенков. Домът му бе запален в края на м.г. след като няколко месеца по-рано Пенков е нападнат и бит от Биберов докато снимал опожарено заведение в Морската градина. За побоя Кюфтето призна вина и сключи споразумение, за което бе осъден на 1 г. пробация. Още по-назад в годините Мечков бе сред разследваните за серия наказателни акции с кирки, забивани в автомобили, припомнят запознати. Той е известен и с това, че от години е в погребалния бизнес.", "date": "2019.10.14", "title": "10 арестувани в Бургас, сред тях знакови фигури, разследват ги за изнудване и мъчения (Обновена+снимки)"}
{"url": "https://www.24chasa.bg/novini/article/7707773", "text": "\"Съвсем скоро ще бъдем готови със Закона за индустриалните зони. Всеки инвеститор, който желае да дойде и да прави бизнес в България, ще може да се възползва от него\". Това е заявил министърът на икономиката Емил Караниколов по време на Конференцията на почетните консули на България, съобщиха от министерството. Във форума са участвали 71 от общо 75 почетни консули, представляващи страната ни в 45 държави, се посочва в съобщението. Целта на конференцията е да бъде направен преглед на дейността на българските почетни консули зад граница, да бъдат споделени добри практики, както и да бъдат представени актуалните тенденции във външната политика, икономиката, търговията и инвестиционните възможности на България, отбелязват от МИ. По време на форума министър Караниколов е припомнил, че в края на октомври с притеснение и надежда очакваме развръзка по казуса \"Брекзит\". \"В контекста на повишената несигурност в глобален мащаб, Министерството на икономиката ще продължи да работи за запазване на икономическата и финансовата стабилност в страната, като същевременно се предприемат активни мерки за постигане на устойчиво висок икономически растеж\", е казал още той. По неговите думи в перспектива развитието на българския износ ще остане силно зависимо от възстановяването на европейската икономика. В тези условия вероятно все още ще се наблюдава усилено преориентиране към трети пазари, които, за разлика от европейския пазар, показват завиден растеж. От началото на годината общият ни износ бележи рекордни нива и възлиза на близо 38 млрд. лева. Икономическият министър е изтъкнал, че последните данни мотивират да се търси възможност и за ръст на експорта на пазарите на бързоразвиващите се икономики, както и за увеличаване на пазарния дял на българските стоки в страни, които са наши традиционни търговски партньори и остават високоплатежоспособни. Министър Караниколов е благодарил на почетните консули, че представят България като фактор за стабилност, и е подчертал, че разчита на съдействие от тяхна страна за по-нататъшно разширяване на двустранните делови връзки и позиционирането на България като предпочитана дестинация за инвеститорите.", "date": "2019.10.14", "title": "Караниколов: Развитието на индустриалните зони ще повиши още инвеститорския интерес към България"}
{"url": "https://www.24chasa.bg/novini/article/7707778", "text": "С „Фолксваген“ оставаме приятели, но ще сезираме Европейската комисия за неспазването на правилата на общия пазар от Турция. Това заяви президентът на България в периода 2012-2017 г. и председател на Автомобилния клъстер в България Росен Плевнелиев пред   по повод решението на немския инвеститор \"Фолксваген\" да избере да развие бизнеса си в Турция. Плевнелиев посочи, че турският президент Реджеп Ердоган е обещал на германския концерн да купува за нуждите на администрацията и неговата Партия на справедливостта и развитието по 100 000 леки коли от новия завод. При цена на най-евтиния модел на марката от 25 000 евро това означава индиректна субсидия от турската държава в размер на 2.5 милиард евро. „Турция не е член на ЕС, но е член на общия пазар и митническия съюз. Турция трябва да се придържа към правилата на общия пазар, а не го прави. Очаквам сделката с „Фолксваген“ години наред да е пример за неспазване на правилата на общия пазар. И от тази сделка ще има последствия както за концерна, така и за Турция. Очевидното неспазване на правилата на общия пазар трябва да доведе до санкции“, смята Плевнелиев. Той добави, че концернът съзнателно се възползва от щедрата оферта на Ердоган, въпреки че е било ясно, че тя не съответства на правилата на пазара и Европейската комисия ще разгледа много внимателно този казус. „От друга страна Турция за пореден път очевидно не спазва правилата на общия пазар и обещава щедри субсидии както намери за добре. Това трябва да се прекрати, защото подбива основата на пазара“, подчерта Плевнелиев и каза, че за България този въпрос все още не е приключил. „Ако „Фолксваген“ избере Турция заради щедрата, но нелоялна и некоректна оферта на президента Ердоган, ние ще продължим да преговаряме с тях и за други възможни проекти, които може да направим. Те видяха една България каквато не са очаквали. Те видяха една България, която е доста напред в автомобилния си сектор, със стотици фабрики, с доста добри продукти, които продаваме по света. Видяха възможностите на софтуерните центрове, сърцето на оперативните системи, операционните системи на „Мерцедес“, видяха различни възможности“, добави Плевнелиев.", "date": "2019.10.14", "title": "Плевнелиев: Сезираме Еврокомисията за Турция и \"Фолксваген\""}
{"url": "https://www.24chasa.bg/novini/article/7707812", "text": "Задържаха мъж, влачил с автомобила си куче в Костенец, съобщиха от полицията в София, предаде  Около 08:25 ч., на 12 октомври на тел. 112 е получен сигнал за куче, което било завързано за движещ се автомобил в Момин проход. Служители на полицията в Костенец реагирали веднага и посоченият автомобил „Фолксваген Пасат“ бил спрян от патрул минути по-късно на улица в града. За колата било завързано кучето на шофьора и собственик на колата. Животното е прегледано от ветеринар, без опасност за живота е, но има много сериозни наранявания. 47-годишният мъж е задържан за срок от 24 часа.", "date": "2019.10.14", "title": "Мъж влачи кучето си с кола"}
{"url": "https://www.24chasa.bg/novini/article/7707463", "text": "Военновъздушните сили на Китайската народноосвободителна армия ще демонстрират оръжия, техника и пилотажни умения, с което ще отпразнуват 70-тата годишнина от създаването си, заяви говорителят на военновъздушните сили Шън Дзинкъ, съобщи Събитието ще се проведе в гр. Чанчун, провинция Дзилин, между 17 и 21 октомври. В него ще участват 35 самолета, сред които бойни самолети J-20, транспортни самолети Y-20 и изтребители J-16, каза още говорителят. Ще бъде изложено и различно оборудване, с което ще се демонстрира капацитетът за въздушен бой, стратегическо снабдяване, ранно предупреждение и откриване, информационна поддръжка и противовъздушна и противоракетна отбрана, каза Хуан Минлин, полковник от военновъздушните сили. Тази година се навършват 70 години от създаването на военновъздушните сили на Китайската народноосвободителна армия.", "date": "2019.10.14", "title": "Военновъздушните сили на Китайската армия ще отбележат 70 г. от създаването си с авиошоу"}
{"url": "https://www.24chasa.bg/novini/article/7707811", "text": "След като турските въоръжени сили взеха под контрол Тал Абияд и Рас ал Айн в рамките на операция \"Извор на мира\", предприета за прочистване на района на изток от река Ефрат от терористични организации, турски червени барети и командоси са започнали да се придвижват като подкрепление към Манбидж, съобщава турският телевизионен канал НТВ, цитиран от БТА. Телевизията отбелязва, че както и при предишните турски операции в Северна Сирия - \"Ефратски щит\" и \"Маслинова клонка\", силите на сирийския режим са направили план за придвижване към Манбидж и при операция \"Извор на мира\". Турция отдавна подчертава, че е срещу подобна възможност, припомня НТВ и цитира турския президент Ердоган, който заяви днес преди да отпътува за Азербайджан: \"По въпроса за Манбидж ние сме във фазата на прилагане на нашето решение\". Телевизия НТВ посочва, че при започването на операция \"Извор на мира\" силите на Сирийската национална армия, които са подкрепяни от Турция, са се дислоцирали от Джераблус към границата на Манбидж. След прочистването от терористи на приоритетите в операцията - Рас ал Айн и Тал Абияд, турските сили от снощи са започнали подготовка за поемане на контрол и над центъра на Манбидж, отбелязва телевизията. Турските части са започнали да се придвижват напред от жилищен квартал на Джераблус и рано тази сутрин са започнали прехвърляне. Заради вероятност районът да е миниран от терористи от СЗН/ПКК, турските войници проверяват терена със специално обучени кучета и устройства за откриване на мини и бомби, и продължават придвижването си много внимателно, посочва телевизията. Турските сили от време на време обстрелват с миномети цели на терористите, допълва телевизията. Турция предприе миналата седмица операция в Североизточна Сирия срещу сирийската кюрдска милиция Сили за защита на народа /СЗН/, която е подкрепяна от западните страни заради ролята й в борбата срещу \"Ислямска държава\", но се разглежда от Анкара като терористична организация, свързана с Кюрдската работническа партия", "date": "2019.10.14", "title": "Турски командоси напредват към Манбидж"}
{"url": "https://www.24chasa.bg/novini/article/7707844", "text": "За трети път беше удължен срока на разследване по делото за катастрофата, в която участва лидерът на ДОСТ Лютви Местан и при която загина 6-месечно бебе, съобщи говорителят на окръжна прокуратура в Кърджали Димитрина Делчена. Новото удължаване с два месеца се налага, защото вещите лица все още не били готови с назначената по делото авто-техническа експертиза. Новият срок за разследване е 14 декември. На този етап единствения обвинянем по случая е лидерът на партия ДОСТ. Произшествието стана на 14 април 2019 година на разклона край село Загорско. При опит Лютви Местан да се включи с автомобила си в главния международен път, водещ към Гърция, последва сблъсък с \"БМВ\", движещо се от Кърджали по посока на ГКПП \"Маказа\". От удара \"БМВ\"-то излита от главния път и пада на над 100 метра в близкото дере. В катастрофата загина 6-месечно момиченце, пътуващо се със семейството си към Кирковско. 9-годишното братче на бебето, както и родителите му бяха ранени. Лютви Местан се размина само с изкълчена китка. Часове след инцидента лидерът на ДОСТ беше задържан от полицията и му беше повдигнато обвинение за причиняване на смърт по непредпазливост.", "date": "2019.10.14", "title": "За трети път удължиха разследването на катастрофата с Местан"}
{"url": "https://www.24chasa.bg/novini/article/7707855", "text": "Агенция „Пътна инфраструктура“ откри тръжна процедура за избор на изпълнител за извършване на спасително археологическо проучване на новооткрит археологически обект при 18-ти км по трасето на път І-8 Калотина - СОП. Срокът за подаване на офертите е до 21 ноември, а стойността на обществената поръчка е 86 000 лв. без ДДС. Това съобщиха от пресцентъра на АПИ. Новооткритият обект е от късната античност като по време на извършеното археологическо наблюдение са открити горели кости, фрагменти от глинени съдове и стъкло, както и фрагмент от накит. Археологическият обект е по трасето на участъка Драгоман – Сливница, чието строителство започна през май т. г. В отсечката между км 15+500 и км 32+447 ще бъде изградено второ платно, а старото ще бъде реконструирано и пътят ще стане с магистрален габарит. Участъкът е част от автомагистрала „Европа“, която ще свързва София с ГКПП „Калотина“. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г.", "date": "2019.10.14", "title": "86 хил. лв. за археологическо проучване на обект по трасето на пътя Калотина - СОП"}
{"url": "https://www.24chasa.bg/novini/article/7707828", "text": "Британският премиер Борис Джонсън изложи приоритетите на правителството си на парламентарна помпозна церемония днес. На нея присъства кралицата Елизабет II, с Брекзит на първо място в дневния ред, съобщи  . Елизабет II представи законодателната програма на премиера Борис Джонсън и подчерта решимостта на Обединеното кралство да напусне Европейския съюз на 31 октомври. Като някои от основните моменти в речта, кралицата спомена \"нова отворена визова система на агенцията и амбициозна национална космическа стратегия\". Тя също така подчерта, че правителството на Обединеното кралство е готово \"да се справи с наследството от миналото\" и отбеляза, че Обединеното кралство трябва да изразходва поне 2% от националния доход за отбрана. Кралицата добави, че Обединеното кралство планира да запази водещата си роля по глобалните въпроси, като насърчава своите ценности, включително по отношение на глобалната свободна търговия, предаде \"Моето правителство възнамерява да работи за ново партньорство с Европейския съюз, основано на свободна търговия и приятелско сътрудничество.\" При положение обаче, че правителството на Борис Джонсън няма мнозинство в парламента приемането на тези закони е под голям въпрос. След няколко дни на дебати предстои гласуване на законодателната програма в парламента. Някои съзират в амбициозната програма на Борис Джонсън опит на премиера да изложи по-скоро неговата платформа преди провеждането на предсрочни общи избори. Министърът на вътрешните работи в сянка Даян Абът заяви, че „правителството използва речта на кралицата в циничен опит да се творят сензационни новини, защото то нито има намерение нито възможности да изпълни тази програма“.", "date": "2019.10.14", "title": "Кралица Елизабет II: Брекзит на 31 октомври е приоритет"}
{"url": "https://www.24chasa.bg/novini/article/7707877", "text": "Три автомобила се блъснаха на кръстовище в Русе. Единият от шофьорите е изчаквал на знак „Стоп” на улица „Видин“. През това време обаче друг автомобил, който е идвал от отсрещната страна, се опитал да мине през кръстовището, но най-вероятно не е съобразил разстоянието до движещата се по пътя с предимство лека кола и я блъснал отляво, като в резултат на удара, се отклонил встрани и се спрял в предницата на изчакващия на знак „Стоп“ автомобил, предаде  При инцидента няма пострадали хора, но са нанесени материални щети по трите автомобила. Причините за катастрофата се изясняват, като най-вероятно става въпрос за отнето предимство. Заради инцидента, движението на кръстовището беше затруднено, като то се извършваше в едната лента.", "date": "2019.10.14", "title": "Верижна катастрофа в Русе"}
{"url": "https://www.24chasa.bg/novini/article/7707512", "text": "Млад мъж беше прободен от бременната си приятелка тази нощ в Костенец. Мотивите за престъплението са лични, научи bTV от свои източници. Двама души са задържани. Сигнал за скандал в частен имот е получен на тел. 112 около 20:44 ч. Няколко минути по-късно е постъпил нов сигнал за мъж в безпомощно състояние, лежащ пред същия адрес, съобщават от МВР. Четирима приятели са се събрали в къщата, употребили са алкохол. Възникнал е скандал между 34-годишен мъж и неговата 24-годишна приятелка. В разгара на скандала мъжът е бил многократно прободен от нея. Основният мотив, по който работи полицията, е битов скандал. Разглеждат се и други версии. Намерено е оръжието, с което се предполага, че е извършено убийството. Назначена е експертиза. До края на деня ще бъде предявено обвинение на конкретно лице. Най-вероятно обвинение ще бъде предявено на 24-годишното момиче. То е направило опит да скрие ножа, с който е извършено престъплението. То обаче е намерено от полицията. Двама души са в ареста – бременното момиче и 18-годишен младеж, който е присъствал на събирането.", "date": "2019.10.14", "title": "Убитият в Костенец бил наръган няколко пъти от бременната си приятелка"}
{"url": "https://www.24chasa.bg/novini/article/7707531", "text": "Кредитиращата компания „Агрион Финанс“ предложи на пазара нови, по-изгодни условия на финансовите си услуги за земеделски производители. Дружеството, което е дъщерно на лидера в управлението на земеделски активи „Агрион“, намали значително лихвата и въведе по-гъвкави условия за отпускане на лизинг на земеделска земя, които изцяло отговарят на потребностите на малки, средни и големи земеделски производители. Процедурата и сроковете за отпускане на финансирането са значително съкратени. „С облекчаването на процедурите и намаляването на сроковете искаме да дадем възможност на повече земеделски стопани да имат достъп до финансиране, което ще им помогне да бъдат по-конкурентни на пазара и да осъществят бизнес плановете си“, коментират от „Агрион Финанс“. Продуктите са разработени така, че да отговарят на потребностите на всички, които се занимават със земеделие. Лизингът на земя е най-търсената услуга, посочват от компанията. Тя дава възможност на клиентите си да получат до 100% финансиране от размера на пазарната оценка на земята, която са си избрали да купят. „Агрион Финанс“ гарантира прозрачна по-ниска лихва и ясни правила за целия период на кредита. Сериозно облекчение за фермерите е изготвянето на индивидуален погасителен план за всеки лизингополучател. „Агрион Финанс” може да разсрочи изплащането на земята за период до 10 години, като в зависимост от приходите на фермера вноска може да се плаща дори веднъж годишно. Ако цената на избрания терен съвпада с пазарната оценка на земята, не се налага лизингополучателят да участва със собствени средства в сделката, а директно започва да си плаща вноските по лизинга. Това е сериозно облекчение за по-малките и средни земеделци, за които осигуряването на самоучастието често е сериозно предизвикателство, категорични експертите. На практика до сключването на договора за лизинг фермерите нямат абсолютно никакви разходи и не влагат собствени пари. Гратисният период по главницата е до 12 месеца. „Агрион Финанс“ не удържа такса за разглеждане на документите и за оценка на обезщетението. Пазарната оценка на желаната земеделска земя се извършва от експертите на „Агрион“ и е абсолютно безплатна за лизингополучателя. Размерът на отпуснатото финансиране се определя само от стойността на имота, който се предлага за обезпечение. Това е крачка напред към подпомагането на предприемачи, които тепърва стартират своя бизнес. Предвидена е и възможност дружеството да финансира разходите по прехвърлянето на имота. Информация за пълните условия на финансовите продукти на „Агрион Финанс“ може да бъде намерена на сайта на компанията на адрес  , на националния телефон 0800 111 66 или във всеки един от офисите на дружеството в цялата страна.", "date": "2019.10.14", "title": "„Агрион“ насърчава фермерите с по-ниска лихва за лизинг"}
{"url": "https://www.24chasa.bg/novini/article/7707461", "text": "След споразумение, постигнато с Районна прокуратура – Велико Търново и одобрено от съда, осъдиха собственик на куче, нахапало възрастна съседка, съобщиха от Апелативната прокуратура. Жертва на озверелия питбул стана известната търновска диригентка и основателка на хор \"Търновград\" Мария Павлова. Р. Н. е признат за виновен за това, че на 01.03.2019 г. в гр. Велико Търново, на ул. „Христо Караминков“, не положил достатъчно грижи за гръбначно животно – собственото си куче порода „Питбул териер“, което се е намирало под негов надзор, като в нарушение на чл.7, ал.5 от Наредба за придобиване, притежаване и отглеждане на кучета на територията на Община Велико Търново не взел мерки кучето да не напуска само мястото на отглеждане и да навлиза в чужда собственост, в резултат на което животното причинило на Мария Павлова на 85 г., тежка телесна повреда. В следствие на жестоките нахапвания е настъпило осакатяване на ляв горен крайник – пълна трайна контрактура на лява лакетна става, лява гривнена става и пръстите на лява китка, водеща до пълна липса на движения на ляв лакът, гривнена става и пръстите на лява китка, уточняват от прокуратурата. Зъбите на питбула са причинили и средни телесни повреди на възрастната великотърновка, изразяващи се в обезобразяване на ляв горен крайник от грубите посттравматични белези по лява предмищница и лява лакетна става и трайно затруднение движението на ляв горен крайник поради счупване на лява лъчева кост и множество разкъсно-контузни рани – престъпление по чл. 325 в, ал. 1 от НК. На обвиняемият е наложено наказание една година и два месеца лишаване от свобода, чието изпълнение е отложено за срок от три години, както и глоба в размер на 600 лв. Споразумението има последици на влязла в сила присъда.", "date": "2019.10.14", "title": "Условна присъда и 600 лв. глоба за стопанин  на питбул, осакатил търновска диригентка"}
{"url": "https://www.24chasa.bg/novini/article/7707532", "text": "За намеренията си мъжът съобщил на спешния телефон в 2.55 часа на 13 октомври. След предприети незабавни действия била установена самоличността му. При претърсване в дома му не били намерени оръжия, боеприпаси, взривни вещества и пиротехнически изделия. Пред униформените мъжът обяснил, че причина за отправените закани станала определен вид музика, която пускали по радиото. Той е бил задържан за срок до 24 часа в полицейското управление в Шумен. За извършено престъпление по чл. 326 ал. 1 от НК е образувано досъдебно производство.", "date": "2019.10.14", "title": "Задържаха шуменец, заплашил да постави взривно устройство в радиостанция, не харесвал музиката"}
{"url": "https://www.24chasa.bg/novini/article/7707539", "text": "Спецпрокуратурата е започнала специализирана акция рано тази сутрин в Бургас, обект на разследването е група за изнудвания, съобщи за \"24 часа\" говорителят на главния прокурор Румяна Арнаудова.  По непотвърдени данни има арестувани, операцията продължава и в момента. На изхода на Бургас, в посока към Варна, полицейско КТП пропуска автомобилите само по едната лента на пътното платно, спират се коли по усмотрение на униформените, видя наш репортер.  В акцията участват и антимафиоти от столицата, както и служители на областната дирекция на МВР. Очаквайте подробности      ", "date": "2019.10.14", "title": "Полиция блокира Бургас, спецпрокуратурата разследва група за изнудвания (Снимки)"}
{"url": "https://www.24chasa.bg/novini/article/7707548", "text": "Социологията е система, която обработва хората и предначертава кой ще бъде първи и кой втори на избори. Социологическите агенции са поръчкови. Реално социолози няма в България. Това заяви кандидатът за кмет на София и лидер на АТАКА Волен Сидеров в ефира на АЛФА ТВ. Сидеров коментира, че заради манипулираните социологически изследвания телевизиите не го канят на дебати с Мая Манолова или Йорданка Фандъкова и по този начин лишават аудиторията от реална дискусия, защото има по-силни идеи и от двете претендентки, но избирателите не ги чуват. По думите му социологията е система, създадена с основната цел да манипулира, а медиите продължават тази заблуда. Във връзка с това Сидеров даде пример от 2005 г. как преди парламентарните избори са изключвали АТАКА от \"изследванията\" си, а после са се правили на изненадани, че партията влиза в парламента. \"От години социолозите не правят реални проучвания. Къде са анкетните карти, данните и хората, които те разпитват? Тук нямаме социология, а търговия. Имаме долна подмяна на настроенията на хората\", категоричен бе кандидатът за кмет на София. \"Това е целта и тази хватка беше разработена много успешно\", отбеляза лидерът на АТАКА. Той уточни, че точно тази стратегия е много добре овладяна от управляващата партия ГЕРБ. \"Борил съм се да има свобода, която е много важна. А те искат да ни държат в страх и подчинение\", посочи Сидеров и определи предстоящия избор за местна власт като предопределен и предплатен, тъй като надали милион софиянци са на мнение, че задължително трябва да изберат Манолова или Фандъкова. Лидерът на АТАКА отказа да коментира друг от опонентите си - Ангел Джамбазки, като посочи, че за него той не е противник, а дребен продукт на измамна партия, която е присвоила името си и имотите на македонските братства чрез фондация. Той даде и пример за обвързаности на т. нар. социологически агенции, като подчерта случая с \"Маркет линкс\", която е на бившия вътрешен министър Румяна Бъчварова, както и \"Тренд\", за която той е на мнение, че ГЕРБ я държат в \"малкото си джобче\". Сидеров не пропусна и \"Алфа рисърч\", която от години точи огромни пари от БНТ, а обществената медия отказва да му отговори на какви стойности са договорите. Сидеров каза, че още от създаването си ГЕРБ работят срещу АТАКА и заповедта, дадена им от западно посолство, е да унищожат партията на кандидат-кмета, като за тази цел раздуват ВМРО. \"ГЕРБ ще падне от власт в момента, в който стъпчат АТАКА. Като човек с опит, казвам ясно, че в момента, в който изчезне АТАКА, ГЕРБ не само няма да съществува, а с гръм и трясък ще се провали и ще плаща много тежка цена за това, което е правил\".", "date": "2019.10.14", "title": "Сидеров: ГЕРБ ще падне от власт в момента, в който стъпчат АТАКА"}
{"url": "https://www.24chasa.bg/novini/article/7707515", "text": "Подкрепям присъединяването на Македония и Албания към Европейския съюз. Това заяви пред   президентът Росен Плевнелиев. Той се противопостави на действията на френския президент Еманюел Макрон, който се опитва да блокира започването на преговорите за членство на двете страни в съюза. „Винаги съм бил противник когато държави членки на ЕС, в случая Франция, поради вътрешнополитически причини блокират разширението на съюза и проекти, които са от общ интерес. Всички ние знаем колко е важно Македония и Албания точно сега да получат покана. В момент, в който има много силен геополитически сблъсък на Балканите, ЕС трябва да покаже своята сила и мощ“, коментира Плевнелиев. Той припомни, че и България е била жертва на подобна политика, но от страна на Холандия. Плевнелиев призова Франция да не се поддава на вътрешнодържавни битки и да помисли за общия, а не личен интерес.", "date": "2019.10.14", "title": "Плевнелиев: Македония трябва да е в ЕС, Макрон не е прав"}
{"url": "https://www.24chasa.bg/novini/article/7707585", "text": "Заместник министър-председателят Томислав Дончев участва в церемония по откриването във Видин на пречиствателна станция за отпадни води, съобщи БТА. В словото си при откриването той посочи, че инвестицията може да не е от най-видимата, но е една от най-важните, защото е инвестиция в околната среда, въздуха, здравето и живота на всички граждани. Това е втора фаза, продължение на един проект, осъществен в предишните години и който до голяма степен решава всички проблеми и предизвикателства на града в сферата на водоснабдяване и отвеждане на отпадъчни води. Общата стойност на тези два проекта е близо 70 милиона лева. \"Без тези инвестиции всички останали са труди и даже невъзможни. Следващите години основен акцент ще бъде опазване на чистотата на въздуха\", каза Дончев. Проектът \"Доизграждане на пречиствателна станция за отпадъчни води - гр. Видин - Втора фаза\" е изпълнен по Оперативна програма \"Околна среда 2014-2020 г.\". Общата му стойност е 19 505 984 лв., от които собственото финансиране е в размер на 580 415 лв. Безвъзмездните средства се предоставят от Кохезионния фонд на Европейския съюз и държавния бюджет на Република България.", "date": "2019.10.14", "title": "Вицепремиерът Дончев откри във Видин пречиствателна станция за отпадни води"}
{"url": "https://www.24chasa.bg/novini/article/7707542", "text": "Мъж с близо 3 промила алкохол е причинил катастрофа в Луковитско, съобщават от областната дирекция на МВР в Ловеч, цитирани от БТА. 55-годишният плевенчанин при управление на лек автомобил \"Ауди\" на изхода на луковитското село Румянцево е загубил контрол върху превозното средство и е напуснал пътното платно, като е предизвикал инцидент с материални щети. Пробата за алкохол на водача е отчела 2,74 промила алкохол в издишания въздух. Мъжът е задържан за срок от 24 часа в РУ Луковит, а по случая е образувано досъдебно производство.", "date": "2019.10.14", "title": "Шофьор с 2,74 промила алкохол излезе от пътя и катастрофира в Луковитско"}
{"url": "https://www.24chasa.bg/novini/article/7707553", "text": "Говорещ на английски мъж, вероятно футболен фен, закаран от Бърза помощ в \"Пирогов\" през изминалата нощ, не е позволил на  дежурния екип да го доближи. Държал се е арогантно и е използвал нецензурни реплики към лекарите. Това е принудило охраната на спешната болница да сигнализира полицията. Пристигналите на място служители на реда са отвели мъжа, обясниха от \"Пирогов\".                                                                                                                                                                                                                                                                                                                                                                                                                                                                                                                                                                                                                                               ", "date": "2019.10.14", "title": "Английски фен псува в \"Пирогов\", отведен е от полицията"}
{"url": "https://www.24chasa.bg/novini/article/7707607", "text": "12-годишно хлапе от американския щат Мичиган е било прието в болница с тежки изгоряния в областта на брадичката, гърдите и корема, след като е взело участие в ново безразсъдно предизвикателство в социалните мрежи - т.нар. огнено предизвикателство, предаде \"Канал 3\" Малчуганът е изкарал в болничното заведение четири дни, тъй като е бил с изгаряния от втора степен. В момента възстановяването му продължава в домашни условия. Майката на пострадало дете заяви пред американски медии, че синът ѝ и негов приятел са гледали видео в една от социалните мрежи, в което били предизвикани да тестват своята издръжливост, като за целта трябва да се подпалят. Полицията е започнала разследване по случая, макар да е убедена, че в случая става дума за нова опасна ''мода'' сред подрастващите, които не осъзнават последствията за своето здраве. През изминалата година 12-годишно момиче от Детройт пострада при сходен инцидент със самозапалване, което тогава получи 50% изгаряния.", "date": "2019.10.14", "title": "12-годишен се запали заради интернет предизвикателство"}
{"url": "https://www.24chasa.bg/novini/article/7707614", "text": "Съдбата на Брекзита ще се реши тази седмица на последните преговори между Обединеното кралство и Европейския съюз, които ще положат много усилия, за да постигнат споразумение за развод - 17 дни остават до очакваното излизане на Лондон от европейската общност. Стремежът на британския премиер Борис Джонсън да осъществи Брекзита на 31 октомври е акцентът в неговата програма за националната политика, която ще бъде представена днес в традиционната реч на кралица Елизабет Втора по повод началото на новата сесия на парламента. Но Лондон и ЕС проявиха в неделя предпазливост при оценката на шансовете за развод по взаимно съгласие, след като интензивни преговори през уикенда в Брюксел не доведоха до пробив по ключовия въпрос за ирландската граница след Брекзита. \"Остава още много работа\" за излизане от безизходицата, коментира в неделя главният преговарящ на ЕС по Брекзита Мишел Барние. Същата констатация направи и Борис Джонсън. Той заяви, че все още може да се постигне споразумение за Брекзит - сценарий, който би предпочел, при все че е готов да изведе и без сделка страната си от ЕС - но още \"има доста работа за вършене, докато стигнем дотам\". Европейски дипломат сподели пред АФП, че \"пробив още няма\", и намекна, че Лондон трябва да направи отстъпки: \"ако британското правителство иска решение, трябва да действа бързо. Часовникът тиктака\". В понеделник техническите дискусии ще продължат, но всяка от страните разполага с много малко време, за да успее. Европейските лидери ще се съберат в четвъртък и петък в Брюксел на среща, представяна като последен шанс да се избегне напускане на ЕС без споразумение и с болезнени последици или трето отлагане, при което остава неяснотата какъв път ще поеме кралството след 46 години в лоното на Европа. В идеалния случай 27-те членки биха искали да имат цялостно предложение, по което да гласуват. Лондон и Брюксел не могат засега да се разберат как да избегнат след Брекзита връщането към физическата граница между британската провинция Северна Ирландия и държавата Ирландия, която остава в ЕС, с оглед да запазят мира на острова, преживял десетилетия насилие. След като европейците отхвърлиха плана му за Брекзит от началото на октомври, Борис Джонсън представи в четвъртък нови предложения на своя ирландски колега Лио Варадкар. Не изтекоха обаче много подробности за конкретния начин, по който Лондон и Брюксел се канят да превъзмогнат оставащите разногласия - по-специално да избегнат създаването на митнически пунктове и предвидения в механизма контрол от страна на северноирландските власти. Според информации в печата Лондон е предложил Северна Ирландия да сключи митнически съюз с Великобритания и същевременно да членува в един вид митническа зона с ЕС. Нещо неприемливо както за ЕС, така и за северноирландския съюзник на британското правителство на малцинството - Демократическата юнионистка партия. Ако успее да сключи споразумение, Борис Джонсън ще има и тежката задача да убеди парламента, дълбоко разделен по въпроса за Брекзита: едни са за тесни връзки с ЕС, други - за рязко скъсване. Депутатите, отхвърлили на три пъти споразумението, договорено от бившата премиерка Тереза Мей, ще имат на 19 октомври извънредно заседание, може би решаващо за Брекзита - първата работна събота за парламента от войната за Малвинските острови през 1982 г. \"В сравнение с британския парламент един египетски сфинкс е отворена книга\", коментира напускащият поста председател на Европейската комисия Жан-Клод Юнкер. Ако не се постигне споразумение до събота, по силата на приет през септември закон Борис Джонсън ще трябва да поиска тримесечна отсрочка. Държавникът категорично изключва този вариант след вече двете отлагания на Брекзита, гласуван на референдум през юни 2016 г. Не е казал обаче нито веднъж как смята да се измъкне. Искането за отсрочка трябва да бъде единодушно одобрено от другите страни-членки . Юнкер смята, че ще е разумно да го направят, ако се стигне до този вариант. Политическата криза в Обединеното кралство е толкова дълбока, че до месеци се очертават неизбежни предсрочни парламентарни избори. (БТА)", "date": "2019.10.14", "title": "Великобритания по-близо до сделка за Брекзит от всякога"}
{"url": "https://www.24chasa.bg/novini/article/7707623", "text": "Военноморска база \"Чайка\" край Варна отбеляза своята 60-годишнина с ден на отворени врати. Много варненци посетиха базата с децата си и имаха възможност да разгледат отблизо базата и хеликоптерите, както и да говорят екипите. На 14 октомври 1959 г. е сформирана противолодъчна ескадрила в състава на Военновъздушните сили. Първоначално тя е базирана на летище Враждебна и е въоръжена с вертолети Ми-4М. През май 1961 г. ескадрилата се пребазира на летище \"Чайка\" край Варна и на подчинение на Военноморските сили. През периода 1979 – 1982 г. на въоръжение постъпват вертолети Ми-14ПЛ и Ми-14БТ, които заменят остарелите Ми-4. На 9 октомври 2011 г. е получен първият хеликоптер „Panther“ . Доставени са 3 вертолета.", "date": "2019.10.14", "title": "Военноморска база \"Чайка\" празнува 60-годишнина (Снимки)"}
{"url": "https://www.24chasa.bg/novini/article/7707573", "text": "Технически университет – Варна и тази година се включва активно с поредица от специални събития в Месеца на науката, организиран традиционно през октомври от Съюза на учените във Варна с участието на научните структури в града. Инициативата стратира със седмата по ред изложба-конкурс „Научни постижения на звената в ТУ-Варна”. Експозицията от 38 постера е подредена във фоайето на Нов учебен корпус и беше открита официално от доц. д-р инж. Тодор Ганчев, заместник-ректор „Научна дейност“ на ТУ-Варна. Той поздрави от името на ръководството на университета всички участници за работата и постиженията им през настоящата научна година и изрази желанието и намерението да бъдат привличани все повече млади учени за участие в изследователските проекти на университетско, национално и международно ниво Доц. д-р инж. Иван Иванов, ръководител на Научноизследователския сектор в ТУ – Варна, сподели при откриването, че тази година субсидията за научна дейност достигна близо 200 хиляди лв. и като равносметка са представени 38 проекта от различен характер – научни, помощни, докторантски, свързани с клубната дейност, за организиране на научни форуми и пр. Най-добрите проектни екипи ще бъдат излъчени от комисия, в чийто състав влизат заместник-деканите на факултетите в ТУ-Варна, и ще получат дипломи и плакети на 28.10.2019г., понеделник в Конферентната зала в Нов учебен корпус. На тържеството ще бъде връчена и бронзовата статуетка „Криле на науката“, чийто автор е доц. Радко Радев – преходен приз за звеното в структурата на ТУ-Варна с най-висока оценка на работата по научни и приложни проекти. ТУ-Варна по традиция е и домакин на заседанието на секция „Технически науки“ на ежегодната конференция на СУ-Варна „Науката в служба на обществото“. Тридесет и третото издание на форума ще се проведе на 25.10.2019г. Крайният срок за изпращане на заявка за участие и резюме на докладите е 22.10.2019г. Това, което от отличава работата на секция „Технически науки“ от останалите по време на конференцията е, че всички членове на Съюза на учените, които ще представят доклади в нея, са освободени от такса за участие и за публикация в „Известия на Съюза на учените-Варна“. Разходите на участниците се поемат от ТУ-Варна като финансирането е отново по линия на държавната субсидия за научна дейност, поясни още доц. Иван Иванов. Така университетът дава допълнителен стимул на учени и докторанти от различни направления да представят своите разработки, да участват в годишната конференция и да обменят опит и идеи.", "date": "2019.10.14", "title": "В ТУ-Варна започна Месецът на науката – октомври 2019"}
{"url": "https://www.24chasa.bg/novini/article/7707600", "text": "Турският президент Реджеп Тайип Ердоган приветства съобщението, направено вчера от Пентагона, че САЩ ще изтеглят до 1000 свои войници от Северна Сирия, където Анкара провежда военна операция срещу кюрдска милиция, предаде АФП. Това е позитивен подход, заяви Ердоган на пресконференция в Истанбул в отговор на въпрос по повод съобщението, направено вчера от американския министър на отбраната Марк Еспър, предава БТА. Турция предприе миналата седмица операция в Североизточна Сирия срещу сирийската кюрдска милиция Сили за защита на народа /СЗН/, която е подкрепяна от западните страни заради ролята й в борбата срещу \"Ислямска държава\", но се разглежда от Анкара като терористична организация, свързана с Крюдската работническа партия /ПКК/. След обявяването в неделя на изтегляне на американските военни, СЗН сключиха споразумение със сирийския режим, предвиждащо, според кюрдските власти, разполагане на сирийската армия в Северна Сирия. Според ежедневника \"Ал Уатан\", близък до сирийския режим, споразумението предвижда \"влизане на сирийската армия в градовете Манбидж и Айн ал Араб /арабското име на Кобане/\", които са разположени в Северна Сирия и биха могли да бъдат взети на прицел от Турция. Турция настоява от няколко месеца за изтегляне на кюрдските сили от Манбидж, което президентът Ердоган повтори днес. Когато Манбидж бъде изпразнен, това няма да сме ние, Турция, които ще отидем там. Това са нашите арабски братя, които са истинските собственици. Нашият подход по този въпрос е да направим така, че те да се върнат там и да осигурим тяхната безопасност, каза Ердоган. Нашето решение по въпроса за Манбидж беше взето, сега ние сме във фазата на неговото прилагане, добави Ердоган. Турският президент приветства също \"положителния подход\" на Русия, намеквайки, че не очаква Москва, която покровителства режима в Дамаск, да се противопостави на офанзива на турските сили срещу Кобане. Що се отнася до Кобане, на този етап изглежда, че няма да има проблем, благодарение на положителния подход на Русия, каза Ердоган.", "date": "2019.10.14", "title": "Ердоган приветства изтеглянето на 1000 американски войници от Северна Сирия"}
{"url": "https://www.24chasa.bg/novini/article/7707631", "text": "Мъж е починал при пожар в Тетевен, съобщиха от областната дирекция на МВР в Ловеч. Произшествието станало в неделя. Около 9.45 ч. в Районното управление в Тетевен е получен сигнал за пожар на ул.\"Симеон Куманов\" в града. Към мястото на инцидента са изпратени екипи на пожарната и след потушаване на огъня, който по първоначални данни възникнал при боравене с газови бутилки, на първия етаж на жилищната сграда, в помещение, приспособено за маза, огнеборците открили тялото на 61-годишен мъж, обитател на имота. Назначени са съдебни експертизи за изясняване на причините за пожара.", "date": "2019.10.14", "title": "Мъж изгоря при пожар в Тетевен"}
{"url": "https://www.24chasa.bg/novini/article/7707616", "text": "Еквадор излиза с облекчение от безпрецедентна социална криза, белязана от демонстрации, придружени от прояви на насилие и блокиране на страната в продължение на 12 дни. Цената, която плати обаче е висока - и икономическата и моралната - и тя ще тежи на андинската страна. Хиляди еквадорци празнуваха в неделя вечерта по улиците на Кито споразумението между индианското движение, което бе инициатор на протестите, и правителството на президента Ленин Морено, приело да оттегли оспорвания си декрет, премахващ субсидиите за горивата. Сега обаче настъпва часът да се направи равносметка от случилото се. Животът в страната бе спрял в продължение на две седмици - блокади на пътища, затворени училища, почти отсъстващ обществен транспорт и спрели петролни кладенци в Амазония, което пък блокира близо 70% от добива на черно злато. Еквадор бе разтърсен от вълна на демонстрации, чиято равносметка е тежка: седем убити, 1340 ранени и 1152 ареста, според бюрото на Защитника на народа, еквадорска обществена организация за защита на правата. В Кито сградата на Инспекцията по финансите бе подпалена от маскирани демонстранти. Същата съдба сполетя и офисите на телевизионния канал Teleamazonas. Редица сгради пострадаха при сблъсъците на демонстрантите със силите на реда. В неделя, преди да бъде намерено решение на кризата, Търговската камара в Кито предупреди: \"Блокирането на пътища, нападенията срещу компании, прекъсването на основни услуги, щетите на петролните кладенци и станциите за изпомпване на петрол нанасят щети за над 200 милиона долара дневно, а това пряко засяга заетостта и икономиката на всички граждани\". Туризмът, третият сектор по приходи в държавната хазна на Еквадор след износа на банани и скариди, е сред засегнатите сектори. През 2018 година страната е посрещнала 1,4 милиона туристи или с 11 % повече, отколкото през 2017-а, които са й осигурили приходи от 2,4 милиарда долара. През последните дни много авиокомпании анулираха полетите си до и от Кито, а редица хотели пострадаха от анулации на посещения на чуждестранни туристи, изплашени от хоаса в страната. \"Загубите са близо 5 милиона долара дневно\", заяви снощи по обществената телевизия министърката на туризма Роси Прадо де Олгин. Износът на рязани цветя, друго голямо експортно перо на Еквадор, също пострада. Националната асоциация на производителите и износителите на цветя, Expoflores, обяви извънредно положение, посочвайки загуби за над 30 милиона долара, които ще засегнат 300 000 семейства, работещи в този сектор. Мерките, обявени в началото на октомври от президента Морено, в замяна на заем от Международния валутен фонд (МВФ) от 4,2 милиарда долара, целяха да изправят на крака икономиката, огъваща се под бремето на бюджетен дефицит от 1,5 милиарда долара (близо 5% от брутния вътрешен продукт) и силно увеличен държавен дълг до 36,2% от БВП. Отмяната на субсидиите за горивата целеше да намали дефицита до 230 милиона долара (под прага от 1%) e и да позволи постигането на бюджетен излишък през 2020 година. Сега, \"с анулирането на декрета, който ще бъде сменен с друг, вероятно корекцията няма да бъде толкова голяма, колкото се очакваше\", коментира икономическият анализатор Алберто Акоста Бурнео. Само че \"да не се взимат никакви мерки не е алтернатива, защото това би било значително нарушение на споразумението, сключено с МВФ и в страната няма да влязат повече средства\". По-трудно е да бъде оценена моралната сметка от такава криза, но тя е напълно реална. Редица демонстранти заявиха, че са шокирани от силните полицейски репресии. \"Те са напът да ни убият, във война сме!\", с тревога каза един от тях в събота, скрил лицето си с кърпа. \"Къде са майките на тези полицаи, синовете, дъщерите? Те не им ли казват, че трябва да спрат да ни убиват?\", викаше, също със сълзи в очите, индианката Нанси Киниупани. Индианците, които са една четвърт от населението на Еквадор, дадоха воля по време на тази криза на нарасналата си неприязън към заможните класи и недоимъка, в който те самите живеят. Според Пабло Ромеро, експерт от Университета \"Селесиана\" в Кито, отвъд \"символичната победа\", удържана от тази общност, която успя да накара правителството да се огъне, има и \"голяма загуба\": \"Кито ще гледа индианската общност с недоверие, та дори с гняв или злонамереност\". Защото \"разрушителните акции в Кито, макар вероятно да са били дело на инфилтрирани (злосторници), ще се свързват от жителите на столицата със света на индианците\". В крайна сметка кризата \"изостри още по-силно класовия расизъм. А тази разделителна линия много трудно ще бъде премахната\", със съжаление посочва Ромеро. /БТА/", "date": "2019.10.14", "title": "Еквадор излиза от 12-дневна криза, но цената е висока"}
{"url": "https://www.24chasa.bg/novini/article/7707632", "text": "Страните от ЕС заявиха днес, че са много разтревожени от турската военна операция в Северна Сирия, но признаха, че не могат да договорят съвместни действия, за да упражнят натиск върху Анкара, предаде Франс прес, цитирана от БТА. \"Не притежаваме магически способности, но можем да упражним всичкия възможен натиск, за да сложим край на тези действия\", заяви първият дипломат на Испания Жозеп Борел след пристигането си в Люксембург за среща на външните министри от ЕС. Италия - един от основните оръжейни доставчици на Турция, прикани вчера за приемане на \"европейски мораториум върху оръжейните продажби\" за тази страна. \"Трудно е да стигнем до единодушни споразумения\", призна Жозеп Борел, номиниран за ръководител на европейската дипломация в новата ЕК, която ще бъде оглавена от германката Урсула фон дер Лайен. \"Става дума за споразумения, сключени от всяка страна с Турция\", и решението за спиране на продажбите е суверенно право на всяка страна членка, подчерта той. \"Испанското правителство е за спиранет на оръжейните продажби за Турция\", увери Борел. Испания съобщи, че през декември ще изтегли ракетите си \"Пейтриът\", разположени от НАТО в Адана, на югоизточната турска граница. Франция ще поиска днес бързо да бъде свикана среща на механизма за съгласуване на ЕС с цел изработване на съвместна позиция на общността, съобщи дипломатически източник. Париж смята да свика и среща на международната коалиция за борба с \"Ислямска държава\", включваща САЩ и Турция, информира френският външен министър Жан-Ив Льо Дриан. ЕС апелира все по-често да бъде сложен край на военната операция. Изоставени от САЩ, сиирйските кюрди съобщиха вчера, че са сключили споразумение с режима на Башар Асад, предвиждащо изпращането на сирийски войски в северната част от страната, за да се противопоставят на бързо напредващите турски сили. Ситуацията е смайваща, коментира люксембургският външен министър Жан Аселборн. Турция - членка на НАТО, е на път да бъде санкционирана от други членки на алианса с оръжейно ембарго. \"И какво ще стане, ако Сирия атакува Турция? Ще прибегнем ли до член 5?\", запита той. Нападението срещу страна членка на пакта се разглежда като насочено срещу всички участнички, напомня АФП съдържанието на тази точка от устава на НАТО. \"Доста е на всеки ден злобата му\", коментира пред АФП с цитат от Библията Жозеп Борел, като нарече хипотетична ситуацията, спомената от люксембургския му колега.", "date": "2019.10.14", "title": "ЕС: Трудно ще упражним натиск върху Анкара във връзка със Сирия"}
{"url": "https://www.24chasa.bg/novini/article/7707638", "text": "Патриарх Неофит прие в патриаршеския дом на Софийската митрополия предприемача Игнат Канев, който на 14 години напуска България и живее в чужбина, съобщиха от Българската патриаршия. Негово светейшество е поздравил Игнат Канев за високата награда за църковни заслуги - църковния орден \"Св. Кирил и Методий\" - първа степен, който му е връчен тази година на 44-ия Български епархийски събор в задграничната ни епархия в САЩ, Канада и Австралия. Гостът е споделил изключително добрите взаимоотношение с българския митрополит в задграничната ни епархия - митрополит Йосиф, който се труди неуморно за духовното обгрижване на сънародниците ни в Америка. Патриарх Неофит е благодарил на Игнат Канев за добротворството, проявено към Светата ни Църква, към българите в Америка, както и за помощта, която е оказвал на митрополит Йосиф. Срещата е завършила с благопожелания за здраве, радост и осъществяване на добрите начинания в полза на Църквата и страната ни. Игнат Христов Канев е роден на 6 октомври 1926 г. в село Горно Абланово, Русенска област. Той е четвъртото от седемте деца в своето семейство. Няма финансовата възможност да учи и е принуден още на 14-годишна възраст да напусне България и да се установи в Австрия, за да търси препитание. През март 1941 г. с още няколко момчета отиват при Никола Парушчолаков, градинар от Горна Оряховица, който има зеленчукови градини в Австрия и търгува със земеделски стоки. След пет години чиракуване Канев вече има собствена търговия и малко производство на плодове и зеленчуци. През 1951 г. оставя бизнеса в Австрия и почти без средства, без да знае английски и без да има някакви връзки и приятели, заминава за Канада. Установява се в Торонто, където започва работа в строителния бизнес. Първоначално строи малки къщи за новопристигащите имигранти. Пет години по-късно, през 1956 г., вече основава там първата си строителна фирма. Следващата година строи първата си по-висока сграда на три етажа с 9 апартамента, а 10 години по-късно вече вдига сграда с 262 жилища. Впоследствие годишният оборот на компанията му достига над 250 млн. долара. В своята активна дейност като строителен предприемач, Канев издига хиляди къщи, много обществени сгради и голф съоръжения. Занимава се и с търговия на автомобили. Става представител на \"General Motors\" и продава хиляди коли и камиони. Игнат Канев е собственик е на шест голф игрища и на голяма строителна фирма в Канада. Управител е и на благотворителна фондация, носеща неговото име. Богатството му се оценява на над 1 млрд. долара. Въпреки че живее в Канада от много години, Канев поддържа силна връзка с България.", "date": "2019.10.14", "title": "Патриарх Неофит се срещна с предприемача Игнат Канев"}
{"url": "https://www.24chasa.bg/novini/article/7707643", "text": "Земетресение с магнитуд от 3,9 по скалата на Рихтер е регистрирано днес по обяд в района на Коринтския залив, Южна Гърция, съобщава \"Катимерини\". Според данни на гръцкия институт по геодинамика трусът е станал в 12,24 часа в морето северно от Ксилокастро. Епицентърът му е бил на 33 километра североизточно от Галаксиди на дълбочина от 17,5 километра, предаде БТА. Земетресението е било усетено и в област Атика, където се намира столицата Атина.", "date": "2019.10.14", "title": "Земетресение разлюля Южна Гърция, усетиха го в Атина"}
{"url": "https://www.24chasa.bg/novini/article/7707629", "text": "Учени в Германия попаднаха на археологически доказателства за социално неравенство, включително за възможно използване на слуги и роби, във ферми през бронзовата епоха, съобщи ЮПИ. Доказателствата са открити на погребални обекти във ферми в Южна Германия. \"Преди 4000 години в Южна Германия представители на няколко поколения в семейства с висок обществен ранг са били погребани в гробища във фермите им, като телата на мъже били положени до тези на съпруги, синове, деца, които са умрели млади, и бедни помощници, които нямат роднинска връзка с тях\", отбелязват авторите на изследването, предава БТА. Учените знаеха, че социалното неравенство се е появило в началото на бронзовата епоха. За това свидетелстват открити по-рано гробове. Новите находки обаче разкриват по-особена форма на неравенство, свързано с една-единствена ферма. По време на разкопки специалистите се натъкнали на някои особености на общностите през бронзовата епоха. Било констатирано, че липсват тленни останки на дъщери и че жени са израсли далеч от долината на река Лех, където са погребани. Учените използвали археологически и генетичен анализ, за да докажат, че жени са напуснали фермата, когато били възрастни, и че майките, чиито тленни останки са намерени там, произхождат от друго място. \"Археогенетиката ни предоставя съвсем ново виждане за миналото - заяви експертът Йоханес Краузе от института \"Макс Планк\" за история на човечеството. - Доскоро не мислехме, че е възможно да се изследват свързаните с брака правила, социалните структури и социалното неравенство в праисторически времена.\" Учените смятат, че жени, които са отишли другаде, за да се омъжат и да отгледат потомство в отдалечени селища, вероятно са допринесли за обмена на информация и културни практики между отделните общности през бронзовата епоха. Резултатите от изследването са публикувани в сп. \"Сайънс\".", "date": "2019.10.14", "title": "Откриха доказателства за използването на слуги и роби през бронзовата епоха"}
{"url": "https://www.24chasa.bg/novini/article/7707642", "text": "Условно наказание от 9 месеца лишаване от свобода с 3-годишен изпитателен срок получи румънски гражданин за неплатени данъци в особено големи размери. Състав на Окръжния съд в Добрич призна подсъдимия за виновен в това, че от 24 февруари 2011г. до 28 февруари 2012 г., в Генерал Тошево, при условията на продължавано престъпление, в качеството си на управител на регистрирана у нас фирма, избягнал установяването и плащането на данъчни задължения по Закона за местните данъци и такси, като не подал декларации за притежавани от фирмата 97 превозни средства в двумесечен срок от придобиването им. Декларациите трябвало да бъдат подадени в отдел “Местни данъци и такси” в община Генерал Тошево. Неплатените задължения са за данъчен период 2011г. и 2012г. и възлизат на 15794,76 лева. Мъжът бил управител на дружество, със седалище и адрес на управление в село Кардам, общ. Генерал Тошево, с основен предмет на дейност търговия с автомобили. Според анализ на материали по досъдебното производство, румънски граждани купували превозни средства от различни държави, но заради високата първоначална такса за регистрация на моторни превозни средства в Румъния, пристъпвали към по-евтин вариант. Регистрирали колите си с временни номера за максималния законов срок в страната си, като междувременно намирали лица или фирми като управляваното от подсъдимия дружество, които им помагали да се сдобият с българска регистрация на техните превозни средства. Така с пълен комплект документи и с нотариално заверено пълномощно румънските граждани получавали автомобил, с който можели да пътуват навсякъде и да се разпореждат с него. За целта били прилагани фиктивни договори за покупка на превозните средства, в които за място на сключване на сделката се посочвал един и същи град в Румъния, а за купувач процесното дружество. Почти всички договори били на една и съща цена от 150 евро, без значение на марката, модела, възрастта и състоянието на автомобила. Придобитите по този начин превозни средства от дружеството-купувач, обаче не били декларирани пред община Генерал Тошево и за тях не били платени дължимите данъци. Делото премина по реда на съкратеното съдебно следствие.", "date": "2019.10.14", "title": "Условно наказание за румънец, не плащал данъци за 97 автомобила (Обновена)"}
{"url": "https://www.24chasa.bg/novini/article/7707654", "text": "Президентът на Сърбия Александър Вучич заяви днес, че е много загрижен от развитието на ситуацията в Косово и оцени, че всеки опит да бъде премахната Сръбска листа може да има катастрофални последици върху отношенията между сърби и албанци, предаде белградската агенция Бета. В обръщение по повод посещението на председателката на Съвета на федерацията на федералния парламент на Русия Валентина Матвиенко Вучич каза, че Сръбска листа е получила 96 процента от гласовете на сърбите в Косово на изборите и обвини албанците, че са измислили някаква история за тровене с пликове с гласовете от Сърбия, предава БТА. \"Сега вече не са сигурни, че са отровени. Не знаят какво да измислят, но констатират, че е необходимо Сръбска листа да бъде премахната. А когато сърбите ги няма в институциите, вие знаете тогава къде ги има и как ще трябва да защитават своята свобода и своето огнище\", заявил Вучич. Той казал, че е много интересно, че по време на отварянето на пликовете от Сърбия за последици от отравяне не е сигнализирал нито един сърбин, който е присъствал в Централната изборна комисия на Косово. Вучич казал, че Белград е помолил западните партньори да се вразумят и да не помагат на албанците за тези \"болни цели\", \"тъй като в противен случай се приближаваме към катастрофа\". Иначе всичко, което правеха, го правеха с цел унищожаване на Сръбска листа. Това е голяма тревога за нас, заявил сръбският президент. Вучич припомнил, че е договорил с президента на Русия Владимир Путин среща през декември и обявил, че скоро в Белград ще пристигне руският премиер Дмитрий Медведев по повод честването на Деня на освобождаването на Белград. Валентина Матвиенко честити на Сърбия за успешното организиране на 141-тата асамблея на Интерпарламентарния съюз /IPU/.", "date": "2019.10.14", "title": "Вучич към Косово: Когато сърбите ги няма в институциите, вие знаете тогава къде ги има"}
{"url": "https://www.24chasa.bg/novini/article/7707658", "text": "Двустранните контакти между България и Франция и предизвикателствата пред Европейския съюз обсъдиха на среща на „Дондуков“ 2 вицепрезидентът Илияна Йотова и новият френски посланик Флоранс Робин, съобщиха от прессекретариата на държавния ни глава. „При изпращането ми във Вашата страна президентът Макрон изтъкна отличните ни двустранни отношения“, посочи посланик Робин. Акцент в разговора бе развитието на сътрудничеството между България и Франция в областта на образованието и науката. Общо беше мнението, че качеството на образованието е определящо за цялостното развитие на личността, на обществото и на държавата. Обсъден бе проблемът с обхващането в образователната система на деца от уязвими групи, както и нарушеният баланс между образованието и професионалните умения и изискванията на пазара на труда. Категорична бе общата позиция, че образованието трябва да работи заедно с бизнеса. Френският посланик изрази готовност за редица съвместни проекти с българската държава. Вицепрезидентът Йотова и посланик Робин бяха единодушни, че са необходими повече инвестиции в науката и трябва да се развие интересът на младите към нея. На срещата бе обсъдена и бъдещата Европейска комисия. Илияна Йотова подчерта, че тя трябва да бъде съставена от силни, смели и отговорни хора, които да предлагат работещи решения на кризите в Европа. „За съжаление, предишната ЕК не можа да свърши почти нищо по мигрантския въпрос, а той днес тежи с нова сила“, посочи вицепрезидентът. Илияна Йотова изтъкна двойните стандарти като един от основните проблеми в ЕС и отбеляза като пример неприемането на България в Шенген по политически, а не технически съображения. „Проявата на тези двойни стандарти потъпква вярата на нашите граждани в обединена Европа, в общи европейски ценности“, каза вицепрезидентът, като подчерта, че България е доказал се лоялен партньор и гарант за сигурността на Балканския регион, а и на целия Европейски съюз като негова външна граница.", "date": "2019.10.14", "title": "Вицепрезидентът Йотова говори с новата френска посланичка за образование и наука"}
{"url": "https://www.24chasa.bg/novini/article/7707655", "text": "Районна прокуратура – Кюстендил е постигнала ефективна присъда спрямо А.М. (на 36 години), обвинена за извършени от нея престъпления по 210, ал. 1, т. 5, вр. чл. 209, ал. 1, вр. чл. 26, ал. 1 от НК и по чл. 209, ал. 1 от НК. Подсъдимата М. се появявала на обществени места в облекло, което наподобявало това на гранични служители. Още от 2012 г. върху този факт имали наблюдения А.М. и М.М., които се срещали с нея в детска градина в гр. Кюстендил, посещавана от децата им. Пред тях жената изрично се представяла като граничен служител. А.М. решила да се възползва от обстоятелството, че успяла да създаде впечатление на представител на органа на реда, за да набави за себе си парични средства. В период от няколко месеца през 2014 г., чрез въвеждане в заблуждение, подсъдимата причинила вреда на жена с обещания да бъде назначена като граничен служител срещу 6 000 лева. По същия начин, от м. октомври 2015 г. до м. май 2016 г., М. въвела в заблуждение още няколко лица, че ще им съдейства да бъдат назначени, в това число и техни близки, на работа в Гранична полиция. За „съдействието“ в ГКПП Калотина и Олтоманци тя неколкократно получавала различни парични суми – от 10 000 лева до 3 500 евро. Общият им размер възлиза на 35 850 лева. Съдът е признал А.М. за виновна и й наложил наказание „лишаване от свобода“ за срок от четири години и шест месеца при „общ“ режим“ на изтърпяване. Присъдата подлежи на обжалване пред Окръжен съд – Кюстендил.", "date": "2019.10.14", "title": "Жена, представяла се за граничен полицай, влиза в затвора"}
{"url": "https://www.24chasa.bg/novini/article/7706949", "text": "Близките и съседите на мъжа, който в клип плаши със смърт премиера и главния прокурор, ще бъдат разпитани, за да се установи дали той е опасен за себе си и за околните, казаха от прокуратурата. Преди дни 31-годишният Борис Накев пусна видео, в което говори за разстрел на Сотир Цацаров, бесило за Бойко Борисов и да се дадат по 2 апартамента на всички бивши агенти на Държавна сигурност. Клипът е качен в портала за видеообмен на 9 октомври, а в събота бе получен и на пощата на “24 часа”. Младият мъж страда от шизоафективно и биполярно разстройство, показа проверка на вестника. В началото на новата седмица прокуратурата ще изясни дали Накев е лежал в психиатрично заведение. От разговорите с неговите близки ще се установи дали младият мъж приема редовно лекарства, ако са му предписани такива, както и дали е заплашвал някого от съседите и семейството си. за да се види какво е актуалното му здравословно състояние. Прокуратурата може да поиска и принудителното му настаняване в специализирано заведение, ако се прецени, че Борис е опасен. Едва след заключението на лекарите ще се мисли дали да се образува досъдебно производство. В случай, че те кажат, че Борис Накев е невменяем, той ще бъде освободен от наказателна отговорност. Борисов и Цацаров не са единствените, “взети на мушка” от младия мъж. В клипа си той отправя закани и към Евгени Минчев, когото праща “в изгнание за назидание и предупреждение към всички гейове, лесбийки, наркомани и уроди от шоубизнеса”. Бившият премиер Иван Костов също не е “пощаден”. На него му е отреден “тежък физически труд в лагер за политически затворници”. В друго видео от 7 октомври пък Борис обявява, че България ще бъде разделена на сфери на влияние между Съветския съюз и САЩ. Обявява и робствата за измислени. Сега имало истинско - “децата били наркомани”. Този път клипът е заснет в звукозаписно студио, става ясно от техниката. На монитори пък са показани знамената на САЩ и СССР. Заради новия строй сме щели да бъдем в добри отношения с всички съседни държави с изключение на Сърбия. Това не е първият случай на закани към премиера и главния прокурор. През април бе Теодор Николов. Той отправи заплаха към Бойко Борисов във фейсбук. На 26 март Теодор пуска в социалната мрежа своя снимка и клип с въздушна пушка. “Ще те отстрелям безплатно”, заканва се той във видеото. След като клипът набира скорост, домът му е претърсен, а приятелката му е разпитана. Варненската районна прокуратура започва досъдебно производство за закана за убийство към министър-председателя и за хулиганство. сами преценете дали е подстрекателство за бунт, за саморазправа. Аз лично нищо не мога да направя с тая пушка на никого”, оправдава се Теодор. Според него действията му не можели да се определят като физическа заплаха. След като излиза от ареста, той пострада при нелеп инцидент в дома си на ул. “Ген Попов” 21. В жилището му гръмва газова бутилка, в резултат на което Теодор е с над 50 процента изгаряния и с опасност за живота. Откаран е във Военоморската болница във Варна, където лекарите го поставят на медикаментозна кома. Благодарение на техните усилия е спасен. През 2013 г. мъж от благоевградското с. Българчево е задържан заради заплахи за убийство отново срещу Борисов. 54-годишният Камен Тодоров се обажда на телефон 112 и заявява, че ще го убие. Полицаите веднага установяват автора на обаждането и за минути блокират дома му в Българчево. Пред криминалистите Тодоров изважда нерегистриран газов пистолет и го насочва към слепоочието си. При задържането не оказва съпротива, а предава доброволно оръжието. Веднага е закаран в спешния център в Благоевград. Срещу Тодоров няма наказателно преследване, защото е с психическо заболяване.  На 10 февруари 2012 г. около обяд на телефон 112 се обажда неизвестен мъж. Той набързо съобщава, че в София ще избухне бомба, като целта на взривното устройство е министър-председателят Бойко Борисов. В хода на започналото разследване само след час антимафиотите установяват, че сигналът е подаден от мобилен телефон. След проведени оперативни действия те разбират и самоличността на подателя - 36-годишния Иван Койчев от пловдивското с. Караджово. Безработният ром е известен като Ванчо Къдравия. Той е осъждан за кражба и побой. При претърсването в дома му са открити и иззети мобилният телефон и симкартата, от която е извършено обаждането. “На пияна глава стана, ударих към 6-7 ракии и сплаших Бойко Борисов по телефона. Признах си, извинявам се”, разказва тогава пред медиите ромът Иван Койчев. На 10 февруари 2012 г. започнал да пие още от 7,30 ч. По обед отишъл у брат си да си допие. Племенникът си играл с джиесема и набрал 112. “Даде ми го да се обадя, аз чувам една жена и викам: Ало, две бомби има под стола на Бойко Борисов. Ама само така, исках да се бъзикна”, разказва Къдравия. Не минали 15-20 мин и 7 патрулки заградили махалата. Отвели го в полицията, а на другия ден го осъдили на пробация. Дни по-рано 61-годишен мъж също заплашва премиера на телефон 112, заявявайки, че той “трябва да бъде убит”. Анонимният подател е установен час след съобщението.  Сотир Цацаров също е бил обект на заплахи, като те са особено интензивни през 2015 г., когато се гледат промените в конституцията, свързани със съдебната власт. Към главния прокурор заплахите са отправяни по телефон, мейл и по пощата. Писмата до него били налепени с букви от вестници, за да се идентифицират по-трудно изпращачите. Общото им послание било, че публичните прояви на Цацаров се следят и той ще бъде разстрелян. През 2015 г. НСО му предлага увеличена охраната, както и да се движи с брониран автомобил. Цацаров отказва.", "date": "2019.10.14", "title": "Разпитват близките и съседите на мъжа, който плаши със смърт Борисов и Цацаров. Проверяват дали е опасен (Видео)"}
{"url": "https://www.24chasa.bg/novini/article/7707683", "text": "Споразумение за развод по взаимно съгласие с Обединеното кралство може да се постигне още тази седмица. Това заяви днес ирландският вицепремиер след уикенд, изпълнен с интензивни дискусии между британците и ЕС, предаде Франс прес. \"Споразумение е възможно, и то още този месец. Може би дори тази седмица, но още не сме стигнали дотам\", уточни Саймън Ковини. \"Що се отнася до Брекзита, колкото по-малко говорим за него сега, толкова по-добре\", добави той. \"В момента текат доста подробни технически дискусии и според мен трябва да осигурим необходимото за тях време и пространство\", настоя Ковини, цитиран от БТА. Люксембургският външен министър Жан Аселборн също смята, че е възможно да се стигне до споразумение след констатираната промяна в мненията за британската позиция. А първият дипломат на Испания Жозеп Борел заяви, че \"се надява\" такова споразумение да бъде постигнато. Главният преговарящ на ЕС за Брекзита Мишел Барние заяви вчера пред посланици от страните членки, че остава да се свърши много работа и че преговорите с британския екип ще продължат днес. Той все пак определи като \"конструктивни\" и \"интензивни\" дискусиите през уикенда между Лондон и Брюксел. До днес обаче пробив няма, отбелязва АФП. \"Скицираните решения още не са добили официална форма като текст, който да ги направи юридически солидни и приложими. Докато няма текст, няма да има и споразумение\", предупреди днес представител на държава членка, цитиран от агенцията.", "date": "2019.10.14", "title": "Ирландия: Споразумение за Брекзит е възможно, може би дори още тази седмица"}
{"url": "https://www.24chasa.bg/novini/article/7707456", "text": "Новото международно летище Дасин в Пекин оперира безпроблемно след откриването му миналия месец, заяви служител на авиацията на пресконференция, съобщава  От 25 септември до 10 октомври са извършени общо 1 237 полета с около 187 000 пътника, каза Лю Чунчън, служител на Китайското управление на гражданската авиация. От 27 октомври броят на авиокомпаниите, които оперират на летището, ще се увеличи на 15, седем от които са местни, а осем чуждестранни, с което среднодневния обем на полетите ще достигне 280. Секторът на китайската гражданска авиация се разраства с постоянни темпове през първите девет месеца на годината. През първото тримесечие са направени общо 500 милиона пътувания, което е с 8,7% повече спрямо същия период на миналата година, сочат данни на Китайското управление на гражданската авиация. 6,06 милиона от 54,8-те милиона пътувания през септември са били по международни маршрути, което е ръст от 20,5%.", "date": "2019.10.14", "title": "Новото международно летище на Пекин оперира безпроблемно"}
{"url": "https://www.24chasa.bg/novini/article/7707883", "text": "Със съвместно отворено писмо \"Да придвижим Западните Балкани напред\" външните министри на Чехия, Полша, Словакия и Унгария настояха Европейският съюз да приеме смело решение за започване на преговори със Северна Македония и Албания, съобщи скопската телевизия 24, цитирана от БТА. \"Северна Македония и Албания изпълниха ключовите критерии, определени от ЕС, като осъществиха комплексни вътрешни реформи. Допълнително Северна Македония сключи историческото Преспанско споразумение с Гърция, с което бе решен дългогодишният спор за името на държавата\", пишат в писмото, публикувано в \"Политико\", чешкият външен министър Томаш Петържичек, полският Яцек Чапутович, унгарският Петер Сиярто и словашкият Мирослав Лайчак. Те подчертават, че включването на Западните Балкани в ЕС е от политически и икономически интерес за съюза. Министрите посочват, че преговорите са дълготраен процес, който ще даде възможност на ЕС да провери реформите в държавите кандидатки. \"Северна Македония и Албания с нетърпение чакат начало на нова фаза в процеса на интеграция в ЕС. Време е да се вземе смело решение за бъдещето не само на тези две страни, а и на целите Западни Балкани и ЕС\", изтъкват четиримата министри.", "date": "2019.10.14", "title": "Чехия, Полша, Словакия и Унгария с общо отворено писмо \"Да придвижим Западните Балкани напред\""}
{"url": "https://www.24chasa.bg/novini/article/7707914", "text": "Министър-председателят Бойко Борисов свиква утре, 15 октомври, заседание на Съвета по сигурността във връзка с рязкото изостряне на ситуацията в Сирия, съобщиха от правителствената пресслужба. В рамките на консултативния и координиращ орган към Министерския съвет ще бъде обсъдена обстановката в Северна Сирия и свързаните с нея процеси от регионалната и международна сигурност.", "date": "2019.10.14", "title": "Борисов свиква утре Съвета по сигурността заради Сирия"}
{"url": "https://www.24chasa.bg/novini/article/7707956", "text": "Сделката за ЕВН е пример за брутална пазарна манипулация. Това каза главният изпълнителен директор на Българската банка за развитие Стоян Мавродиев, който бе разпитан по делото за продажбата на 33% държавен дял в електроразпределителното дружество. Подсъдими са издателят Иво Прокопиев, бившите министри Трайчо Трайков и Симеон Дянков и трима мениджъри в \"Булброкърс\". В качеството си на бивш шеф на Комисията по финансов надзор в период 2010 – 2016 година Стоян Мавродиев даде показания пред специализирания съд, където върви делото. „Аз многократно казвам през годините, че това е класически пример за брутална пазарна манипулация, довела да сериозно нарушение на интересите на българската държава, изразяващо се в загуба на десетки милиони левове. От една страна, това е нанесло щети на българския бюджет и на данъкоплатците, а от друга – препятствало е възможността тези средства да отидат за полезни дейности“, коментира Мавродиев. Според него заради действията на „Булброкърс“ страната ни не успяла да постигне реалната пазарна цена, на която да продаде оставащия държавен дял на енергоразпределителното дружество, с което значително бил ощетен държавният бюджет. „След като направихме проверките на „Булброкърс“, след приключването на аукциона за продажбата на акциите на ЕВН, тогава се установиха всички нарушения“, уточни бившият шеф на КФН. Според него тогава вариантите били два. Първият – всичко купува ЕВН, а вторият – блокиране на останалите оферти, така че никой друг да не може да купи акции, което на практика проваля аукциона. „Очевидно се е реализирала хипотезата по вариант едно“, добави Мавродиев.", "date": "2019.10.14", "title": "Стоян Мавродиев: Сделката за ЕВН е\nпример за брутална манипулация"}
{"url": "https://www.24chasa.bg/novini/article/7707821", "text": "„По-добро качество на живот означава близък достъп до градски паркове. Затова планирахме изграждане на 8 нови парка и запазване на зелените клинове от Витоша. Вече се изработва устройствения план за парк „Кукуряк“ в „Овча купел“. Имаме подкрепата на жителите, които се включиха в обсъжданията, а ангажиментът, който поех, е да създадем добра пешеходна и велосипедна свързаност на парка с жилищния комплекс „Овча Купел“ I, 4,5,6 микрорайон“, обясни кандидата за кмет на София Йорданка Фандъкова. Тя поясни, че в момента се разработва вариант за паркинг, който ще се намира до бъдещия северен вход на парка и до метростанцията, която се изгражда. „Манастирски ливади“ е от кварталите, които имат огромна нужда от парк и зелени площи. Затова планираме линеен парк по поречието на реките Боянска бара и Бара Изливо и имаме изготвен идеен проект“, каза Фандъкова. Третият нов парк ще е на територията бившите военни имоти в район „Младост“. Те бяха прехвърлени на общината от Министерски съвет. „Вече имаме с идеен проект и се извършва градоустройствената процедура“, поясни кандидата за кмет. Четвъртият нов парк, който тя предлага е на територията на „Студентски“, кв. „Витоша“. „Догодина със сигурност ще можем да започнем изграждането на нов парк на ул. „Черковна“ в район „Оборище“. Правим го заедно с Министерство на отбраната и Военната академия. По този начин разширяваме парка на Военна академия, който преди години отворихме за граждани“, обясни Фандъкова. Другият парк, чието изграждане може да започне през следваща година, е линейният парк по бул. „Македония“. В планирането му се включи екипа на „Вилмот архитекти“, едно от водещите архитектурни бюра във Франция. Много важно за жителите на „Младост“, „Студентски“, „Дървеница“, „Мусагеница“ е да продължим работа по парк „Въртопо“. В напреднала фаза са проучванията, които ще дадат допълнителна връзка на бул. „Цариградско шосе“ с Околовръстния път, източно от „Горубляне“. По този начин осигуряваме достъп до бъдещия хидропарк „Искър“. Собствеността по поречието е общинска и държавна и неговото изграждане е обезпечено“, каза кандидатът за кмет на София Йорданка Фандъкова. „Една от важните задачи, която задължително трябва да приключим, е да защитим цялата територия на Борисовата градина с приемането на устройствен план. Това е единственият начин да забраним всякакво ново строителство в парка и да върнем публичните функции на къпалнята „Мария Луиза“ и Летния театър“, каза Фандъкова. „Предвиждаме и изграждането на две пешеходни и велосипедни връзки между трите части на Южния парк. По този проект вече работи главният архитект на София арх. Здравков“, обясни Фандъкова.", "date": "2019.10.14", "title": "София изгражда 8 нови парка в кварталите"}
{"url": "https://www.24chasa.bg/novini/article/7707942", "text": "Окръжна прокуратура – Бургас предаде на съд Стоян К., обвинен в избягване установяването и плащането на данъчни задължения, съобщиха от прокуратурата. Той е обвинен за това, че през периода 14.07.2012 г. – 30.04.2014 г. в Бургас, пред ТД на НАП – Бургас, при условията на продължавано престъпление, в качеството си на едноличен търговец с търговско дружество, избегнал и плащането на данъчни задължения в големи размери – 4 567 лева, представящи дължим данък върху добавената стойност по ЗДДС, като потвърдил неистина в (три отделни) месечни справки – декларации, които се изискват по закон, подадени от Стоян К. Той е обвинен и за това, че през периода 03.10.2014 г. – 03.11.2014 г. в гр. Карнобат, при условията на продължавано престъпление, в качеството си на едноличен търговец с търговско дружество, избегнал плащането на данъчни задължения – 346 023 лв., чрез извършване на сделки със свързани лица по смисъла на ДОПК, като работодател на Д.Й. – работник, заемащ длъжността „продавачи в магазини и демонстратори“, като й продал следните недвижими имоти: 1. Апартамент с площ 76,71 квадратни метра в гр. Карнобат, продаден на 03.10.2014 г.; 2. Търговски обект със застроена площ от 436 кв. метра в гр. Карнобат, продаден на 03.11.2014 г.; 3. Магазин със застроена площ от 113,71 кв. метра в гр. Карнобат, продаден на 03.11.2014 г.; 4. Магазин със застроена площ от 49,78 кв. метра в гр. Карнобат, продаден на 03.11.2014 г. - престъпление по чл.255а, ал.2, вр. ал.1, вр.чл.26, ал.1 от НК. Стоян К. е обвинен и за това, че през периода 24.04.2014 г. – 03.11.2014 г. в гр. Айтос, гр. Карнобат, гр. Бургас и гр. Несебър, при условията на продължавано престъпление, потвърдил неистина в (14 броя) писмени декларации, които по силата на закон (ДОПК) се дават пред орган на властта – нотариус, за удостоверяване на истинността на някой обстоятелства – че има непогасени, подлежащи на принудително изпълнение, задължения за данъци мита и задължителни осигурителни вноски. Той е обвинен и за това, че на 23.03.2014 г.в гр. Бургас, като търговец – едноличен търговец с търговско дружество, след като изпаднал в неплатежоспособност и в 30-дневен срок от спиране на плащанията по безспорните изискуеми парични задължения, установени с Ревизионен акт, влязъл в сила на 26.02.2014 г., не е поискал в периода 26.02.2014 г. – 27.03.2014г. от Окръжен съд – Бургас да открие производство по несъстоятелност. Окръжен съд – Бургас е насрочил заседанието си за 15.10.2019 г.", "date": "2019.10.14", "title": "Съдят мъж, обвинен в неплащане на 350 000 лева от данъци"}
{"url": "https://www.24chasa.bg/novini/article/7708018", "text": "Съветът на ЕС по външни работи обсъди днес въпроса с намесата на Турция в Сирия и прие заключения, в които се изразява очакване за намеса на Съвета за сигурност на ООН. Спешно са необходими усилия на международната общност, включително на Съвета за сигурност, за да бъдат прекратени едностранните военни действия, се посочва в приетия текст. Европейските външни министри призовават за среща със своите колеги от коалицията срещу терористичната групировка \"Ислямска държава\", предава БТА. ЕС осъжда турската намеса в Сирия, която отдалечава възможността за постигането на договорено със съдействието на ООН политическо решение. Според ЕС въпросите със сигурността, които тревожат Турция, следва да бъдат решавани по пътя на дипломацията и съобразно международното хуманитарно право. Европейските министри добавят, че турските действия водят до драматични последици. Те допълват, че ЕС няма да финансира райони, в които се пренебрегват или нарушават правата на местното население.", "date": "2019.10.14", "title": "ЕС: Съветът за сигурност да се намеси за прекратяване на турските действия в Сирия"}
{"url": "https://www.24chasa.bg/novini/article/7708029", "text": "Екипът на Централния лъч на ДПС присъства на представянето на кандидатите за общински съветници на ДПС в общините Павел баня и Казанлък и кандидата за кмет на ДПС за община Павел Баня Иса Бесоолу в град Казанлък. Председателят на ДПС Мустафа Карадайъ каза, че предстоящите избори ще определят посоката на развитие на общините и на страната. Много хора може да са кандидати от различни партии, но много по-важно е каква политика и философия изповядват, заяви той. ГЕРБ включиха националистите във властта, без да има нужда от това и виждаме резултата, каза лидерът на ДПС. Леви и десни, всеки който проповядва разделение и противопоставяне и омраза към различието знае, че не води до нищо добро в нашата страна, обясни лидерът. Карадайъ каза, че благодарение на почетния председател на ДПС д-р Ахмед Доган, ние се обединихме през 1989г. и докарахме демокрацията в нашата държава. 30 години ние споделяме политиката на толерантността и заедността, добави той. Карадайъ заяви, че различни хора ползват тези думички в речника си, но явно не знаят тяхното съдържание. Заедността означава да сме различни по религия и етнос, но да сме заедно. Всеки с достойнство да си отстоява своята идентичност, но заедно да градим нашето бъдеще и бъдещето на нашите деца в нашата Родина, обяви Карадайъ. Лидерът на ДПС обяви, че няма да позволим на никой да ни противопоставя нито по етнически, нито по религиозен признак. Затова на тези избори трябва да дадем ясен, силен и мощен знак към София, Брюксел и света, заяви той. Карадайъ поздрави община Казанлък, Павел баня и цялата област Стара Загора за постигнатите резултати на изминалите евроизбори и каза, че доказахме че с нашето обединение, сила, ценности и кадри можем да успеем и на предстоящите местни избори. Зам.-председателят на ПГ на ДПС Йордан Цонев заяви, че ДПС е мащабна организация, с много ясни виждания и цели, с много мощна структура и както обича да казва почетният председател на ДПС д-р Ахмед Доган, ДПС е машина за демокрация. Нищо не може да спре нас етническите българи и православни християни да бъдем в най-патриотичната партия, каквато е ДПС, каза още той. В нашата Родина има сили, които не искат да сме заедно, живеят в миналото и такива, които смятат, че разделението по етнически и религиозен признак е някакъв патриотизъм, изтъкна още Цонев. Той каза, че това не е така, защото ако беше така нашият най-голям революционер Васил Левски нямаше да изрече великата мисъл, че в чистата и свята република ще живеем заедно като равни българи, турци, арменци, роми, евреи и всички останали етноси, обясни той. Ето това е идеологията на патриотизма и на ДПС. ДПС е единствената партия, в която патриотичният модел на Васил Левски се прилага на практика и на дела. Това е нещото, което може да възроди България, заяви още Йордан Цонев. На предизборната среща присъства и зам.-председателят на ПГ на ДПС Халил Летифов.", "date": "2019.10.14", "title": "Мустафа Карадайъ от Казанлък: На тези избори трябва да дадем ясен, силен и мощен знак към София, Брюксел и света!"}
{"url": "https://www.24chasa.bg/novini/article/7708028", "text": "Протестиращи блокираха днес пет регионални пътни артерии в Каталуня, съобщиха от каталунската пътна агенция. Акцията бе предприета в знак на протест срещу произнесените днес присъди срещу водачите на движението за независимост на Каталуня, предаде Ройтерс, цитирана от БТА. Блокирани бяха и няколко улици в главния каталунски град Барселона, включително части от възловия булевард \"Диагонал\", който пресича целия град, заяви местната полиция. Протести имаше и в още няколко големи каталунски общини като Жирона и Лейда. В района на град Жирона, който е крепост на сепаратистите, за кратко бяха блокирани железопътни релси, написа в Туитър железопътният оператор \"Родалиес\". Говорител на полицията в Каталуня заяви пред Ройтерс, че засега няма данни за сериозни инциденти, но отказа да даде подробности. Лидерът на автономните власти в Каталуня Жоаким (Ким) Тора поиска амнистия за осъдените днес от Върховния съд на Испания сепаратистки лидери. \"Искаме свобода за политическите затворници, за изгнаниците, искаме амнистия за всички преследвани\", каза Ким Тора в телевизионно обръщение. Осъдените каталунски сепаратисти трябва да се съобразят с присъдите си, заяви испанският премиер Педро Санчес и призова за диалог Каталуня. Върховният съд на Испания осъди днес за противодържавна дейност деветима политици и активисти на различни срокове затвор - от 9 до 13 години, и наложи глоби на други трима по по-лекото обвинение в неподчинение. Футболният клуб \"Барселона\" разкритикува решението на Върховния съд на Испания с думите, че \"затворът не е решение\", предаде Асошиейтед прес. Клубът заяви, че спорът за независимостта на Каталуня трябва да бъде решен \"изключително и само чрез политически диалог\". \"Барселона\" призовава \"политическите лидери да застанат начело на процес на диалог и преговори\" и да проправят пътя за освобождаване на затворниците. Футболният клуб \"Барселона\" е същинска институция в Каталуня. Той отдавна има сложни отношения с движението за независимост, а на домакинските срещи на отбора редовно може да бъде видяно знамето на независима Каталуня, отбелязва Асошиейтед прес. Години наред сепаратистите разпъваха на стадион \"Камп ноу\" огромен транспарант, на който на английски пишеше \"Каталуня не е Испания\".", "date": "2019.10.14", "title": "\"Барса\" скочи на испански съд заради присъди на каталунски сепаратисти"}
{"url": "https://www.24chasa.bg/novini/article/7708010", "text": "Говорителят на Кремъл Дмитрий Песков заяви днес, че руските и турските власти поддържат постоянен контакт във връзка с турската операция в Северна Сирия, предаде ТАСС. Песков припомни, че миналата седмица бе проведен телефонен разговор между президентите на Русия и Турция Владимир Путин и Реджеп Тайип Ердоган. Песков напомни и за постоянните контакти между министрите на външните работи на двете страни. Съществуват и канали за връзки между военните, каза Песков пред журналисти, предава БТА. Имаше контакти, имаме и определени споразумения. Повече нищо не мога да добавя, каза той, като припомни, че няма промени в руския подход към сирийския въпрос. В самото начало на тази операция (на Турция в Северна Сирия) руската страна изтъкна на най-различни нива категоричното си нежелание да бъдат предприемани каквито и да било действия, които може да попречат на процеса за политическо разрешаване на кризата в Сирия и да провокират напрежение в тази страна, посочи Песков. Той подчерта, че тази позиция по никакъв начин не се е променила, \"тя е последователна и добре известна\". На въпрос няма ли опасност Русия да бъде въвлечена във военен конфликт с Турция, Песков отговори: \"Дори и не бихме искали да мислим за такъв вариант\". Той добави, че за избягване на конфликтите съществуват канали за връзки между военните. На 9 октомври Турция започна офанзива в Северна Сирия, която е насочена срещу сирийските кюрдски бойци от Силите за защита на народа, тъй като според Анкара те са свързани с поставената извън закона Кюрдска работническа партия.", "date": "2019.10.14", "title": "Песков: Външните министри на Русия и Турция са в постоянен контакт заради Сирия"}
{"url": "https://www.24chasa.bg/novini/article/7708020", "text": "Британският актьор Стивън Мур почина на 81 година, съобщиха световните медии.  Една от най-известните му роли е в радио сериала \"Пътеводителят на галактическия стопаджия\".  Сред известните му телевиознни роли The Last Place on Earth, Doctor Who, Mersey Beat и Solo. Неговата дъщеря Робин Мур също е актриса. Известна е с ролите в Waking the Dead, Law & Order: UK, EastEnders, Family Affairs и други. Има още четири деца - Гай, Хеда, Шарлот и Софи.", "date": "2019.10.14", "title": "На 81 години почина актьорът Стивън Мур"}
{"url": "https://www.24chasa.bg/novini/article/7708035", "text": "По първоначална информация  При инцидента загинаха той, още четирима младежи от Крън и мъж от Габрово. Катастрофата най-вероятно е станала заради употреба на алкохол. В момента се води следствие. Зад волана на колата, която по първоначални данни е навлязла в насрещното платно, е стоял 18-годишният Юлиян от Крън. Младежът се е върнал наскоро от гурбет. Млад шофьор, с книжка от март месец тази година. Лекият автомобил е подарък от баща му за рождения ден. В катастрофата намериха смъртта си и двамата братя Валентин и Илия, както и техния братовчед Георги. Петият загинал е 30-годишният Юлиян, съименик на шофьора. Той остави дете сираче. 42-годишен е мъжът, управлявал другия автомобил. Той е от Габрово, но живее в София. Сигналът за инцидента е подаден след 01.00 часа тази нощ, съобщиха от пресцентъра на МВР. На разклона за град Крън и село Хаджидимитрово челно са се сблъскали два автомобила - единият с габровска регистрация, другият със старозагорска. В автомобила със старозагорска регистрация са пътували петима души, в другата кола - само един. Всички са загинали на място, допълват от пресцентъра на МВР. На място са изпратени екипи на полицията, които разследват причините за инцидента. Пътят Казанлък-Габрово вече е отворен, съобщи говорителят на областната дирекция на МВР Ивелин Иванов. Разследването по делото продължава, като предстои извършването на действия за установяване на обстоятелства по делото – разпити на свидетели, изготвяне на заключенията на назначените експертизи и др.", "date": "2019.10.14", "title": "Петима от загиналите в катастрофата край Стара Загора живеели на една улица в Крън (Видео)"}
{"url": "https://www.24chasa.bg/novini/article/7708087", "text": "Генералният секретар на НАТО Йенс Столтенберг защити днес своята позиция за турската операция срещу кюрдските бойци в Североизточна Сирия, като заяви, че военният алианс не трябва да губи единството си в борбата срещу \"Ислямска държава\", предаде агенция Ройтерс. В НАТО се появи разделение, след като членката на алианса Турция започна офанзива в Сирия миналата седмица, а европейски правителства заплашиха Анкара със санкции. Столтенберг бе на посещение в Истанбул в петък, припомня Ройтерс. \"Ние не трябва да застрашаваме резултатите, които постигнахме срещу нашия общ враг\", каза Столтенберг на заседание на Парламентарната асамблея на НАТО в Лондон в отговор на въпроси от делегати на Франция и Италия, според които той проявява отстъпчивост към Турция, предава БТА. \"Турция е важна за НАТО...Ние рискуваме единството, от което се нуждаем в борбата срещу Даеш\" (\"Ислямска държава\"), каза Столтенберг. Турският президент Реджеп Тайип Ердоган критикува от своя страна съюзниците от НАТО, които обмислят разширяване на оръжейното ембарго спрямо Турция заради операцията й в Сирия, допълва Асошиейтед прес. Ердоган заяви в Истанбул, че е разговарял с германския канцлер Ангела Меркел и с британския премиер Борис Джонсън, като посочи, че и двамата \"не знаят истината\" за турската операция и са под \"сериозен дезинформационен натиск\". Германия, Франция и Холандия вече спряха продажбата на оръжие за Турция, а външните министри от страните от ЕС обсъдиха на среща в Люксембург турската операция, като се договориха да координират политиките си за доставка на оръжия за Турция, информира ТАСС. \"Ние сме съюзник от НАТО. Забележете, че всички тези страни са от НАТО\", коментира турският президент, цитиран от Асошиейтед прес. Той посочи, че Турция е заплашена от \"терористични\" организации в Сирия, имайки предвид кюрдските групи, които Анкара смята за свързани с дългогодишния бунт в границите на Турция. Сирийските кюрди бяха ключов съюзник на предвожданата от САЩ коалиция в борбата срещу \"Ислямска държава\", припомня АП.", "date": "2019.10.14", "title": "Столтенберг: Военният алианс не трябва да губи единството си в борбата срещу \"Ислямска държава\""}
{"url": "https://www.24chasa.bg/novini/article/7708228", "text": "Сирия, ситуацията в Източното Средиземноморие и Украйна бяха водещите теми в дневния ред на Съвет „Външни работи“, който се проведе днес в Люксембург. Българската делегация бе ръководена от заместник министър-председателя и министър на външните работи Екатерина Захариева. Първите дипломати на ЕС изразиха загриженост от продължаващите сондажи от страна на Турция в изключителната икономическа зона на Кипър и потвърдиха необходимостта от стриктно спазване на международното морско право, както и от зачитане на суверенитета на Република Кипър. Отправиха настойчив призив за деескалация на напрежението в Източното Средиземноморие и недопускане на подкопаване на усилията за възобновяване на преговорите по кипърския въпрос, съобщиха от МВнР. Министрите приканиха Върховния представител Федерика Могерини да представи предложения за създаване на рамков режим за ограничителни мерки, насочени спрямо физически и юридически лица, отговорни или участвали в незаконни сондажни дейности в Източното Средиземноморие. Дискусията ще продължи на заседанието на Европейския съвет по-късно тази седмица. Външните министри проведоха дискусия по ситуацията в Сирия съвместно със Специалния представител на Генералния секретар на ООН Гейр Педерсен. Потвърдиха категорично оценката, че единственото възможно решение на сирийската криза е продължаване на политическия процес под егидата на ООН. В тази връзка осъдиха турската военна операция в Североизточна Сирия и отражението й върху хуманитарната ситуация, борбата срещу Даеш и перспективите за напредък в Женевския процес след неотдавнашното споразумение за създаване на сирийски конституционен комитет за започване на политически процес. Като припомниха, че Турция е ключов партньор на ЕС, министрите призоваха Анкара да търси решения на опасенията за сигурността си чрез мирни средства. Като представител на държава, която има над 300 км граница с Турция, Захариева подчерта пред колегите си колко е важно каналите за комуникация с Анкара да останат отворени. Според страната ни от ключово значение е да продължи изпълнението както досега на споразумението ЕС-Турция. На работен обяд с новия си украински колега Вадим Пристайко външните министри от ЕС приветстваха демонстрираната готовност на новото украинско правителство да работи приоритетно за по-нататъшния напредък на страната по европейския път и потвърдиха подкрепата си за осъществяване на приоритетните политически и икономически реформи. Министрите оцениха положително стъпките за нормализиране на отношенията между Украйна и Русия, сред които са размяната на затворници и предприетите мерки за деескалация в зоната на конфликта, като изразиха очакване за скорошно провеждане на среща на върха на Нормандския формат. Същевременно потвърдиха, че категоричната подкрепа за независимостта, суверенитета и териториалната цялост на Украйна и необходимостта от пълно прилагане на Минските споразумения остават водещи принципи в позицията на ЕС.", "date": "2019.10.14", "title": "Първите дипломати на ЕС обсъдиха Сирия, Източното Средиземноморие и Украйна"}
{"url": "https://www.24chasa.bg/novini/article/7708256", "text": "Върховният представител на ЕС по външната политика и сигурността Федерика Могерини съобщи, че в следващите дни ще предложи санкции срещу Турция заради проучванията за находища на газ край остров Кипър, предава БТА. Политическото решение за налагане на санкциите бе взето на днешното заседание в Люксембург на Съвета на ЕС по външни работи, поясни тя. Остава да бъдат изготвени съответните правни текстове, това е техническа работа, добави Могерини. С Турция имаме много общи интереси, но и различия. Днес единодушно взехме тежко решение, заяви върховният представител.", "date": "2019.10.14", "title": "Могерини предлага санкции срещу Турция заради проучванията край Кипър"}
{"url": "https://www.24chasa.bg/novini/article/7708257", "text": "Университетите и училищата са ключовите звена в триъгълника на знанието: образование, изследвания и иновации. Водещи програми като Хоризонт 2020, Еразъм +, Творческа Европа, Европейския корпус за солидарност, DiscoverEU формират едно цяло. За да може обаче да работи ефективно този триъгълник на знанието ще е необходимо да бъдат създадени и приложени синергии. Това заяви българският еврокомисар за цифровата икономика и общество Мария Габриел при откриването на дискусията с десетки ректори на университети, директори на училища и студенти, която се проведе в Минно-геоложкия университет в София. Като ключов фактор за постигане на целите, заложени с обединяването на образованието с научните изследвания и иновациите в един ресор в следващата ЕК, Мария Габриел отбеляза договарянето на амбициозен бюджет за периода 2021-2027 г. Предложението бюджетът на бъдещата програма Еразъм+ да бъде увеличен тройно до 46 милиарда евро би означавало 20 милиона бенефициенти, от които 10 милиона във висшето образование. По отношение на бъдещите програми Хоризонт Европа и Творческа Европа, българският еврокомисар наблегна, че все още трябва да бъдат разгледани общи въпроси, като например международното сътрудничество. Мария Габриел сподели новостите в бъдещата програма Еразъм+, която според нея трябва да стане по-включваща. „Зелена“ мобилност е друго предложение, което пък би допринесло за намаляване на емисиите парникови газове. Определянето на координатор „Младежи“ в Европейската комисия също е сред новите мерки в програмата. Специален акцент комисарят постави и на необходимостта от повече възможности за преподавателите и по-достъпни стипендии „Мария Склодовска-Кюри“ за държавите с най-голяма нужда. Учениците и студентите от Източна Европа не участват равностойно в програмите, а изследователите се възползват по-малко от средствата за научни изследвания. Интерес в дискусията провокира и инициативата за европейски университети. Тя цели създаване на мрежи от поне 3 университета от различни държави членки с финансиране около 5 милиона евро. Вече има 17 мрежи от европейски университети, представляващи 114 висши учебни заведения от 24 държави членки. През ноември ще бъде обявената втората покана за кандидатстване и Мария Габриел насърчи ректорите да бъдат активни. По отношение на иновациите и научните изследвания, българският еврокомисар постави фокуса върху необходимостта Европа да запази позицията си като световен лидер в науката. Една от нейните водещи цели ще бъде разширяването да се превърне в споделяне, защото разделението в научните изследвания и иновациите е реалност сега – ниски инвестиции по места, ниски заплати и източване на мозъци. Една от важните новости в програма Хоризонт Европа е въвеждането на научноизследователски мисии, като всяка мисия ще съдържа портфолио от научноизследователски дейности. „Няма лесно решение, когато говорим за образование, научни изследвания и иновации. Трябва да подредим пъзела и ще разчитам да го направим заедно“, заяви българският еврокомисар Мария Габриел, насърчавайки участниците да продължат дискусиите и занапред.", "date": "2019.10.14", "title": "Мария Габриел: Университетите имат ключова роля за запазването на Европа като световен лидер в науката"}
{"url": "https://www.24chasa.bg/novini/article/7708088", "text": "Няма придвижване на маси към българската граница, както от турска, така и от гръцка територия. Това заяви вицепремиерът и министър на отбраната Красимир Каракачанов на въпрос на журналисти в Долна Митрополия след церемонията по въвеждане на новия тренажор за \"Пилатус\" в учебната военновъздушна база, съобщи БТА. Следим територията около нашата граница - в Турция, в Гърция, каза вицепремиерът. \"Ако има промяна в ситуацията, ми се докладва - към момента няма такава, няма движение на нелегални маси, макар че ситуацията може да се промени във всеки един момент, тъй като бойните действия продължават - жертви, големи маси от хора тръгват да се спасяват в една или друга посока. Ние трябва да сме подготвени за всеки извънреден случай. Към момента всичко е спокойно. Няма придвижване на маси към българската граница, както от турска, така и от гръцка територия\", отбеляза Каракачанов. По думите му се поддържа \"много добър информационен обмен и с турските и с гръцките колеги с идеята да не бъдем изненадани\". \"Имаме план за различни степени на готовност при различни ситуации. Те бяха отработени съвместно с Гранична полиция. Имаме готовност. Доизградени са всички съоръжения по българо-турската граница - включително сензори, видеонаблюдение\", посочи още министърът на отбраната. Българската армия трябва да се модернизира с ново въоръжение, което да отговаря на всички изисквания. В същото време - наличните бойни платформи, които могат да бъдат използвани, трябва да бъдат поддържани и модернизирани, допълни Каракачанов на тържествената церемония, цитиран от пресцентъра на министерството на отбраната. „Моето дълбоко убеждение е, че след 30 години липса на внимание към Въоръжените сили на Република България обществото и най-вече политиците са длъжници на Българската армия. Длъжници са на всички тези мъже и жени в униформа, които са избрали много тежката но достойна професия - защитници на Родината“, посочи министърът на отбраната. „Във Военновъздушните сили (ВВС) тече много активен процес на поддръжка и модернизация на наличната техника. Сключен бе и договор за закупуване на осем изтребителя. На фона на всичко това беше нормално и закономерно да се възстанови Военновъздушното училище „Георги Бенковски“, заяви министър Каракачанов и допълни: „Нашата амбиция е със средствата, с които разполагаме, да се свърши максимум работа, за да може хората, които служат в Българската армия да имат самочувствието, че служат на все по-модерна и сигурна техника. И също така – обществото да проумее, че без Българската армия и нейната надеждна защита няма съществуване и на българската държава“. „Убеден съм, че тонът, който зададохме, и летвата, която вдигаме с ваша помощ, няма как да бъдат пренебрегнати от следващите правителства. Всичко, което се прави, е необходимо и армията не може повече да бъде слагана на втори план за сметка на други приоритети“. С тези думи министърът на отбраната Красимир Каракачанов се обърна към присъстващите във ВВУБ „Георги Бенковски“ и ги поздрави с предстоящия празник на българските ВВС и 107-ата годишнина от тяхното създаване. „Всички наши усилия са насочени към покриване на съвременните изисквания, реалности и предизвикателства“, това каза генерал-майор Цанко Стойков, командир на ВВС, в словото си на тържествената церемония. За доброто сътрудничество в интерес на българската авиация през последните години Нил Сморхит, директор на отдела за военна, гражданска и правителствена авиация в компанията – производител „Пилатус Еъркрафт“, беше награден с почетен плакет на Министерството на отбраната. На церемонията по въвеждане в експлоатация на новия тренажор днес присъстваха още заместник-началникът на отбраната вицеадмирал Емил Ефтимов, представители на местната власт в Плевен и региона, курсанти и преподаватели от Факултет „Авиационен“ на Националния военен университет „Васил Левски“ в град Велико Търново и др. Пред журналисти министърът на отбраната Красимир Каракачанов посочи, че подобна техника като новия учебен тренажор позволява по модерен начин да се постигат оптимални резултати в обучението на бъдещите авиационни специалисти. Чрез него се отработват различни ситуации, полезни за обучението на бъдещите пилоти. В момента на тренажора се обучават инструкторите, преди да влезе в учебната програма на курсантите. Със системата ще се трупат опит и умения и в известна степен ще се компенсира липсата на реален нальот. С договора за осемте нови изтребителя се предвижда и система от 3 тренажора за обучение на новите пилоти на изтребителите Ф-16, посочи още министърът на отбраната Красимир Каракачанов.", "date": "2019.10.14", "title": "Каракачанов: Няма придвижване на маси към българската граница (Обновена)"}
{"url": "https://www.24chasa.bg/novini/article/7708291", "text": "Петдесет и шест са вече загиналите в Япония в резултат на тайфуна Хагибис, съобщи обществената телевизия. 15 души са в неизвестност, а над 200 са ранени. Спасително-издирвателните дейности са затруднени от наводнения и свличания на земни маси, предаде ДПА. В събота тайфунът Хагибис - един от най-мощните, връхлитали Япония през последните десетилетия - причини рекордни валежи над обширни райони от страната. Метеоролозите предупредиха за още дъжд в пострадалите от бедствието райони, както и за наводнения, кални свлачища и придошли реки, допълни БТА.", "date": "2019.10.14", "title": "Тайфунът Хагибис погреба вече 56 души в Япония"}
{"url": "https://www.24chasa.bg/novini/article/7708290", "text": "Британското правителство заяви днес, че ще спре свободното движение на граждани от Европейския съюз през 2021 г. като част от имиграционните реформи след Брекзит, предаде Асошиейтед прес.  бяха обявени планове за имиграционно законодателство, според което гражданите от ЕС, идващи във Великобритания след януари 2021 г., ще загубят автоматичното си право на заселване в страната и ще бъдат третирани като граждани от държави извън общността, предава БТА. Правителството каза, че съгласно новата система имигрантите ще се подбират въз основа на техните умения и евентуалния им принос към Великобритания. Предложенията предвиждат всички 3,4 милиона граждани от ЕС, които живеят сега във Великобритания, да могат да останат. Плановете зависят от това дали Великобритания ще напусне ЕС със споразумение - нещо, което остава несигурно, отбелязва АП.", "date": "2019.10.14", "title": "Великобритания спира свободното движение на граждани от ЕС през 2021 г."}
{"url": "https://www.24chasa.bg/novini/article/7708298", "text": "Президентът на САЩ Доналд Тръмп предупреди днес, че може да бъдат обявени тежки санкции срещу Турция в отговор на военната й офанзива срещу кюрдска милиция в Северна Сирия, предаде Франс прес. \"Предстоят тежки санкции срещу Турция\", написа в Туитър Тръмп, без да даде подробности. Малко след това американският финансов министър Стивън Мнучин заяви в Белия дом, че екипът за национална сигурност на президента ще обсъди развитието на ситуацията. \"Очевидно не е прекалено късно САЩ да наложат санкции на Турция\", подчерта Мнучин. Той определи ситуацията като сложна и припомни, че Турция е членка на НАТО, предава БТА. В петък Мнучин обяви, че Тръмп е разрешил строги санкции срещу Турция, но не ги е въвел незабавно. През осемте дни, откакто беше обявено изтеглянето на американски войски от турско-сирийската граница, президентът на САЩ прави противоречиви изявления, отбелязва Франс прес. Тръмп повтаря, че Съединените щати трябва да се дистанцират от войните в Близкия изток, но заплашва Турция с \"унищожаване на нейната икономика\".", "date": "2019.10.14", "title": "Доналд Тръмп: Предстоят тежки санкции срещу Турция"}
{"url": "https://www.24chasa.bg/novini/article/7706856", "text": "В разгара на предизборната кампания основната интрига за Бургас се очертава не кой ще е следващият кмет, а кой колко съветници ще вкара в местния парламент и ще имат ли ГЕРБ пълно мнозинство както предишните два мандата. 10 са кандидатите за кмет и Някои от тях се пробват за втори път. Досегашният кмет  излиза за четвърти мандат като кандидат от ГЕРБ, без да води листата, и по всичко изглежда, че ще го спечели безапелационно от раз. Опозиционните партии се надяват на балотаж, но е малко вероятен. Те се надяват, че заради многото кандидати гласовете ще се разпилеят в различни посоки. Победата на Николов няма да е изненада за никого. Той не прави традиционната предизборна кампания един месец преди вота с грандиозни обещания и проекти. Той 4 години работи усърдно и без скандали с всички политически сили. Затова и никой от опонентите на досегашния кмет не отрича постигнатото при управлението му през последните 12 г., но за пред електората винаги намират кусури. Което обаче не прави битката на принципа “всички срещу Николов”, а по-скоро допълва визията за бъдещето на града с предложения и препоръки. До 2007 г. Бургас бе в сянката на Варна, но отдавна излезе от нея и в много отношения изпреварва т.нар. морска столица на България. При Николов Бургас дръпна чувствително напред, реализирайки крупни проекти, които доведоха до пълна промяна на града както като визия, така и като качество на живот. Освен коренно обновената инфраструктура, което е видимо и за най-предубеденото око, в Бургас и се дава за пример на много градове с пилотните си нововъведения и модерна база. Безработицата през цялата година е ниска, не само през лятото, и съизмерима със София, привличайки работна ръка и от други градове. През последните години от нищото върху една блатиста местност в Бургас бе изградена изцяло нова промишлена зона на север, а сега на юг до комплекс “Меден рудник”. Предвижда се още кварталите “Долно Езерово”, “Черно море”, “Равнец” и “Девети километър” да опашат града с екологично чиста индустрия. Културният живот в Бургас е динамичен и разнообразен и през зимата, а през лятото съперничи и на столичния с многобройните си фестивали и атракции. “Имам силата, идеите и самочувствието да надградим постигнатото и да продължим заедно напред”. С тези думи Николов откри кампанията си, но от неговите уста те не звучат като предизборно клише. В програмата за следващите 4 г. той е определил Един от акцентите е създаването на университетска детска болница с денонощен спешен център. Догодина в Бургас ще отворят 20 нови предприятия, а на екологията се поставя голямо значение с инвестиции в нови станции за мониторинг на въздуха, подмяна на печките с твърдо гориво и модернизация на сметосъбирането. По идея на Николов общинският съвет даде зелена светлина и за увеличаването на обществения градски транспорт с нови 56 електрически автобуса. Не са забравени и социалнослабите и пенсионерите, за които бяха издействани много придобивки. Негласно повечето кандидати признават, че битката за кмет е предрешена, но стремежът им е да вкарат колкото се може повече съветници в местния парламент и да разбият мнозинството на ГЕРБ. Такава бе картината в последния мандат на бившия кмет Йоан Костадинов, който разчиташе на плаващо мнозинство, от което много партии се облажиха. В по-смелите си мечти някои кметове се виждат и на балотаж, но по-скоро за пред публика. На социалната струна на избирателя ще свири кандидатът на БСП  който обяви, че основният приоритет на екипа му ще е да работи за по-високи заплати в Бургас.  Като опозиция в общината социалистите отричат много от постигнатото за града и от срещите си с граждани, генерализирайки я в голям проблем. Като твърда опозиция на ГЕРБ и Димитър Николов се позиционира и кандидатът за кмет на “Движение България на гражданите”  Предприемачът с бизнес в туристическия бранш беше първият, който публично обяви кандидатурата си за кмет още в началото на юли.  В общинския съвет бе на нож с управляващите по всички направления, излизайки с многобройни предложения за промени в редица направления на обществено-икономическия живот, които не бяха приети от мнозинството. Негова бе и идеята за въвеждане на нова избирателна система в Бургас по примера на София, Пловдив и Варна - пряк избор на районни кметове от презумпцията за по-голям контрол на властта. Сериозна скорост през последните месеци набра и кандидатът на “Средноевропейска класа”  Политикът с бизнес в сферата на IT технологиите е един от хората, които имат заслуги за привличането на нискотарифната авиокомпания Ryan air в Бургас, макар и само за едно лято, но има цялостна концепция по въпроса. В предизборната кампания общинският съветник се втурна стремглаво с предложението си за със съживяването на бившата авиобаза в Равнец в огромен индустриален парк. Макар че по този въпрос работи и екипът на Николов, по чието предложение държавата прехвърли запустялото военно летище на общината. Идеята на Бачийски е то да се превърне в карго и на него да кацат товарни самолети. С кандидат-кмет на изборите излиза и “Демократична България” в лицето на адвоката  който е едно от най-разпознаваемите лица в гилдията. който бе и депутат от Великото народно събрание, е буден общественик с компетентно отношение по много въпроси. В друго време и при други обстоятелства много от бургазлии са го припознавали като евентуален кмет, което обаче и сега не омаловажава присъствието му на политическата сцена. В предизборната си платформа Баев застъпва тезата за по-качествен живот на бургазлии, като се започне първо с решаване на проблемите пред дома, улицата, квартала. И френски възпитаник, който също е юрист и е сред претендентите за кметския стол в Бургас.   кандидат на единствената местна коалиция “Ние, Гражданите”, обаче ще трябва да изчака решението на административния съд, след като ЦИК го заличи заради проблеми с уседналостта, а формацията пусна жалба. Младият адвокат с практика в родния си град е завършил университета “Пантеон - Асас” в Париж и се определя като несистемен политик, с което обяснява и проблемите си с участието на изборите. От коалицията извадиха удостоверение от общината, че от 2011 г. не си е променял регистрацията в Бургас, и застанаха зад него. Какъвто и да е отговорът на съда, “Ние, Гражданите” излиза на изборите със собствена листа с водач зърнения бос и няколко мандата общински съветник Бенчо Бенчев. “Ще работим за гражданите на Бургас, без да се съобразяваме с партийните централи”, заяви бизнесменът при откриването на предизборната кампания, а Шейков се обяви за нов модел на управление, разчитайки на гражданските гласове. Едно от предложението на формацията е изграждането на леко метро в Бургас с европейски средства, за което ще търсят подкрепа от всички партии. С   кандидат-кметовете адвокати стават трима. Той бе издигнат от АБВ и се обяви, че ще се бори в 4 направления - подобряване на околната среда, развитието на туризма, според него “набутан в ъгъла”, за връзка между бизнеса и образованието и за намаляване на местните данъци и такси. И на тези избори хората на Валери Симеонов отново заложиха за кмет на изпълнителния директор на държавната бургаска болница  но и при тях битката ще е да вкарат повече общински съветници. От Миразчийски като мотор на листата се очаква след изборите отново да се оттегли в УМБАЛ, както стана през 2015 г. В битката със свой кандидат се включва и “Възраждане” с  чието кръщение в политиката е от времето на СДС. Отново като съперници за кметския стол в Бургас излизат и двамата братя Дражеви. Гръмогласният  който допреди години бе в редиците на НФСБ и доскорошен зам.-председател на общинския съвет, се кандидатира от Партия български социалдемократи, а брат му  бивш бос на футболния “Черноморец”, е избрал партия “Свобода”.", "date": "2019.10.14", "title": "В Бургас Димитър Николов на крачка от четвърти мандат"}
{"url": "https://www.24chasa.bg/novini/article/7708312", "text": "Съветът на ЕС постигна съгласие за назначаването на Лаура Кьовеши за европейски главен прокурор. Вотът на външните министри на страните-членки трябва да бъде потвърден от Европейския парламент. Очаква се офисът на главния прокурор да заработи през ноември догодина, предава  . \"Съветът ще продължава наблюдението си върху задействането на офиса, за да има гаранции, че той ще бъде ефективен и ще се превърне в крайъгълен камък в борбата срещу измамите и корупцията с европейски средства\", заяви министърът на правосъдието на Финландия Анна-Моя Хенриксон, чиято страна е ротационен председател на ЕС.", "date": "2019.10.14", "title": "Съветът на ЕС застана зад Лаура Кьовеши за европейски главен прокурор"}
{"url": "https://www.24chasa.bg/novini/article/7708316", "text": "Оставиха в ареста   Това постанови районният съд в Разлог. 62-годишният И. К.-Бамчо и 77-годишният Е. К.-Мъли са арестувани по сигнал, че са блудствали с момиченцето в дома на по-младия. Той излъгал детето, че го търсят негови приятелки и момиченцето се отдалечило от дома си. Бамчо го последвал и го накарал да влезе с него в къщата му, където бил и по-възрастният мъж. По това време съседи казали на майката, че детето й тръгнало към къщата на Бамчо. Жената отишла там и прибрала момиченцето си, като обяснила, че мъжете не са успели да го изнасилят, но са опитали да блудстват с него, единият пък му ударил няколко шамара, за да не плаче.", "date": "2019.10.14", "title": "Постоянен арест за мъжете, опитали да блудстват с 11-годишна в Разлог"}
{"url": "https://www.24chasa.bg/novini/article/7708310", "text": "Сирийската армия е влязла в град Табка близо до Ракка, възстановявайки своето присъствие в район, където се намира голяма водноелектрическа централа, предаде агенция Ройтерс, като се позова на сирийски държавни медии. Подкрепяни от САЩ, предвожданите от кюрдите Сирийски демократични сили се сражаваха в продължение на седмици, за да превземат Табка и близката водноелектрическа централа от \"Ислямска държава\" през 2017 г., припомня Ройтерс. Влизането на сирийската армия в Табка е в съответствие със споразумение между сирийското правителство и сирийските кюрдски сили. Сирийските правителствени сили са взели под контрол няколко населени места в провинция Ракка в Северна Сирия, предаде ТАСС, като цитира сирийската държавна агенция САНА. Според информацията сирийската армия е поела контрол и над намиращото се при град Табка военно летище, предава БТА. По-рано днес агенция САНА предаде, че сирийската армия е разположила свои подразделения в Тел Тамер в северозападната част на провинция Хасака, на 30 км от границата с Турция. На 9 октомври Турция и нейните съюзници от сирийската опозиция започнаха операция в Северна Сирия, която има за цел да отдалечи от района на границата кюрдската милиция Сили за защита на народа (СЗН), която Анкара определя като терористична организация, свързана с нелегалната Кюрдска работническа партия /ПКК/. На фона на напредването на турската операция, кюрдите обявиха вчера, че са постигнали споразумение с Дамаск за разполагане на сирийската армия близо до границата \"в подкрепа на Сирийските демократични сили /СДС/\" - коалиция от кюрдски и арабски бойци, в която Силите за защита на народа имат доминираща роля. Дълго време изолирани и подлагани на дискриминация от централното правителство в Дамаск, кюрдите установиха де факто автономия в Северна Сирия след началото на сирийската гражданска война през 2011 г. Според ежедневника \"Ал Уатан\", близък до сирийския режим, споразумението между Дамаск и кюрдите предвижда \"влизане на сирийската армия в градовете Манбидж и Айн ал Араб /арабското име на Кобане/\", които са разположени в Северна Сирия и биха могли да бъдат взети на прицел от Турция. Днес турският президент Реджеп Тайип Ердоган каза, че Турция има за цел да прогони кюрдските бойци от Манбидж, предаде Ройтерс. Преди да замине на посещение в Азербайджан Ердоган каза, че Турция ще приложи своите планове за Манбидж и ще настани там араби, след като споразумение между Турция и САЩ за този район, сключено миналата година, не се е осъществило, съобщава още Ройтерс. \"Нашето споразумение със САЩ бе терористичните организации да напуснат Манбидж в рамките на 90 дни\", каза Ердоган, визирайки Силите за защита на народа. \"Само че, мина една година, а Манбидж не беше прочистен\" (от терористи), заяви Ердоган. \"Ние - Турция, няма да отидем в Манбидж, когато той бъде прочистен. Истинските стопани на този район - арабите, и племената, които са истинските му стопани, ще отидат там. Нашият подход по този въпрос е те да се установят там и да се грижат за своята сигурност\", поясни турският президент. Запитан за споразумението между кюрдските сили и Дамаск, Ердоган каза, че не очаква да възникнат проблеми в град Кобане и посочи, че руският президент Владимир Путин има \"позитивно отношение\". Ердоган също така определи като положителна стъпка решението на Вашингтон да изтегли американските войници от Северна Сирия.", "date": "2019.10.14", "title": "Сирийската армия влезе в град Табка близо до Ракка, пое контрола над летището (Видео)"}
