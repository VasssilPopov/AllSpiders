{"url": "https://www.24chasa.bg/novini/article/6807948", "text": "Британският министър-председател Тереза Мей каза, че е необходимо международната общност да засили своята решимост за справяне с отговорните за съобщаваната химическа атака в Сирия, предаде Ройтерс. \"Международната общност трябва да засили своята решимост за справяне с тези, които са отговорни\", каза Мей на пресконференция в Швеция, предава БТА. Тя се срещна в Стокхолм с шведския министър-председател Стефан Льовен, който нарече атаката \"ужасяваща\" и подчерта необходимостта от откриване на извършителите, посочва ДПА. Двамата лидери изтъкнаха, че техните страни са настояли за извънредно заседание на Съвета за сигурност на ООН заради събитията в Сирия. Мей благодари на Льовен, както и на датския премиер Ларс Льоке Расмусен преди това в Копенхаген, за подкрепата, оказана на Великобритания при международния отговор на отравянето на бившия руски двоен агент Сергей Скрипал и дъщеря му Юлия в Солсбъри. Швеция и Дания са сред европейските страни, подкрепили Великобритания в твърденията й, че Русия е отговорна за отравянето, и изгонили руски дипломати в знак на солидарност с Лондон. Льовен каза на съвместна пресконференция с Мей, че Европейският съюз не обсъжда допълнителни мерки срещу Русия по случая Скрипал, но не изключва такава възможност, отбелязва ТАСС.", "date": "2018.04.09", "title": "Тереза Мей призова за засилване на международната решимост след атаката в Сирия"}
{"url": "https://www.24chasa.bg/novini/article/6807931", "text": "Израелският министър-председател Бенямин Нетаняху заяви, че страната му ще отговаря на всяка заплаха за своята сигурност и ще нанася удари по тези, които възнамеряват да ѝ навредят, предава ТАСС. Същевременно Нетаняху не спомена нищо за удара по военното летище Т-4 в сирийската провинция Хомс, който се преписва на Израел, предава Фокус. „Имаме просто и ясно правило и се стремим да го следваме: да нанасяме удари на тези, които имат намерение да ни вредят“, заяви израелският министър-председател. „Сигурността в момента е необходимо условие за сигурността в бъдеще и това, което се случва днес е залог за утре“, допълни той.", "date": "2018.04.09", "title": "Нетаняху: Израел ще нанася удари по тези, които имат намерение да му вредят"}
{"url": "https://www.24chasa.bg/novini/article/6807934", "text": "\"Топлофикация София\" няма да изключва топлоподаването и да обяви финал на сезона преди края на април, тъй като след започналата седмица с летни температури се очаква през следващата да има застудяване, като минималните през нощта може да паднат и под нулата. В предстоящите по-топли дни обаче столичани ще усетят радиаторите и щранговете студени през деня, обяснява в. \"Монитор\", като цитира дружеството.  Всички над 12 000 абонатни станции са подменени и снабдени с автоматично регулиране на подаваната към сградите топлинна енергия според външната температура. Т.е. топлоподаване ще има, а ако хората не желаят никакво загряване на радиаторите, трябва да затворят вентилите. ", "date": "2018.04.09", "title": "Намаляват парното заради топлото време"}
{"url": "https://www.24chasa.bg/novini/article/6807943", "text": "Съветът за сигурност на ООН се събира на извънредно заседание за Сирия късно тази вечер - в 22,00 ч българско време, предава  . Причина за свикването на заседанието по искане на 9 от 15-те членки на Съвета, е предполагаемата употреба на химическо оръжие в град Дума - последният бастион на сирийските бунтовници край Дамаск. По непотвърдени данни жертвите са десетки.                                                                                                                                                                                                                                                                                                                       ", "date": "2018.04.09", "title": "ООН заседава извънредно заради данните за химическа атака в Сирия"}
{"url": "https://www.24chasa.bg/novini/article/6807945", "text": "Вицепремиерът и министър на външните работи Екатерина Захариева пристигна в Дубай, откъдето започва работното й посещение в Обединените арабски емирства (ОАЕ). По време на визитата тя ще открие посолство на Република България в Абу Даби - столицата на федералната монархия. Целта на посещението е да се укрепи още по-силно взаимното доверие на фона на активизиращия се политически диалог между правителствата на двете държави, както и да се задълбочи сътрудничеството в сферата на сигурността, икономиката, високите технологии, туризма. Сред акцентите на разговорите е световното изложение ЕКСПО 2020, което ще се проведе в Дубай и на което България има готовност да участва. Крачка към подобряването на двустранното сътрудничество е както многобройната българска общност в страната, наброяваща около 7000 души, така и откриването на българско посолство в Абу Даби. Въпреки че България и ОАЕ установяват дипломатически отношения на 19 октомври 1991 г., страната ни досега нямаше посолство в Емирствата. Това ограничаваше възможностите за развитие на политическите връзки между двете страни. Активизирането на контактите започна с откриването на генерално консулство на България в Дубай през 2001 г. През 80-те години на миналия век в Дубай е функционирал български търговски център, но неговата дейност е преустановена с решение на правителството от декември 1991 г. В последните години отношенията ни с ОАЕ са все по-интензивни. Последната среща между дипломати от двете страни е от ноември 2017 г. Тогава в София на посещение бе делегация, водена от заместник-министъра на външните работи и международното сътрудничество на ОАЕ Султан ал-Шамеси. Гостите имаха срещи в министерствата на външните работи и на икономиката, както и в Българската търговско-промишлена палата. Целта бе да лобират за участие на България в ЕКСПО 2020. Икономическите отношения също са във възход, като през 2017 г. стокообменът между страните е 202,5 млн. долара при 141,3 млн. долара положително салдо за България. На проведеното през 2015 г. в Дубай изложение на информационни и компютърни технологии GITEX 2015 16 български компании от бранша представиха свои продукти и услуги. През 2017 г. осем български стартиращи предприятия участваха в изложението за стартъпи Gitex Technology Week. Година по-рано шест български компании от хранително-вкусовия бранш участваха в специализираното световно изложение Gulfood 2016. Българска компания сглобява бормашини в рамките на смесено предприятие в свободната икономическа зона „Джабел Али“ в емирство Дубай. Инвестициите от ОАЕ у нас за периода 1996-2017 г. възлизат на 89,24 млн. евро. Това нарежда Емирствата на 37-о място по размер на преките чуждестранни инвестиции у нас и дава перспективи за развитие. В последните години има добри перспективи и за сътрудничество в туризма. От 2013 г. между София и Дубай има редовна авиолиния, по която оперират две нискобюджетни авиокомпании. Подписването на споразумение между ЕС и ОАЕ за отпадане на краткосрочните визи за техни граждани е допълнителна предпоставка за растеж в броя на туристите.", "date": "2018.04.09", "title": "Захариева пристигна в ОАЕ, ще отваря посолство"}
{"url": "https://www.24chasa.bg/novini/article/6807940", "text": "Русия определи като недопустимо \"безогледното използване на сила\" от израелската армия срещу цивилни в ивицата Газа, където при стрелба с бойни патрони са убити около 30 палестинци при поредица от протести, предадоха Франс прес и Ройтерс. \"Като се има предвид напълно недопустимото и безогледно използване на сила срещу цивилни, отново призоваваме израелците и палестинците да избягват действия, които може да изострят напрежението\", се казва в изявление на руското външно министерство, предава БТА. Москва заяви, че \"подкрепя призивите за независимо и прозрачно разследване на тези инциденти\". След като на 30 март бяха убити 19 палестинци, ЕС и ООН поискаха да се извърши независимо разследване. В петък при нови сблъсъци по време на протести при израелската граница в ивицата Газа бяха убити още 9 палестинци, сред които един журналист. \"Необходими са не само спешни мерки за стабилизиране и успокояване на сегашната ситуация, а и конкретни политически усилия за постигане на траен мир\", заяви руското външно министерство.", "date": "2018.04.09", "title": "Русия: Безогледната употреба на сила от израелската армия срещу палестинците в ивицата Газа е недопустима"}
{"url": "https://www.24chasa.bg/novini/article/6807954", "text": "19 часа по-рано от очакваното беше възстановена автоматизираната обработка на пътните превозни средства, които преминават през граничните пунктове на страната ни, предава  . Подмяната на софтуера, която започна снощи, е предварително планирана, обясниха от Агенция \"Митници\", заради по- малкия трафик на тежкотоварни автомобили през почивните дни. Системата заработи отново в 13 ч., но и преди това нямаше проблеми заради ръчната обработка на документите на граничните пунктове. Въпреки ръчната обработка на документите заради включването на базата данни към нов софтуер, до задръствания на граничен пункт \"Кулата\" не се стигна.", "date": "2018.04.09", "title": "Новата система на митниците вече работи"}
{"url": "https://www.24chasa.bg/novini/article/6807641", "text": "12 млн. литра българско вино ще бъдат изнесяни в Китай, след като страната ни подписа 5-годишно рамково споразумение. Това се е случило на 28 март в град Гуанджоу. Срещата е била на изключително високо ниво - присъствали са губернаторът на провинция Гуандун, чийто административен център е Гуанджоу, и редица други министри и правителствени ръководители. Това разказа Красимир Коев, директор на Изпълнителната агенция по лозата и виното. Той е бил сред присъстващите на събитието, по време на което е подписан договорът между Галина Нифору, председател на Асоциацията на износителите на вино в България, и китайската компания “Джойнтек”. Тя е голяма държавна фирма в Китай, която е с обхват на дейност внос на храни и напитки в страната с 62 млрд. долара годишен оборот Засега вносът в Китай от българската страна в партньорство с “Джойнтек” е само на вино. Очаква се той да започне още през септември Вероятно българските производители, които ще изнасят, ще са членовете на асоциацията. “Познавайки г-жа Нифору, знам, че тя ще се обърне към целия бранш”, казва Коев. “Почувствах се изключително горд. България е първата държава, поканена да подпише споразумението”, разказва той. На срещата са били поканени представители на Франция, с които договорът бил за около 7,5 млн. литра. Другите страни са Италия, Испания, Австрия, Австралия. Първата, поканена да подпише договора, е България. Коев обяснява това с обстоятелството, че навремето при обявяването на Китай за република първата държава, която я е признала, е била СССР, която вече не съществува. Втората държава обаче е била България. Държавите, които са поканени да подпишат договора, са били избрани след двегодишно проучване Страната ни през последните години участва чрез програмата за промотиране на български вина на международни изложения, дегустации, роудшоута. Хората от “Джойнтек” посещават тези изложения, интересуват се от родните вина, изискват мостри, проучват технологиите и съоръженията, насажденията, с които разполагат българските производители. “Правят абсолютно цялостен анализ. След като се убеждават в качествата на България да произвежда трайно качествен продукт, решават да поканят страната ни за подписването на споразумението”, казва той. Според него в Китай европейското вино е еталон за качество. Там пък имало много добре подготвени сомелиери, които са се запознали детайлно как се произвежда виното в държавите, които ще внасят продукцията си в страната им. Средната цена на виното в магазините в Китай била около 40-50 юана, което е сред най-високите нива в страната. Хората в провинцията били с най-висока покупателна способност. Сега в Китай се смята, че страната ни е първата, признала я за република през 1949 г. Според Коев 2019 г. ще бъде годината на България в Китай Предстои да се уточни програмата на министър Порожанов и той също да бъде поканен на посещение в китайската провинция. “Българските производители на храни и преработватели имат огромния шанс да започнат да изнасят своя продукция към Китай, през тази голяма компания”, казва Коев.", "date": "2018.04.09", "title": "Българското вино проби на китайския пазар"}
{"url": "https://www.24chasa.bg/novini/article/6807983", "text": "Трус с със сила 2.1 по Рихтер и епицентър в София е регистриран около 21:50 ч. тази вечер, съобщава  . Според Института по геофизика към БАН епицентърът е в района на Южния парк, в близост до кв. Гоце Делчев.                                                                                                                                                                                                                                                                                                                       ", "date": "2018.04.09", "title": "Земетресение с епицентър в Южния парк усетено в София"}
{"url": "https://www.24chasa.bg/novini/article/6807662", "text": "Унгарският премиер Виктор Орбан и управляващата консервативна партия ФИДЕС спечелиха убедително парламентарните избори и трети поред мандат начело на властта, предадоха световните агенции. ФИДЕС и нейният младши коалиционен партньор - Християндемократическата народна партия, ще имат 133 места от общо 199 в новия парламент. Това им гарантира мнозинство от две трети, необходимо за извършване на промени в конституцията. “Унгария спечели голяма победа”, каза 54-годишният Орбан пред ликуващите си поддръжници в Будапеща. Избирателната активност е била около 70 процента - повече, отколкото на трите предишни парламентарни избори. Високо ценя приятелските отношения между България и Унгария и съм уверен в отличните перспективи за развитие на ползотворното сътрудничество в двустранен, регионален и в многостранен план, написа в поздравителна телеграма до победителя българският премиер Бойко Борисов. “Държавите в Европа повече от всякога имат нужда от диалог и единство и България ще разчита на подкрепа и съдействие от Унгария за реализиране на успешно председателство на Съвета на ЕС в интерес на нашите граждани и за просперитета на обединена Европа”, пише още Борисов, като пожелава на Виктор Орбан здраве, благополучие и успехи. Очакваме да работим с унгарските власти по многобройните предизвикателства в следващите месеци, каза в понеделник говорител на Еврокомисията, като посочи, че по-късно председателят Жан-Клод Юнкер ще изпрати поздравления на Орбан. Двамата щели да говорят и по телефона. Според редица медии обаче ЕС е ужасен от огромната победа на смятания за краен националист и популист унгарски премиер. Като резултат от изборите в неделя дясната националистическа партия “Йоббик” (“Движение за по-добра Унгария”) остана на второ място с 20% и 26 депутати. Недоволният от представянето ѝ лидер Габор Вона побърза да обяви оставката си. Той си бе поставил като предварителна цел победа в изборите, за да има промяна в политиката. Оставка обяви и цялото ръководство на Социалистическата партия, която заедно с коалиционния си партньор - “Диалог в името на Унгария\", остава на трето място с 11,85% и 20 депутати . “Виновни сме за това, което се случи, и признаваме решението на избирателите”, заяви председателят на партията Дюла Молнар. Две други малки леви партии - “Демократическа коалиция” на Ференц Дюрчани и “Политиката може да бъде друга”, ще имат съответно 9 и 8 депутати. Критиците на премиера Орбан твърдят, че той е тласнал страната по авторитарен път и че разпалва ксенофобия с антиимигрантската си политика. По време на гласуването журналисти попитаха Орбан дали се бори срещу ЕС. “ЕС не е Брюксел. ЕС е в Берлин, в Будапеща, в Прага и в Букурещ”, отвърна той, подсказвайки, че не одобрява политиката на брюкселската върхушка. Според Ройтерс голямата му победа може да даде нов импулс на други деснонационалистически партии в Централна Европа, в Полша и в съседна Австрия, и да открие нови пукнатини в ЕС. - На 16 юни 1989 г. Виктор Орбан произнася паметна реч на Площада на героите по повод на препогребването на мъчениците от унгарската революция през 1956 г. В нея бъдещият политик иска свободни избори и изтегляне на съветските войски. - През март 1988 г. е един от основателите на ФИДЕС. - През 1989 г. получава стипендия от фондацията на Сорос да учи в колежа “Пемброк” в Оксфорд. След завръщането си през 1990 г. за първи път влиза в парламента. - На 18 април 1993 г. става първият едноличен шеф на ФИДЕС на мястото на борда на партията, който я управлява колективно. - След спечелването на изборите през 1998 г. Виктор Орбан става най-младият премиер на Унгария от падането на комунизма. - След няколко години в опозиция Орбан отново взема властта през 2010 г., като печели също през 2014 и сега през 2018 г. - Обвиняват го, че по време на управлението си централизира изпълнителната и законодателната власт, орязва гражданските свободи и свободата на словото, отслабва Конституционния съд. Поради това някои от критиците му не се притесняват да го наричат диктатор. ", "date": "2018.04.09", "title": "Вотът в Унгария даде на Орбан контрол  върху конституцията (Обзор)"}
{"url": "https://www.24chasa.bg/novini/article/6807896", "text": "Москва \"никога няма да се огъне пред ултиматуми\", заяви руският външен министър Сергей Лавров на среща с експулсираните заради случая Скрипал руски дипломати, предаде Франс прес. \"Знаете, че отвръщаме подобаващо. Никога няма да отстъпим пред ултиматуми, това не е езикът, който трябва да се държи с Русия\", заяви Лавров на предаваната по телевизията среща, предава БТА. \"Експулсирането по напълно измислени причини на 150 руски дипломати от почти 30 страни е безпрецедентна провокация, която няма нищо общо с насърчаването на международното сътрудничество\", добави той. Отравянето на бившия руски двоен агент Сергей Скрипал и дъщеря му Юлия в Южна Англия, което Лондон приписва на Москва, предизвика тежка дипломатическа криза между Русия и западните страни, довела до най-масовото взаимно експулсиране на дипломати в съвременната история, отбелязва АФП. От експулсираните близо 150 руски дипломати 60 работеха в САЩ и трябваше да напуснат страната до 31 март. \"Американците реагираха като ученици\", заяви работилият повече от три години в руското посолство във Вашингтон Константин Рогозин. \"Обикновените хора (в САЩ) се отнасяха много добре с нас. Управляващите са много откъснати от народа\", добави той. Състоянието на Скрипал и дъщеря му, което дълго време бе обявявано за критично, сега бързо се подобрява, съобщиха британските здравни служби.", "date": "2018.04.09", "title": "Лавров за експулсираните дипломати: Няма да се огънем пред ултиматуми"}
{"url": "https://www.24chasa.bg/novini/article/6807900", "text": "Американски асоциации обвиниха днес ЮТюб и неговата компания \"майка\" Гугъл в събиране на лични данни на деца и използването им за \"прицелно насочване\" на рекламите. Според американските власти това е незаконна практика, предаде Франс прес. Двадесет и три организации за защита на правата на децата и на дигиталните права внесоха жалба в американския търговски регулатор - Федералната търговска комисия - настоявайки той да проведе разследване за тези практики. Според организациите Гугъл събира лични данни на непълнолетни в ЮТюб, въпреки че официално този сайт е забранен за лица под 13 години. Събират се по-специално данни за местоположението на децата, за средството, чрез което те се свързват с интернет, или за телефонните им номера, предава БТА. \"Гугъл събира тези информации, без да информира предварително родителите, и ги използва, за да насочва реклами към децата навсякъде в интернет\", казват организациите. Според организациите тези практики са в противоречие със закон от 1998 г., който забранява сайтове, предназначени за деца или за които се знае, че са използвани от деца, да събират или да използват лични информации без съгласието на родителите. Говорител на ЮТюб каза, че защитата на децата и на техните семейства е приоритет на компанията. Той припомни, че компанията е инвестирала много в създаването на специално приложение ЮТюб за деца - ЮТюб Кидс. Новината за жалбата идва в контекста на нарасналото недоверие към интернет гигантите, по-специално Фейсбук, заради начина, по който те управляват личните данни на потребителите. Утре създателят и президент на Фейсбук Марк Зукърбърг ще отговаря на въпроси пред комисия на Сената, а в сряда пред комисия в Камарата на представителите заради скандала с личните данни на потребители на социалната мрежа, озовали се в ръцете на британската аналитична фирма Кембридж Аналитика.", "date": "2018.04.09", "title": "\"Ютюб\" събирали лични данни на деца за нуждите на рекламата"}
{"url": "https://www.24chasa.bg/novini/article/6807704", "text": "Застреляният от полицията в Индонезия по време на ареста му българин е 51-годишният пловдивчанин Георги Патишанов. Той е бил заподозрян в кражби от тамошни банкомати. До него криминалистите стигнали при разследване на случаи на скимиране на банкови карти на клиенти на банка в Йогуакарта. Нашенецът се бил установил в Тангеранг. Патишанов е известен в Пловдив като заклет фен на местния “Локомотив”. Самият той е завършил спортното училище в града. Дълго време е работил като охранител. “Когато отидохме да го задържим, мъжът извади нож и нападна офицера. Тогава бе прострелян”, твърди говорителят на полицията в Джакарта Арго Юуоно. Хладното оръжие било прикрепено към катарамата на колана на Патишанов. Смъртоносно ранен, българинът е бил откаран в болница, където издъхнал.", "date": "2018.04.09", "title": "Застреляният в Индонезия пловдивчанин имал стаж като охранител"}
{"url": "https://www.24chasa.bg/novini/article/6807919", "text": "Руската армия заяви днес, че не е открила следи от химическа атака в сирийския град Дума, предадоха Ройтерс и ТАСС. Според министерството на отбраната руски военни медици са прегледали пациенти в болница в Дума и не са открили симптоми на химическо отравяне, предава БТА. Организацията за забрана на химическото оръжие (ОЗХО) съобщи, че е започнала разследване на възможната употреба на отровен газ в Сирия, предава ABC News, цитирана от Фокус. Изпълнителният директор на ОЗХО Ахмет Узумджу изрази „загриженост за възможната атака с химическо оръжие“ в сирийския град Дума. Според официално заявление на организацията тя следи от близо инцидента и е направила предварителен анализ на докладите за употребата на химическо оръжие. В момента мисия за установяване на фактите е в процес на събиране на допълнителна информация от всички налични източници, за да се установи дали наистина са използвани химически оръжия.                                                                                                                                                                                                                                                                                                                      ", "date": "2018.04.09", "title": "Руската армия не е открила следи от химическа атака в Сирия"}
{"url": "https://www.24chasa.bg/novini/article/6807908", "text": "Промяна в наредбата, която определя белия и жълтия цвят като задължителни за пешеходните пътеки, искат група общински кметове. Те са сезирали Националното сдружение на общините, съобщава старозагорският градоначалник Живко Тодоров, цитиран от \"Стандарт\". Кметовете се позовават на закона за движение по пътищата, в който никъде не е посочено какъв цвят трябва да са зебрите, а изведнъж това е определено с подзаконов нормативен акт. Новата наредба, инициирана от МВР, не е била консултирана с градоначалниците. След прокурорска проверка, приключила в края на март, главният прокурор Сотир Цацаров, регионалният министър Николай Нанков и МВР-шефът Валентин Радев обявиха, че 2/3 от пътеките са на практика извън закона - без указателни надписи и табели и в различни цветове. След най-големите нарушители бяха обявени областите Пазарджик, Благоевград, Стара Загора, Хасково и Варна. В Пазарджик дори се срещал и оранжев цвят. Кметовете получиха срок до 30 юни да приведат зебрите в законов вид, иначе ги чакат глоби от 2 до 7 000 лв. В редица общини като Стара Загора обаче малко преди спорната наредба да стане факт са били подновени пешеходните пътеки в червено-бяло по новата технология \"червен пластик\". За това от общинската хазна в Града на липите броили по 36 лв на кв. м, а сега, за да премахне червеното, същата фирма иска по 30 лв/кв м. В общинския бюджет за тази година няма планиран такъв разход и кметът Живко Тодоров и общинарите са категорични, че ще подновят само изтърканите зебри въпреки категоричните указания на прокуратурата. Според експертите червено-белите зебри били по-опасни, но старозагорските шофьори и пешеходци смятат, че те са по-забележими и не създават проблеми. Потвърждавала го и статистиката за намалелия брой произшествия с пешеходци.", "date": "2018.04.09", "title": "Кметове срещу МВР, искат си червените зебри"}
{"url": "https://www.24chasa.bg/novini/article/6807928", "text": "\"Ще бъда най-щастлив, ако Мануела проговори. Мечтая това да се случи, защото имаме толкова какво да си кажем. Ако се случи - ще е най-щастливият ден в моя живот след нейното раждане.\" Това казва пред \"Телеграф\" бащата на Мануела Горсова Красимир.  На 2 ноември Мануела ще стане на 29 години. Младата жена вече почти 11 години е в будна кома, след като на злополучния 5 август 2007 г. световният шампион по фигурно пързаляне Максим Стависки блъсна пиян с джипа си \" Хамър \" автомобила, в който пътуваше Мануела с приятеля си Петър Петров. Младежът загина , а 18-годишната Мануела бе премазана, но оцеля по чудо. ", "date": "2018.04.09", "title": "Красимир Горсов: Мечтая Мануела да проговори"}
{"url": "https://www.24chasa.bg/novini/article/6807744", "text": "Започна посещението ми в Босна и Херцеговина със среща с члена на Председателството на Босна и Херцеговина Н.Пр. г-н Драган Чович. Това написа премиерът Бойко Борисов във фейсбук. \"Утре ще участвам в откриването на Международния икономически панаир в Мостар. Бих искал по този начин отново да се подчертае значението на икономическото развитие на страните от Западните Балкани за европейската им перспектива\", пише още премиерът. \"Успяхме да сложим на масата темата Запад-Балкани. Радвам се че ще видя тук и Вучич и Пленкович и всички колеги. В тази толкова важна изборна годиназа Босна и Херцеговина да помагаме за единството. За нас, за Балканите не трябва да се подхожда егоистично. Следите от войните още личат, светът е в доста голяма криза, загиват хора, войната в Сирия върви ужасяващо, но ние преди 20 г. сме изживявали всичко. По-свято нещо от мира няма и трябва да го направим. Направим ли магистралите ще има бизнес, ще има просперитет\", каза Борисов в Мостар. В тази толкова важна изборна година за Босна и Херцеговина по всякакъв начин ще се опитаме да помагаме за единството на държавата. На Балканите не може да подхождаме егоистично, проблем в която и да е държава засяга и другите, затова разчитам и на колегите за постигане на мир. Това коментира министър-председателят Бойко Борисов след срещата си с Драган Чович, член на Председателството на Босна и Херцеговина и домакин на 21-ия Международен икономически панаир в Мостар. Борисов е специален гост на изложението, което си поставя за цел да засили икономическото развитие чрез среща на бизнеса от региона със световни компании. В него ще участват и политически лидери от държавите от Западните Балкани, с които българският министър-председател ще проведе срещи. Това съобщиха от правителствената пресслужба. На срещата на Бойко Борисов и Драган Чович са обсъдени двустранните отношения, пред които има неусвоен потенциал по общото изразено мнение, евроатлантическата перспектива на страните от региона и най-сериозният инструмент за гарантирането й – развитието на икономиката и на инфраструктурата. „Направим ли инфраструктурата, ще има и просперитет. Другото го пробвахме, не се получи“, посочи премиерът Борисов. Сигурен съм, че нашият евроатлантически път е без алтернатива, категоричен беше и членът на Председателството на Босна и Херцеговина Драган Чович.", "date": "2018.04.09", "title": "Борисов в Мостар: Балканите имат нужда от мир, за да постигнат просперитет (Видео, снимки)"}
{"url": "https://www.24chasa.bg/novini/article/6807240", "text": "Нов модерен завод ще изгражда чужда компания в индустриалната зона на Куклен. Промишленото хале ще е върху терен от 17 дка. За по-малко от седмица общинската администрация е издала строителното разрешение за обекта. \"Имаме т.нар. \"бърза писта\" за приоритетна обработка на документите на големи инвеститори. В случая става въпрос за такъв, който ще вложи милиони евро. Очаква се да се открият много работни места\", обясни зам.-кметът на Куклен Христо Божинов, но предпочете да запази в тайна името на фирмата. От \"Тракия икономическа зона\", откъдето компанията е закупила земята, разкриха, че преговорите с нея са се водили близо година. Мястото за бъдещата фабрика е с излаз на Асеновградско шосе. В нея ще се произвеждат фарове за най-известната в света марка немски автомобили. Същата фирма притежава и заводи в Турция и Германия. \"Това е петият сериозен инвеститор в индустриалната зона край Куклен. След месец ще стане ясно дали там ще стъпи още един, който иска да строи завод за машини с цифрово-програмно управление\", заяви съуправителят на \"Тракия икономическа зона\" инж. Пламен Панчев.", "date": "2018.04.09", "title": "Чужда компания строи нов завод край Куклен, ще правят фарове за световно известна марка коли"}
{"url": "https://www.24chasa.bg/novini/article/6807779", "text": "Полет на “Луфтханза” от София за Франкфурт в 19 часа във вторник е анулиран според сайта на софийското летище. Причината не е посочена, но най-вероятно това е стачката, обявена от работещите на двете най-големи германски летища - Франкфурт и Мюнхен, за вторник. Заради стачните действия “Луфтханза” съобщи, че анулира 800 полета във вторник, 10 април, което ще засегне над 90 хил. пътници. От София е анулиран само полетът в 19 часа за Франкфурт, Според разписанието на софийското летище във вторник има още няколко полета до тези два града: “Луфтханза” трябва да лети в 6,15 и в 12,30 часа до Мюнхен, в 6,30 часа до Франкфурт и има още един полет до Мюнхен в 19,20 ч. Предвидени са и други полети до двата големи немски града от други авиокомпании, но до вчера нито един от тях не беше анулиран. Според световните агенции немският синдикат “Ферди” е обявил стачката за 10 април, като е призовал към нея да се присъединят и служителите на летищата в Кьолн и Бремен. Исканията са за увеличение на заплатите от 6%, или най-малко 200 евро. ", "date": "2018.04.09", "title": "Анулират полети от София до Франкфурт и Мюнхен"}
{"url": "https://www.24chasa.bg/novini/article/6807800", "text": "Президентът на САЩ Доналд Тръмп осъди химическата атака в Сирия и заяви, че администрацията му ще реагира в следващите 24 до 48 часа, предаде Франс прес. Според опозиционни активисти в атаката са убити най-малко 40 души. \"Това е ужасно деяние срещу невинни и не може да бъде толерирано\", каза Тръмп на заседание на кабинета и обеща \"важни решения\" до ден-два, предава БТА. На въпрос за употреба на военна сила на САЩ срещу Сирия Тръмп заяви, че никой вариант не се изключва, отбелязва Ройтерс. Тръмп заяви, че разговаря с военни командващи и ще прецени кой е отговорен за атаката - Русия, сирийското правителство, Иран или и тримата заедно. Тръмп заяви, че планираната му среща със севернокорейския лидер Ким Чен-ун ще се състои през май или в началото на юни, отбелязва АФП.", "date": "2018.04.09", "title": "Тръмп ще реши как САЩ да реагират\nна атаката в Сирия до ден-два"}
{"url": "https://www.24chasa.bg/novini/article/6807809", "text": "За християните помагането на бедните би трябвало да бъде също такъв приоритет, какъвто е борбата с абортите, заяви днес папа Франциск, потвърждавайки позицията, че е необходимо Католическата църква да се съсредоточи повече върху милосърдието, отколкото върху доктрината, предаде ДПА. \"Нашата защита на невинното неродено . . . трябва да бъде ясна, твърда и ревностна, защото е застрашено достойнството на човешки живот, който винаги е свещен\", каза Франциск в апостолическото увещание \"Радвайте се и се веселете\", предава БТА. \"Също толкова свещени обаче са животите на бедните, тези, които вече са родени, бедстващите, изоставените и онеправданите, уязвимите немощни и възрастни, изложени на скрита евтаназия, жертвите на трафик на хора, нови форми на робство и всяка форма на отхвърляне\", заяви той. В своето послание папата намекна, че светостта е постижима \"чрез малки жестове\" и не изисква \"да си епископ, свещеник или религиозен\". Обръщайки внимание конкретно на мигрантите, Франциск каза, че грижата за тях не може да се смята за \"по-маловажна тема\" от \"сериозните биоетични въпроси\" като борбата с евтаназията или с абортите. \"Разбираемо е, че политик, който се стреми към гласове, може да каже подобно нещо, но не и християнин, за когото единственото подходящо отношение е да се постави на мястото на тези наши братя и сестри, които рискуват живота си, за да предложат бъдеще на своите деца\", заяви той. Папата, който е критикуван от консерваторите, че повече се съсредоточава върху това да протяга ръка на грешниците и невярващите, отколкото върху налагането на католическата доктрина, изтъкна важността на милосърдието и благотворителността. Очевидно отправяйки укор към критиците, той каза, че богослужението, молитвата и \"следването на определени етични норми\" не е достатъчно, защото \"решаващият критерий, по който ще бъде съден нашият живот, е какво сме направили за другите\". Това е третото апостолическо увещание на папа Франциск. Първите две разгневиха консерваторите, след като в тях той осъди капитализма и намекна, че разведените и повторно сключилите граждански брак католици могат да получават причастие, посочва Асошиейтед прес. В новия документ папата, който наскоро предизвика голямо медийно внимание с изказване, в което изглеждаше, че отрича съществуването на ада, категорично заяви, че дяволът представлява реална и настояща опасност, като \"ни трови със злъчта на омразата, опустошението, завистта и покварата\".", "date": "2018.04.09", "title": "Папата: Помагането на бедните трябва\nда е толкова важно, колкото борбата с абортите"}
{"url": "https://www.24chasa.bg/novini/article/6807818", "text": "Над 1830 пострадали се обърнаха за помощ към Спешното на „Пирогов” през почивните дни около Великден. Това са с близо 400 повече пациенти за последните 4 години. На близо 240 се е наложило да останат за болнично лечение, като 10 от тях са неосигурени, съобщават от лечебното заведение, съобщава NOVA. Освен пациентите от цяла София и околните населени места, дежурните екипи са се погрижили и за над 50 тежко пострадали от различни части на България. Те са били преведени за лечение в университетската спешна болница, тъй като има капациетет да поеме най-тежките случаи в страната, отчитат дежурните екипи.  Медиците от \"Пирогов\" са се погрижили и за 474 деца, имащи нужда от лекарска помощ. На 41 от тях им се е наложило да посрещнат Великден в болницата.  През пироговските противошокови зали – за възрастни и за деца, са преминали близо 30 много тежки случая. Това са много тежки пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания.  В реанимациите на болницата се борят за живота на 50 пациенти, от които 4 са деца.  Традиционно натоварени са травматологичния, неврохирургичния, токсикологичния и хирургичния кабинет. Пострадали от ПТП-та, мотористи и височинни травми изпълниха травтологичния и неврохирургичен спешен кабинет. Много случаи на алегични реакции пък потърсиха помощ в спешния токсикологичн кабинет. За щастие няма приети деца, употребили алкохол. ", "date": "2018.04.09", "title": "Над 1830 пациенти в \"Пирогов\" по празниците"}
{"url": "https://www.24chasa.bg/novini/article/6807823", "text": "Евродепутатите от комисията по бюджетен контрол обсъдиха днес проект на резолюция, свързана с предизвикалото всеобщо възмущение назначение на новия генерален директор на Европейската комисия Мартин Зелмайер. В черновата на документа се предвижда Европейският парламент да изрази укор към процедурата по назначението, но да не призове за отстраняването на Зелмайер, а за извличането на поуки занапред. Председателят на парламентарната комисия Ингеборг Гресле (Германия) днес заяви, че е против 70 на сто от допълнителните предложения за изменение на основния текст на резолюцията. В повечето от тези допълнения е отправен призив Зелмайер да се оттегли, предава БТА. Мненията, прозвучали на днешното заседание на парламентарната комисия, бяха разнообразни - от това \"да не се отваря кутията на Пандора\", Съдът на ЕС да се произнесе по случая, да се посочат допуснатите слабости при запазването на назначението, до изразяване на призив генералният секретар да бъде отстранен. Според Гресле няма правно основание да се иска оттеглянето на сънародника й Зелмайер. Тя добави, че постът е ключов на фона на преговорите с Великобритания (за напускане на ЕС) и с Унгария (по квотите за разселването на мигранти). Правната дирекция на ЕП коментира, че не е необходима промяна в правилника за работа на ЕК, а е нужно той да бъде спазван. Юристите на ЕП отстъпиха днес от виждането си, че в случая със Зелмайер е било допуснато нарушение, като постът не е бил обявен за открит конкурс. Дирекцията е приела обяснението на ЕК за \"спешна нужда\" постът да бъде попълнен. Идния понеделник в Страсбург евродепутатите отново ще обсъдят проекта на резолюцията, а в пленарната зала е насрочен нов дебат. Досега ЕП отдели над 10 часа в изслушвания на становища в открити заседания по това назначение, а в допълнение зададе 200 писмени въпроса на ЕК. В основата на спора е назначаването на Зелмайер на поста, без това да бъде предварително съгласувано с еврокомисарите. ЕК обяснява това със \"спешна необходимост\", след като доскорошният генерален секретар Александър Италианер се оттегли през март. Зелмайер бе издигнат в деня на съобщението на Италианер, че напуска. Председателят на ЕК Жан-Клод Юнкер впоследствие открито призна, че е знаел още преди четири години за намерението на Италианер да се оттегли от 1 март тази година, а в отговорите си до евродепутатите ЕК не отрича, че това е било предварително известно и на Зелмайер.", "date": "2018.04.09", "title": "Евродепутатите не са единодушни \nза нуждата от отстраняването \nна генералния секретар на ЕК"}
{"url": "https://www.24chasa.bg/novini/article/6807825", "text": "Основателят и главен изпълнителен директор на социалната мрежа Фейсбук (Facebook) Марк Зукърбърг призна пред Конгреса на САЩ, че компанията му не е направила достатъчно, за да предотврати злоупотреби, и поднесе извиненията си. Той заяви това в писмено изявление, чиито текст бе разпространен днес, информира Ройтерс. \"Сега е ясно, че не направихме достатъчно, за да предотвратим тези инструменти да бъдат използвани за причиняване на вреди\", посочва Зукърбърг в изявлението до комисията по енергетика и търговия на Камарата на представителите, предава БТА. Възгледите ни за нашата отговорност не бяха достатъчно широки и това бе грешка, допълва той. Това бе моя грешка и съжалявам. Аз създадох Фейсбук, аз го управлявах и аз съм отговорен за това, което се случва, признава Зукърбърг. Предприемачът днес се среща с американски законодатели, преди утре да започнат двудневните му изслушвания пред Конгреса. Фейсбук бе замесена в скандал, след като вестник \"Ню Йорк таймс\" съобщи, че британската компания Кембридж аналитика (Cambridge Analytica) е събрала личните данни на над 50 милиона потребители на социалната мрежа, за да разработи алгоритъм за анализ на политическите предпочитания на избирателите.", "date": "2018.04.09", "title": "Зукърбърг се извини за недостатъчните мерки на \"Фейсбук\" против злоупотреби"}
{"url": "https://www.24chasa.bg/novini/article/6807842", "text": "Потърпевши се оплакаха, че били приканени да платят по 129 лева за услуга на \"Гугъл\", която не струва нищо, съобщава  . В офиса на Вергиния се обажда човек, който се представя за служител на Google. Напомня, че трябва да бъде подновен абонамент за позициониране на бизнеса им на Google картата. На следващия ден е изпратен договор с наложен платеж за сумата от 129 лева. Жената отказва да плати, защото тя самата е регистрирала фирмата си още преди 4 години. „Аз не станах жертва на измама, защото съм достатъчно технически грамотна, за да разбера какво се случва. Потресе ме безочието на тези хора, второ те искат пари за услуга, която по принцип е безплатна и най-вече никой не им я е възложил”, казва собственикът на фирма за обучения, Вергиния Накова. Вергиния споделя случилото се във \"Фейсбук\" и се оказва, че има още много потърпевши. \"Лъжат компаниите, че са работили преди с тях, представят се от името на друга компания и всичко звучи като заплаха, т.е. „ако вие не платите, ще ви изтрием и край”, а може би за един малък бизнес това звучи много страшно.\" Преди 3 месеца Силвия също получава телефонно обаждане от въпросната фирма. Въпреки, че нейният фризьорски салон вече съществува на картата, тя приема условията и плаща. Спасява я братовчедка й, която се обажда във фирмата с искане за възстановяване на сумата. „Върнаха ни парите до 2-3 дни обратно с куриер, но ако нямах на кого да разчитам щях да се опаря и други хора сигурно ако няма кой да ги посъветва”, разказва собственикът на фризьорски салон, Силвия Димитрова. Фактурите идват от името на рекламна агенция, занимаваща се с дигитален маркетинг. Собственикът й призна, че нямат договор с \"Гугъл\". „Нямаме такъв сертификат, че сме официални представители на \"Гугъл\", но това не го включваме в убежденията”, каза той. Александър твърди, че е жертва на нелоялна конкуренция и отрича служителите му да са поставяли ултиматуми. А парите искали за съвсем друго нещо. „Фирмата, на която сме се обадили не е присъствала на нашия уебсайт. Нашата идея е тя да присъства там и да се рекламира и вече допълнително да поддържаме тяхната локация”, добавя той. От рекламната агенция са категорични, че всеки, който не е доволен от услугата им, може да си поиска парите обратно.", "date": "2018.04.09", "title": "Нов вид измама - предлагат безплатни услуги на \"Гугъл\" срещу 129 лева"}
{"url": "https://www.24chasa.bg/novini/article/6807865", "text": "Юлия Скрипал, която бе отровена във Великобритания заедно с баща си, бившия руски двоен агент Сергей Скрипал, ще поиска политическо убежище, предаде Ройтерс, позовавайки се на агенция РИА. \"Знам, че предстои изявление на Юлия Скрипал за политическо убежище\", заяви братовчедка й Виктория Скрипал в руско телевизионно токшоу, предава БТА.                                                                                                                                                                                                                                                                                                                       ", "date": "2018.04.09", "title": "Братовчедката на Юлия Скрипал: Тя ще поиска политическо убежище"}
{"url": "https://www.24chasa.bg/novini/article/6807871", "text": "Председателят на Европейския съвет Доналд Туск изпрати поздравително писмо до премиера на Унгария Виктор Орбан по повод победата му във вчерашните парламентарни избори, предава БТА. \"От името на Европейския съвет искам да Ви поздравя за резултата от изборите вчера. В подновения Ви мандат разчитам да играете конструктивна роля в поддържането на единството на ЕС\", пише Туск.", "date": "2018.04.09", "title": "Туск очаква от Орбан да работи за единството на ЕС"}
{"url": "https://www.24chasa.bg/novini/article/6807633", "text": "1244 лв. струва на своя работодател средностаситическият българин. От тях 433 лв. са задължителните данъци и осигуровки, плащани от работодателя, а 811 лв. е заплатата на самия работник. Това показват изчисления на експертите от Института за пазарна икономика (ИПИ). С калкулатор на сайта на института всеки може да изчисли данъчните си разходи и да ги съпостави с тези на средния работещ. Според експертите 1244 лв. на месец е цената на средностатистически нает служител. Изрично е уточнено, че той работи на трудов договор в трета категория труд, роден е след януари 1960 г., а месечната му брутна заплата е 1045 лв. Допуска се още, че той спестява 5% от брутния си доход, или 4,2% от разходите на работодателя си и че притежава жилището си, така че няма разходи по ипотечен заем или за наем. В 433-те лв. преки данъчни разходи са включени 259 лв. за социални осигуровки, 84 лв. здравни вноски и 90 лв. данък за доходите. Данъчната тежест върху този тип работещ е 560 лв. на месец или 45% от разходите на работодателя му. Дотук, данъчноосигурителната тежест е 34,8% - това е процентът от общите разходи, които работодателят прави за неговата издръжка и те не стигат до джоба на работещия. Върху получените 811 лв. от работника пари обаче също има данъци, макар и косвени. Ако той зарежда по 10 литра бензин на месец, от платените 20,4 лв. общо 7,10 лв. са за акцизи и 3,40 лв. за ДДС. Ако изпива 3,5 бутилки бира, 1/2 бутилка вино и 1/3 бутилка твърд алкохол, за питиетата той плаща общо 10,40 лв., от които 1,19 лв. са акцизи и 1,72 лв. ДДС. Пушачите, които пушат средно по 5 и половина цигари на ден за 38,88 лв., 28 лв. са за акцизи и 6,60 лв. са ДДС. Това означава, че от получените 811 лв. вече са останали 741 лв. От тях той спестява 52 лв., а останалите 689 лв. потребява за разнообразни стоки и услуги, като 70% от разходите му пак са обложени с ДДС. Така общите месечни разходи за акцизи са 36 лв., за ДДС набъбват до 92 лв., а общо платените данъци и осигуровки стават 561 лв. - точно 45% от платените от работодателя му 1244 лв.От ИПИ изрично правят уговорката, че в тези сметки не влизат местните данъци и винетните такси.", "date": "2018.04.09", "title": "От 1045 лв. заплата 811 лв. са за джоба"}
{"url": "https://www.24chasa.bg/novini/article/6807691", "text": "Между 19 и 19,30 ч. ще е най-натоварено движението на коли на входовете на София, сочат прогнозите на столичния КАТ. Най-интензивно се очаква да е движението на  . Заради това светофарът в началото София ще бъде червен за минута и половина до три, за да могат колите да изтеглят по-бързо, обясни шефът на пътните полицаи в София Тенчо Тенев. На всички други входове на София движението следят патрули. По \"  трафикът е засилен, но засега няма големи колони от автомобили. В момента е натоварено в  На   са отворени две ленти за движението в посока София.  В един от тунелите на  движението е двупосочно.  Между 7-10 минути се чака на кръстовището на \"Околовръстен път\" и ул. \"Николай Хрелков\". За 4 минути се минава през кръстовище на бул. \"Черни връх\" и бул. \"Никола Вапцаров\". Шефът на столичния КАТ призова всички шофьори да спазват нужната дистанция. Неприятно впечатление по пътищата днес му е направило именно това - колите в колони не спазват дистанция, което най-често води до катастрофи. ", "date": "2018.04.09", "title": "Виж къде има задръствания в София! Най-натоварено между 19-19,30 ч"}
{"url": "https://www.24chasa.bg/novini/article/6807706", "text": "Президентът на Русия Владимир Путин и канцлерът на Германия Ангела Меркел в телефонен разговор са потвърдили позициите на страните си по проекта \"Северен поток 2\", предаде ТАСС. Потвърдена е позицията на Русия и Германия по проекта за строителство на големия взаимноизгоден проект \"Северен поток 2\", съобщи пресслужбата на Кремъл. Към края на март Германия вече е издала всички разрешителни за изпълнението на проекта на нейна територия, предава БТА. \"Северен поток 2\" е проект за разширяване на действащия газопровод \"Северен поток\", който свързва Русия и Германия по дъното на Балтийско море, заобикаляйки транзитните държави Украйна, Беларус, Полша и други източноевропейски и балтийски страни. Тръбопроводът като цяло повтаря маршрута на \"Северен поток\" и преминава през изключителната икономическа зона и териториални води на пет държави - Русия, Финландия, Швеция, Дания и Германия. Дължината му е над 1200 км, а капацитетът - 55 млрд. куб метра газ годишно. Планира се съоръжението да бъде пуснато в експлоатация в края на 2019 година. Украинският президент Петро Порошенко призова по-рано днес германските политици и предприемачи да преразгледат отношението си към проекта, тъй като по думите му транзитът на руски газ до Европа през Украйна е много по-изгоден. В интервю, публикувано днес в германския в. \"Ханделсблат\", Порошенко нарича съоръжението \"политически подкуп за лоялност към Русия\" и отбелязва, че проектът няма съществени икономически основания. Руският президент Владимир Путин заяви, че е недопустимо да се правят провокации и спекулации за възможно използване на химическо оръжие в Сирия, съобщи пресслужбата на Кремъл. \"Лидерите обмениха мнения за положението в Сирия, включително за обвиненията на редица западни страни към Дамаск за използване на химическо оръжие. От руска страна бе обърнато внимание, че е недопустимо да се правят провокации и спекулации по този въпрос\", се казва в изявлението на руското президентство. Путин и Меркел също така се са договорили да продължат съвместната работа по решаване на кризата в Украйна във формат \"нормандска четворка\" (Германия, Франция, Русия, Украйна).", "date": "2018.04.09", "title": "Путин и Меркел потвърдиха позициите си\nпо проекта \"Северен поток 2\" (Обновена)"}
{"url": "https://www.24chasa.bg/novini/article/6807802", "text": "Верижна катастрофа затруднява движението по главен път Е-79 при пътен възел ,,Симитли” в посока Благоевград, предаде ,,Фокус”. Пътният инцидент, в който са участвали няколко автомобила, е лек и няма пострадали. Нанесени са само материални щети върху превозните средства.  Трафикът в посока Благоевград-София е изключително интензивен.", "date": "2018.04.09", "title": "Верижна катастрофа затруднява движението по главен път Е-79"}
{"url": "https://www.24chasa.bg/novini/article/6807710", "text": "Кралят на Испания Фелипе Шести подкрепи съдиите като \"основен фактор за спазването на закона\". Той направи това по време на посещение в Каталуня в присъствието на съдията, осъдил 13 каталунски сепаратисти за бунт, предаде Франс прес. \"Осъзнавам, както осъзнаваме всички, колко трудна и високоотговорна е работата ви\", каза кралят пред нов випуск съдии на церемония по връчване на дипломи. Фелипе Шести похвали работата на съдията като \"последна гаранция на правата и основен фактор за спазването на закона\" и заключи: \"Винаги ще можете да разчитате на доверието и подкрепата на Короната\", предава БТА. Председателят на Върховния съд Карлос Лесмес намекна за каталунската криза с думите си към новите съдии: \"Вашите колеги отговарят с необходимата твърдост на предизвикателствата в тези особено смутни и сложни времена.\" На церемонията присъстваше съдията от Върховния съд Пабло Лярена, който е остро критикуван в Каталуния за осъждането на 13 сепаратистки лидери за бунт. Край сградата демонстрираха неколкостотин сепаратистки активисти с викове \"Свобода за политическите затворници!\" и оскърбления към краля. Един от тях изгори снимка на Фелипе Шести. До сблъсъци с полицията не се стигна.", "date": "2018.04.09", "title": "Кралят на Испания подкрепи съдиите в Каталуня"}
{"url": "https://www.24chasa.bg/novini/article/6807350", "text": "Русия, Иран и Турция нямат съгласувана позиция относно предполагаемата химическа атака срещу сирийския град Дума под контрола на бунтовниците. Това заяви днес говорителят на Кремъл Дмитрий Песков, цитиран от ТАСС. По думите му засега \"никой не притежава изчерпателна информация\" по случая. \"Без някаква проверка, без разследване да се правят изводи е из основи неправилно\", каза Песков, цитиран от БТА. Говорителят каза още, че президентът Владимир Путин не е обсъждал с израелски представители нанесения тази нощ въздушен удар по правителствена ВВС база в Сирия. Той поясни, че контактите с израелската страна по тази тема се извършват по \"съответните канали\". Ройтерс съобщи, като се позова на източник от канцеларията на турския президент Реджеп Ердоган, че той е обсъдил по телефона с Путин ситуацията в град Дума и важността да бъде предотвратена смъртта на цивилни граждани.", "date": "2018.04.09", "title": "Русия, Иран и Турция още нямат обща позиция за химическата атака в Сирия"}
{"url": "https://www.24chasa.bg/novini/article/6807354", "text": "Общо 4214 мигранти без документи са били задържани през последните три месеца при опит да преминат турско-гръцката граница, използвайки нелегални пътища, съобщи Анадолската агенция, позовавайки се на официални данни. През януари силите за сигурност, граничари и жандармерия са задържали 1634 души, през февруари цифрата е 1046, а през март 1534 мигранти без документи са били задържани. Турция е на главния път на бежанците, опитващи се да влязат в Европа, особено след началото на войната в Сирия. Сред мигрантите, задържани през 2017 г., най-много са от Пакистан - около 15 хиляди души, следвани от тези от Афганистан - 12 хиляди. Броят на мигрантите от Сирия е бил 10 хиляди. През 2017 г. е било забелязано 60-процентно увеличение на потока мигранти в сравнение с 2016 г., когато броят им е бил 31 000.", "date": "2018.04.09", "title": "Турция задържала 4214 мигранти за 3 месеца на границата си с Гърция"}
{"url": "https://www.24chasa.bg/novini/article/6807359", "text": "Българският отбор по транжиране на месо се нареди сред най-опитните майстори на ножа на Световното първенство в Белфаст. Българинът Ангел Найденов грабна и купата за \"Най-добър обезкоствач в света\", съобщи  . В един от най-модерните комплекси в страната, този в село Голямо Враново, Русенско, британецът Тери Гилигън, който е консултант на колегите си, сформирал отбор и навил ръководството да участват на Световния шампионат за майстори на ножа. Тази година домакини билио месарите от Белфаст, Ирландия. Вихрен Димитров, изпълнителен директор на \"Свинекомплекс Голямо Враново\" и основен спонсор на българския отбор: \"На самото състезание бяхме до американския отбор и до ирландския. Ирландците станаха първи, а американците сваляха шапки на нашите момчета, които наистина бяха фурии. Амбициите на всички са големи. Идеята на Тери, която и ние искаме да подкрепим, е да направим летен колеж за месари. Идеята е както някои правят академии за готвачи, така и ние да направим академия и хората от нашия отбор да обучават как да се обработва месо\". Преди да има комплекс за месари, България вече си има шампион и това е Ангел Найденов, който удивил журито и конкуренцията си с перфектното си транжиране на телешки врат, по чиито кости не останало и грам месо: \"Да бъдеш обезкоствач - много малко хора го разбират и знаят. Това е да знаеш физиологията и анатомията на животното не само като мускулни групи, но и като костици, вени и абсолютно всичко\".", "date": "2018.04.09", "title": "Отборът по транжиране на месо на България с отличия на световното в Белфаст"}
{"url": "https://www.24chasa.bg/novini/article/6807385", "text": "Все още са в критично състояние трима души от ранените в западния германския град Мюнстер, където в събота следобеда 48-годишен германец се вряза с вана си в група хора пред оживен бар. Това съобщиха днес от градската болница, като добавиха, че състоянието на четвърти пациент се подобрява и че двама от осемте постъпили ранени са изписани, предаде АП. При нападението на място загинаха двама души и над 20 бяха ранени. След това шофьорът се самоуби в кабината на вана с незаконно притежавано огнестрелно оръжие, предава БТА. Властите продължават на проучват какви са мотивите за атаката. Засега не се потвърждава версията за тероризъм.", "date": "2018.04.09", "title": "Трима от ранените при атаката в Мюнстер\nвсе още са в критично състояние"}
{"url": "https://www.24chasa.bg/novini/article/6807426", "text": "Руският премиер Дмитрий Медведев възложи на правителството да изготви евентуални ответни мерки, след като в петък САЩ наложиха санкции на руски физически и юридически лица, предаде Ройтерс, цитирайки Интерфакс. Медведев определи новите санкции на САЩ като недопустими и нелегитимни и заяви, че Русия си запазва правото да вземе ответни мерки, предава БТА. Премиерът също така нареди на правителството на изготви план за подкрепа на попадналите в санкционния списък на САЩ руски фирми. \"Колкото до попадналите под санкции наши компании, трябва да се разгледат начини да им се окаже подкрепа. Това касае и металурзите, и енергийния сектор, и търговията с продукти от военнопромишления комплекс. Трябва да се изготвят конкретни предложения за подкрепа\", каза Медведев, цитиран от ТАСС.", "date": "2018.04.09", "title": "Готвят мерки за подкрепа на руските фирми, попаднали в санкционния списък на САЩ"}
{"url": "https://www.24chasa.bg/novini/article/6807436", "text": "Нападението в Мюнстер, при което 48-годишен мъж сгази с минивана си двама души до смърти рани над 20, няма политически мотиви. След атаката в събота нападателят се застреля в колата си. Уиецът е германец, казва се Йенс Р., и е живеел наблизо до мястото на атаката. Той е бил индустриален дизайнер и след успех на един от продуктите си се е замогнал – притежавал е пет автомобила и три апартамента. В един от апартаментите полицията откри писмо от 18 страници, в което той обяснява как се е стигнало до тук. Освен това е пратил и писмо от пет страници на познатите си по мейл. В писмото до познатите си той намеква, че планира самоубийство и обяснява как се е провалил животът му. В писмото, намерено от полицията в жилището му в Пирна, Източна Германия, пък, изповедта е съвсем детайлна. Той обвинява родителите си за провалите си, описва чувството за вина, с което живее и споделя за нервните си изблици и колапси. Стигал все по-често до агресия. Централна роля в това писмо се отделя на провалена операция – обвинява лекарите, че го лекуват и диагностицират неправилно. Според медиите Йенс Р. е бил лекуван от психическите си проблеми през 2014 и 2016 година. Той е бил познат на полицията заради оплакване от заплаха и за разрушаване на чуждо имущество. Проблемите му започнали, след като се провалил успешният му бизнес. Йенс Р. бил един от най-добрите абсолвенти на Висшето училище в Мюнстер. Веднага след завършването си той произвел лампа, която за известно време имала огромен търговски успех. Патентовал я и спечелил много пари, с които си купил петте автомобила и трите жилища. Наел и голям склад в Мюнстер, за да продължи търговията с лампата си, но внезапно продажбите секнали. Станал мрачен и избухлив, започнал да се кара с родителите си. Обвинил баща си за своите неуспехи, тъй като явно го бил възпитал неправилно. Скарал се с голяма част от приятелите си, особено когато започнал да споделя крайнодесни виждания. Това, че го смята за десен радикал, още повече го сломило. В края на март се обърнал сам за помощ към социално-психиатричната служба в Мюнстер. 11 дни по-късно подкарва една от колите си към хората на площада в Мюнстер. 2-ма от тях загинаха, а петима все още се борят за живота си в болница.", "date": "2018.04.09", "title": "Нападателят от Мюнстер оставил изповед от 18 страници"}
{"url": "https://www.24chasa.bg/novini/article/6807457", "text": "Президентът на Русия Владимир Путин обсъди в понеделник в телефонен разговор с президента на Турция Реджеп Тайип Ердоган ситуацията в Сирия, съобщи ТАСС. Както съобщи пресслужбата на Кремъл, лидерите на двете страни са се договорили да продължат контактите за Сирия. Била дадена висока оценка на срещата на президентите на държавите гаранти на процеса от Астана - Русия, Иран и Турция. Отчитайки резултатите от срещата, лидерите обменили мнения по проблематиката на сирийското регулиране и се договорили да продължат контактите по този въпрос. Ройтерс съобщи, че турският президент Реджеп Тайип Ердоган е подчертал необходимостта да бъдат предотвратени убийствата на цивилни в източния сирийски регион Гута, според турски президентски източник. В предполагаеми химически нападения през уикенда загинаха най-малко 60 души и бяха ранени над 1000 в контролираната от бунтовниците източна Гута, съобщи сирийска група за медицинска помощ.", "date": "2018.04.09", "title": "Ердоган обсъди по телефона с Путин ситуацията в Сирия"}
{"url": "https://www.24chasa.bg/novini/article/6807468", "text": "Великобритания работи със своите съюзници за договарянето на съвместен отговор на предполагаемата газова атака срещу град в Сирия под контрола на бунтовници. Това заяви днес говорител на британския премиер Тереза Мей, цитиран от Ройтерс. Той подчерта, че Обединеното кралство няма нищо общо с въздушните удари по сирийска военновъздушна база през изминалата нощ. Руски и сирийски военни твърдят, че ударите са нанесени от израелски самолети, предава БТА. \"Ако има ясни и проверени доказателства за използването на химически оръжия и предложение за действие, за което Обединеното кралство ще бъде от полза, то тогава ще търсим различни варианти\", каза говорителят. В отделно изявление Форин офис заяви, че ще се обсъжда пълният набор от варианти в отговор на предполагаемата атака. Сирийската опозиция обвини правителствените сили, че в събота са атакували с химическо оръжие град Дума, вследствие на което са загинали десетки хора. Президентът на САЩ Доналд Тръмп каза по този повод, че \"ще се плаща висока цена\", припомни Ройтерс.", "date": "2018.04.09", "title": "Лондон разработва отговор на предполагаемата химическа атака в Сирия"}
{"url": "https://www.24chasa.bg/novini/article/6807507", "text": "Престолонаследникът на Саудитска Арабия принц Мохамед бин Салман, който е на тридневна визита във Франция, е бил на вечеря вчера с френския президент Еманюел Макрон в музея Лувъра в Париж, предаде Асошиейтед прес. Вечерята е била частна и канцеларията на Макрон не я беше обявила предварително. Тя се е състояла в Лувъра, защото саудитското правителство има партньорство с музея. Макрон е приемал и други чужди лидери в прочути френски монументи, предава БТА. Принц Мохамед бин Салман се очаква да подпише договор за стратегическо партньорство с Макрон утре, когато двамата ще разговарят в Елисейския дворец. За днес е планирана негова среща с премиера Едуар Филип, както и срещи с министрите на външните работи и на отбраната, допълва Ройтерс. Днес принцът трябваше да посети и технологичен център в Париж, наречен като Станция Еф. Той е смятан за \"инкубатор\" на френски стартиращи компании и е основан от милиардера Ксавие Нейл, припомня Ройтерс. Центърът се ръководи от иранско-американската предприемачка Роксан Варза. От офиса на френския премиер по повод отмяната на посещението бе съобщено, че \"е било решено да се продължи работата по дефиниране на френско-саудитските предприемачески проекти, преди да се планира визита на високо равнище\". Отмяната на посещението вероятно ще разочарова Макрон, особено след като по време на визита в САЩ принцът посети Силициевата долина и се срещна с ръководители на технологичните гиганти там, отбелязва Ройтерс. Франция се надява да се възползва от реформите, извършвани от престолонаследника в Саудитска Арабия и да установи нов тип търговско партньорство със страната, отбелязва АП. В Париж обаче принцът бе посрещнат с протести заради ударите, които оглавяваната от Рияд арабска коалиция нанася в Йемен в борбата срещу подкрепяните от Иран шиитски бунтовници хуси.", "date": "2018.04.09", "title": "Макрон е имал частна вечеря в Лувъра със саудитския престолонаследник"}
{"url": "https://www.24chasa.bg/novini/article/6807524", "text": "Министър-председателят на Великобритания Тереза Мей заяви, че сирийският президент Башар Асад и и тези, които го подкрепят, трябва да бъдат „държани отговорни“ , ако възможната атака с отровен газ в контролирания от опозицията сирийски град Дума се потвърди, предава АФП. „Ако се потвърди, това ще е поредният пример за бруталността и дръзкото незачитане на собствения народ и на задълженията да не използва такива оръжия от страна на Асад“, заяви Мей по време на работното си посещение в Копенхаген, предава Фокус. „Ако се окажат отговорни, режимът и тези, които го подкрепят, включително и Русия, трябва да бъдат държани отговорни“, допълни тя.", "date": "2018.04.09", "title": "Мей: Асад трябва да бъде държан отговорен, ако атаката в Сирия е химическа"}
{"url": "https://www.24chasa.bg/novini/article/6807527", "text": "Изключително натоварен е трафикът по автомагистрала „Тракия“ към този час, възможни са забавяния в участъка от 95 км до 93 км в посока София, поради възникнало пътнотранспортно произшествие. Това съобщи за Фокус Мирослав Стоянов, говорител на ОД МВР-Пазарджик. Интензивно е движението по автомагистрала \"Хемус\" на територията на област Шумен и Варна. Натоварен е трафикът и в двете посоки. Полицейски патрули има при км 389 и 368 в посока Шумен. В рамките на деня са станали три леки катастрофи, една от които верижна на главния път, като при тях няма пострадали хора, нанесени са само материални щети по автомобилите. Другите два пътни инцидента в този участък са станали заради инцидентно намаляване на скоростта от страна на водачи, които са проявили любопитство към станалата верижна катастрофа. Шест екипа на КАТ „Пътна полиция“ са разположени в пазарджишкия участък на автомагистрала „Тракия“. От полицията апелират към водачите да се движат със съобразена скорост и да спазват необходимата дистанция между превозните средства с оглед на натовареното движение в последния празничен ден.", "date": "2018.04.09", "title": "Катастрофа затруднява движението по АМ \"Тракия\" край Пазарджик"}
{"url": "https://www.24chasa.bg/novini/article/6807531", "text": "Влиятелният американски сенатор Линдзи Греъм (Републиканска партия, Южна Каролина) заяви, че международната общност вече трябва да гледа на сирийския президент Башар Асад като на „легитимен военен престъпник“ и заяви, че сирийският ръководител и неговото вътрешно обкръжение са „легитимни военни цели“, пише The Hill. „Мисля, че Башар Асад вече е легитимен военен престъпник в очите на международната общност“, заяви Греъм, предава Фокус. „Сега Асад и неговото вътрешно обкръжение трябва да бъдат приемани за военни престъпници, като легитимни военни цели. Ако имате възможност да го свалите, то трябва да направите така“, допълни той. Редица американски сенатори и конгресмени призоваха президента на САЩ Доналд Тръмп да предприеме действия, след като се появиха данни за химическо нападение в сирийския град Дума. Греъм преди е настоявал за военно действие срещу Асад. Той допълни, че сега Тръмп има шанс да изпрати послание до страни като Русия и Иран. „Светът гледа президента. Иран гледа президента. Русия гледа президент. Северна Корея гледа президента“, допълни сенаторът от Южна Каролина. „Той има шанс да изпрати сигнал, че в града има нов шериф и че САЩ се завръщат на международната сцена“, допълни той.", "date": "2018.04.09", "title": "Американски сенатор: Башар Асад е легитимен военен престъпник"}
{"url": "https://www.24chasa.bg/novini/article/6807542", "text": "Стотици автомобил се наредиха в дълга километри опашка преди магистрала “Хемус” , която почти не се движи след 16.30. Пътуващите от Варна за София влизаха като в “тясно гърло” малко преди разклона за Лесидрен и село. Български извор. Не е ясно дали причината е голямото великденско завръщане или има пътен инцидент. Пътуващи шофьори коментират, че подобно “празнично” задръстване не е имало от години. В петък, преди Великден ситуацията в посока Варна бе идентична, но опашката се образува в последните километри магистрала преди Ябланица.", "date": "2018.04.09", "title": "В 16.30 колоната от автомобили към София замръзна на 27 км от Ябланица (Снимки)"}
{"url": "https://www.24chasa.bg/novini/article/6807549", "text": "Собственикът на основна независима турска медийна група изрази надежда днес, че неговите издания ще могат да запазят независимостта си, докато той се подготвя да продаде групата на съперник, смятан за приятелски настроен към правителството, съобщи ДПА. Надявам се и се моля това семейство ще запази медийната къща със свои собствени етични ценности, заяви собственикът на \"Доган холдинг\" Айдън Доган в Истанбул. Най-голямата медийна група в Турция \"Доган холдинг\" се продава на \"Демирьорен холдинг\". Освен другото си имущество \"Демирьорен холдинг\" притежава мрежи за диструбуция на газ, търговски център и наскоро купи два вестника, които се въздържат от критики към правителството, предава БТА. \"Доган холдинг\" включва основна информационна агенция, някои от най-големите вестници в Турция, ежедневник на английски език, местен клон на Си Ен Ен и развлекателни канали. Време е \"Демирьорен холдинг\" да заплува в големи морета, заяви днес вицепрезидентът Йълдъръм Демирьорен, говорейки за медийната група Доган като за \"флагман на турските медии\". Си Ен Ен тюрк съобщи днес, че продажбата на \"Доган холдинг\" струва 996 милиона долара, а официалното поглъщане ще бъде финализирано по-късно този месец. \"Доган холдинг\" е смятан за независим от правителството, независимо от това, че е подложен на все по-голям натиск в страна, в която десетки журналисти са зад решетките, отбелязва ДПА.", "date": "2018.04.09", "title": "Турски медиен бос: Трябва да се запази независимостта на медийната къща Доган"}
{"url": "https://www.24chasa.bg/novini/article/6807562", "text": "Ще отговорим с пушки на заплахите от Сърбия, заяви президентът на Косово Хашим Тачи, цитиран от Танюг. \"Ще отговорим на тези заплахи така, както отговорихме преди 19 години\", каза Тачи в реч на церемония в Кошаре по повод 19-ата годишнина от конфликта между югославската армия и Армията за освобождение на Косово в тази част на границата, предава БТА. Косовските албанци организират тази церемония в деня, когато, както казват те, цитирани от вестник \"Коха\", \"окончателно е разрушена границата между албанските страни\".", "date": "2018.04.09", "title": "Косово: Ще отговорим с пушки на заплахите от Сърбия"}
{"url": "https://www.24chasa.bg/novini/article/6807593", "text": "Мъж е загинал при катастрофа между ТИР и микробус на пътя Русе – Шумен. Това съобщиха за Агенция Фокус от ОДМВР-Разград  Турски ТИР, движещ се в посока Русе, се е блъснал в микробус „Форд Трназит“ с разградска регистрация. По неизяснени до момента причини, микробусът е започнал да криволичи из пътя и се е ударил насрещно в ТИР-а. Водачът на микробуса е загинал на място. Към момента самоличността му не е изяснена. Катастрофата е станала на прав участък, между Исперихското кръстовище и кръстовището с улица „Добруджа“, където са входните пътища на Разград и към момента там движението е ограничено. Сигналът за инцидента е получен около 17.00 часа.", "date": "2018.04.09", "title": "Мъж загина при катастрофа между тир и микробус на пътя Русе - Шумен"}
{"url": "https://www.24chasa.bg/novini/article/6807153", "text": "Министър-председателят Бойко Борисов заминава на посещение в Босна и Херцеговина, съобщиха от пресслужбата направителството. Утре, 10 април, той ще открие Международния икономически панаир, който се провежда за 21-ви път в Мостар. Поканата за участието му е от Председателството на Босна и Херцеговина и от сръбския президент Александър Вучич, чиято страна тази година е партньор на изложението. Мостарският панаир е място за срещи на представители на бизнеса от региона и на големи международни компании. С присъствието си премиерът Борисов ще подчертае значението на икономическото развитие на страните от Западните Балкани за европейската им перспектива. Днес министър-председателят Борисов ще участва в работна вечеря, давана от члена на председателството на Босна и Херцеговина Драган Чович. В нея ще участват също президентите на Сърбия и на Черна гора Александър Вучич и Филип Вуянович, министър-председателят на Хърватия Андрей Пленкович, президентът на Република Сръбска Милорад Додик, президентът на Федерация Босна и Херцеговина Маринко Чавара и Боряна Крищо, председателстваща Камарата на представителите в Парламента на Босна и Херцеговина. В рамките на визитата му, са предвидени и двустранни срещи на премиера с лидери на балканските държави, участващи в Международния икономически панаир.", "date": "2018.04.09", "title": "Бойко Борисов открива утре международния икономически панаир в Мостар"}
{"url": "https://www.24chasa.bg/novini/article/6807155", "text": "Деси Банова бе на гости на предаването „На кафе“ при Гала в   заедно с майка си Лили и дъщеря си Йоана и говори за чудесата в живота им, които са се случили с помощта на Бог. Първото било свързано с малката Йоана. Оказва се, че детето е проходило малко по-късно от очакваното, но това отново се е случило с помощта на Господ, на Великден. „Тя е кръстена в църквата свети Йоан в Семинарията. Отидохме там на Великден. Майка ми се притесняваше, кога това дете ще проходи. Минавайки под масата, тя тръгна сама. Баща й, той не можа да повярва. Това бе поредното чудо. Как да не вярва в чудесата човек“, разказа Банова. Но чудесата не свършват до тук. Майката на Йоана разкри поредния знак за силната връзка на семейството с Господ. „Няма да забравя как, тя беше на няколко месеца, докато й сменях пелините, тя гледаше в тавана и си говореше с някой, все едно, че си комуникираше с някой там горе“, каза Банова. „През 2015 година изгубих баща ми. Тя бе на 4, аз й казах, че дядо й вече е на небето,. Година и половина по-късно тя каза, че дядо Стоян е вече звездичка и чака да се роди отново. Това тя научила от небето“, добави Деси. \"Случи се така, че трябваше да ме оперират, но аз не исках да ги притеснявам вкъщи. Казах им, че отивам на командировка. Мина една седмица. Изписаха ме, благополучно бе всичко. Когато ме качваха в колата, започнаха да ме подготвят, че Деси нещо има шевче на главата. Притесних се. Видях я, че играе, че е весела, че всичко е нормално . Но след два дни чух майка ми да казва, че Деси я е бутнала кола. Тогава вече се изплаших. Оказа се, че Деси заедно с приятелки са пресичали неправилно, тичайки за рейса, и таксиметров шофьор я е бутнал“, разкри Лили. „Странното е, че това се случва в същия ден на моята операция. Изписват ни в един и същ ден, в едни и същи часове. Много странни съвпадения. Започнах да броя колко шева има . Оказа се, че шевовете ни са еднакви на брой“, разкри още майката на Деси Банова. По думите на майка и дъщеря, те вярват, че тогава им се е явил ангел, който им е помогнал. „Историята започва преди това. Майка ми беше подарила талисманче, осветена зодия от Рилския манастир. Аз си го носех и по време на безсъзнанието, те ми казаха, че в момента на удара и след това , аз съм си откъснала зодията и до \"Пирогов\" съм я стискала в ръката си. Бяха ни казали, че когато нещо такова се случи, е хубаво да посадим едно дърво. Посадихме заедно дърво\", допъли Деси.", "date": "2018.04.09", "title": "Деси Банова: Дъщеря ми Йоана проходи с помощта на чудо на Великден"}
{"url": "https://www.24chasa.bg/novini/article/6807159", "text": "Вицепремиерът и министър на външните работи Екатерина Захариева заминава на работно посещение в Обединените арабски емирства (ОАЕ), по време на което ще открие посолството на Република България в Абу Даби, съобщиха от пресцентъра на Външно. Сред акцентите на разговорите на двустранните срещи е световното изложение Експо-2020, което ще се проведе в Дубай. Друга тема в срещите на министъра ще бъде начертаването на конкретни форми на сътрудничеството в сферата на инвестициите, икономиката, високите технологии, туризма. Крачка към това сътрудничество е както многобройната българска общност в страната, наброяваща около 7000 души, така и откриването на българско посолство в Абу Даби. Въпреки че България и ОАЕ установяват дипломатически отношения на 19 октомври 1991 г., страната ни досега нямаше посолство в Емирствата", "date": "2018.04.09", "title": "Министър Захариева е на работно посещение в Обединените арабски емирства"}
{"url": "https://www.24chasa.bg/novini/article/6807166", "text": "Автократичен лидер за едни, герой на нацията за други, наречен на шега от Жан-Клод Юнкер \"диктатор\", Виктор Орбан вчера постигна убедителна победа в третите последователни парламентарни избори. Това му осигури още четири години на власт начело на една страна, която този бивш либерал и противник на имиграцията, промени дълбоко, отбелязва Франс прес, цитирана от БТА. Орбан, който е на 54 години, е прекарал 12 от тях на власт, като премиер на Унгария. При преброени почти всички бюлетини (95 процента) партията ФИДЕС получава 48,9 процента, според избирателната комисия. Това е с четири пункта повече от постигнатото от партията преди четири години. На изборите изборната активност беше почти рекордно висока, като някои изборни секции останаха отворени три часа след предвиденото. Резултатът от вота показва, че Орбан ще има 133 места в парламента от общо 199, тоест ще разполага отново със супермнозинство от две трети, което ще му позволи да прокара промени на конституцията. Европейските лидери не се разбързаха да поздравяват Орбан за успеха му. Неговите националистически изявления срещу \"миграционната инвазия\", мултикултурализма и предполагаемата намеса на Брюксел във вътрешните дела са повод за безпокойство и за главоблъсканици за част от страните членки. Но Орбан не остава изолиран. Той, който през 2015 г., нареди да се изградят стотици километри ограда от бодлива тел по границите, за да се спре бежанската вълна и който асимилира бежанците с терористи, се чувства уверен в позициите си заради осезаемото втвърдяване на миграционната политика на някои европейски столици. Орбан, вече съюзник с няколко страни от Централна Европа в \"суверенисткия си поход\", казва, че иска да работи и с Италия и Австрия за създаването на съюз на страните, които са противници на мюсюлманската имиграция. Победата на Орбан вече бе приветствана от лидерката на френската крайна десница Марин Льо Пен и от холандския антиислямски депутат Герт Вилдерс, който често посещава Унгария. Модел за твърдите десници в Европа и отвъд Атлантика, Орбан неотдавна бе наречен \"герой\" от Стив Банън, бившия съветник на американския президент Доналд Тръмп Орбан печели известност, когато е млад либерал на 26 години и дръзва да се противопостави на комунистическия режим в Унгария с пламенна реч през юни 1989 г. на церемония по отдаване на почит на жертвите от въстанието през 1956 г., в която отправя призиви за свобода. Година преди това той е съосновател на Съюза на младите демократи (превърнал се през 2003 г. настоящия Унгарски граждански съюз (ФИДЕС) и става символ на въжделенията на Унгария да се освободи от тоталитаризма и да приеме западните ценности. През 1998 г. Орбан става премиер, но четири години след това той е принуден да се откаже от властта след поражение на партията му от социалистите, наследници на бившите комунисти. Това унижение той не забравя никога. Връща се на власт през 2010 г., докато страната му е дълбоко разтърсена от икономическата криза и от скандалите, свързани с предишното правителство на либералната левица. Орбан започва да затяга хватката на партията си върху всички институции в страната, казвайки, че го прави в името на унгарската нация. Преизбран с убедително мнозинство през 2014 г., Орбан, който е баща на пет деца, заявява възхищението си към руския президент Владимир Путин. Той е и първият лидер от ЕС, срещнал се с Путин след анексията на Крим. От 2010 г. партията на Орбан ФИДЕС затяга контрола върху редица институции и \"противотежести на властта\", като медиите или съдебната система, но също и икономиката и културата. Всичко това Орбан направи благодарение на своето супермнозинство, без да се вълнува от критиките на Европейската комисия, на САЩ и на редица международни наблюдатели. Преди изборите Орбан каза, че иска да вземе \"морални, политически и юридически мерки\" срещу своите противници след изборите. Той каза, че разполага със списък от 2000 души, на които е било платено да свалят правителството му. Критиките от чужбина срещу Орбан заради накърняването на баланса на властите или за отказа му да приема бежанци, не промениха неговата политика. Освен това той превърна американския филантроп и милиардер Джордж Сорос, финансиращ редица неправителствени организации за граждански права, в своя предпочитана изкупителна жертва, обвинявайки го, че готви план, целящ да удави Европа с мигранти. Интересното е, че Орбан е учил в Оксфордския университет благодарение на стипендия от същия този Сорос. За след изборите Орбан обеща нов пакет от мерки, кръстен \"Спрете Сорос\", предвиждащ облагането с данъци на неправителствените организации, подкрепящи имиграцията. Но Орбан винаги е внимавал да не прекрачва напълно червените линии, тъй като страната му е зависима от европейските фондове за почти всички структурни инвестиции. Въпреки че в социологическите анкети преди изборите едно леко мнозинство от избирателите се обявяваше за промяна на управлението, опозицията не успя да се мобилизира и да извлече ползи от умората от крайностите на Орбан. Критикуващи емиграцията на младите, клиентелизма и съмнителните практики във властта, по-специално при използването на европейските фондове, както проблемите в системата на общественото здравеопазване, левицата и либералите, разпокъсани в редица конкуриращи се политически формации, така и не се сториха на унгарците пораждаща доверие алтернатива на тези избори. Електоратът на Орбан пък му е благодарен за спада в безработица (3,8 процента) и за динамичния икономически растеж (4 процента през 2017 г.). Но второ място на изборите остана дясната националистическа партия Йоббик, която се очертава да получи 26 места в парламента, а лявата коалиция, оглавявана от социалистите, се очертава да има 20 места, оставайки на трето място.", "date": "2018.04.09", "title": "Противоречивият управник на Унгария Орбан си извоюва още 4 години на власт"}
{"url": "https://www.24chasa.bg/novini/article/6807169", "text": "Над 1830 пострадали се обърнаха за помощ към Спешното на „Пирогов” през почивните дни около Великден, съобщи  . Това са с близо 400 повече пациенти в сраднение с последните 4 години. На близо 240 се е наложило да останат за болнично лечение, като 10 от тях са неосигурени, съобщават от лечебното заведение. Освен пациентите от цяла София и околните населени места, дежурните екипи са се погрижили и за над 50 тежко пострадали от различни части на България. Те са били преведени за лечение в университетската спешна болница, тъй като има капациетет да поеме най-тежките случаи в страната, отчитат дежурните екипи. Медиците от \"Пирогов\" са се погрижили и за 474 деца, имащи нужда от лекарска помощ. На 41 от тях им се е наложило да посрещнат Великден в болницата. През пироговските противошокови зали – за възрастни и за деца, са преминали близо 30 много тежки случая. Това са много тежки пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания. В реанимациите на болницата се борят за живота на 50 пациенти, от които 4 са деца. Традиционно натоварени са травматологичния, неврохирургичния, токсикологичния и хирургичния кабинет. Пострадали от катастрофи, мотористи и височинни травми изпълниха травтологичния и неврохирургичен спешен кабинет. Много случаи на алегични реакции пък потърсиха помощ в спешния токсикологичн кабинет. За щастие няма приети деца, употребили алкохол.", "date": "2018.04.09", "title": "Рекорд - 1830 пострадали в \"Пирогов\" по празниците"}
{"url": "https://www.24chasa.bg/novini/article/6807174", "text": "Готовността на компаниите от Групата ЧЕЗ в България да приложат регламента за защита на личните данни бе обсъдена по време на 23-то заседание на Потребителския съвет към ЧЕЗ, съобщиха от компанията, цитирани от БТА. \"Целта на регламента е да даде по-голям контрол на гражданите върху това какво се случва с техните лични данни. Компаниите на ЧЕЗ са напълно готови за цялостното прилагане на регламента, считано от 25 май 2018 г.\", е заявил Лазар Чифлигаров, директор \"Защита на личните данни\", \"ЧЕЗ България\" ЕАД. Той е представил подготовката и мерките, които са предприети от компаниите в Групата ЧЕЗ в България в изпълнение на регламента. В изпълнение на изискванията на регламента в \"ЧЕЗ България\" ЕАД е създадена позицията директор \"Защита на личните данни\", чиято функция е да информира и съветва относно реда за работа с лични данни, да наблюдава спазването на регламента и да сътрудничи с надзорния орган - Комисията за защита на личните данни. Участниците в съвета са изразили удовлетворение от предприетите мерки за прилагане на нормативния акт. Потребителският съвет към ЧЕЗ е консултативен орган, създаден през 2013 г. с цел да анализира и предлага за внедряване добри практики в обслужването на клиенти.", "date": "2018.04.09", "title": "Потребителският съвет към ЧЕЗ обсъди регламент за защита на личните данни"}
{"url": "https://www.24chasa.bg/novini/article/6807182", "text": "Израелски самолети са извършили бомбардировката по военната база на сирийския режим Т-4 в Централна Сирия. Това обяви руското министерство на отбраната, цитирано от световните агенции, съобщи БТА. \"Два самолета Еф-15 на израелската армия нанесоха от територията на Ливан удар по военното летище между 3,25 ч. и 3,53 ч. московско време (00,25 ч. и 00,53 ч. по Гринуич) с помощта на осем управляеми ракети, без да навлизат в сирийското въздушно пространство\", казва руското министерство на отбраната. Според министерството пет от осемте ракети са били унищожени от сирийската противоракетна отбрана, докато останалите три ракети са поразили \"западната част на летището\". \"Нито един руски съветник в Сирия не е бил ранен\" по време на тази атака, уточнява ведомството. Сирийският режим също обвини Израел за удара, предадоха световните агенции. \"Израелската агресия по летище Т-4 бе извършена от самолети Еф-15, които изстреляха няколко ракети\", казва сирийски военен източник, цитиран от сирийската официална агенция САНА. Първоначално агенцията посочи САЩ за виновник за атаката, преди да оттегли това обвинение. По-рано днес сирийският Център за наблюдение на правата на човека каза, че в атаката са загинали 14 бойци, сред които иранци. В базата Т-4, известна и като база Таяс, е имало руски и ирански сили, както и бойци на ливанското шиитско движение Хизбула. Въздушният удар бе нанесен повече от ден след като се появиха информациите за предполагаема химическа атака в град Дума край Дамаск, в която загиналите са десетки и за която се смята, че е била извършена от силите на режима. Предполагаемото химическо нападение бе осъдено вчера от ЕС, САЩ, генералния секретар на ООН Антониу Гутериш, папа Франциск и редица страни. Днес Съветът за сигурност на ООН ще обсъжда случая. САЩ и Франция вече казаха, че нямат нищо общо с удара по военното летище, намиращо се в зона между Хомс и Палмира.", "date": "2018.04.09", "title": "Русия и Сирия твърдят: Израел удари сирийското военно летище"}
{"url": "https://www.24chasa.bg/novini/article/6807185", "text": "Във втората половина на 2018 г. Китайската академия на науките ще изведе в орбита първия си спътник с открит изходен код \"Тянчжи-1\", предаде ТАСС, цитирана от БТА. Изстрелването ще бъде осъществено от космодрума Цзюцюан в северозападната провинция Гансу. Космическият апарат ще бъде първият елемент от бъдеща система спътници, която ще бъде разгърната в близките години. \"Тянчжи-1\" ще използва облачна изчислителна платформа. Освен това в полезния изчислителен товар на апарата ще бъдат включени четири смартфона на китайски производители. Както съобщиха конструкторите, спътникът ще може да работи с няколко базови езика за програмиране. \"Тянчжи-1\" ще бъде изведен в космоса в качеството на основен елемент на бъдеща мрежа от подобни апарати. Той ще се използва за тестване на нейните ключови технологии. Китай планира да изстрелва по един такъв апарат всяка година. Благодарение на своя открит код \"Тянчжи-1\" ще може да бъде използван не за изпълнение на отделни задачи, а в качеството си на многопрофилна платформа той ще изпълнява програми на различни ползватели. Те ще могат да разработват за своите цели операционна система, да я качат на компютъра на спътника и да използват неговото оборудване.", "date": "2018.04.09", "title": "Китай ще изстреля първия си спътник\nс открит изходен код до края на годината"}
{"url": "https://www.24chasa.bg/novini/article/6807193", "text": "Пешеходец е бил блъснат около 22.30 часа снощи на ул. „Хенрик Ибсен“ до кръстовището с бул. „Черни връх“ в столицата, докато се е опитвал да премести таралеж от пътя. Това съобщи комисар Тенчо Тенев, началник на „Пътна полиция“ към СДВР, цитиран от \"Фокус\". Той поясни, че късно снощи водач на лек автомобил е видял на пътното платно таралеж, пресичащ пътя. Шофьорът е излязъл от автомобила си, за да премести животното, за да не го смачка някой. В този момент покрай него е преминал друг автомобил, който не е видял човека в тъмното и го е блъснал. Пострадалият е откаран в „Пирогов“ с фрактура на дясно рамо и без опасност за живота. Комисар Тенев поясни, блъснатият се води пешеходец, тъй като е слязъл от автомобила си и е бил на пътното платно.", "date": "2018.04.09", "title": "Блъснаха мъж в София, докато се опитва да премести таралеж от пътя"}
{"url": "https://www.24chasa.bg/novini/article/6807208", "text": "Германският министър на вътрешните работи Хорст Зеехофер иска да лишава от германски паспорт ислямистите с двойно гражданство, съобщи пред изданието \"Вестен\" днес парламентарният държавен секретар на министерството Щефан Майер, цитиран от ТАСС. Той нарече тази мярка \"първостепенна цел\", като добави, че Зеехофер очаква \"съответния законопроект\" още в първата година на сегашното правителство. Според държавния секретар, Зеехофер смята да добави Армения и Грузия към списъка на \"страните на произход, смятани за безопасни\", за да могат молбите за предоставяне на убежище от техни граждани да се разглеждат по-бързо заради големия миграционен поток.", "date": "2018.04.09", "title": "Зеехофер иска да лишава от германски паспорти ислямистите с двойно гражданство"}
{"url": "https://www.24chasa.bg/novini/article/6807216", "text": "Мъж бе арестуван, а районът около Бъкингамския дворец в Лондон бе отцепен от силите сигурност, след като подозрително превозно средство бе спряно от полицията в съседство, предаде Ройтерс, като се позова на съобщение на лондонската полиция, пише БТА. Задържаният е на около 30 години. Той бе арестуван по подозрение за нарушаване на обществения ред, след като бял ван, който бе определен като подозрителен, бе спрян от полицията на улица срещу двореца, каза говорител на полицията. Той допълни, че полицаите проверяват превозното средство и че улиците в района са затворени за движение и отцепени от полицията Бъкингамският дворец е официалната резиденция на британската Кралица Елизабет Втора.", "date": "2018.04.09", "title": "Арестуваха подозрителен мъж с ван край Бъкингамския дворец в Лондон"}
{"url": "https://www.24chasa.bg/novini/article/6807225", "text": "През нощта над по-голямата част от страната ще е ясно и почти тихо. Минималните температури ще са от 4 до 9 градуса. Утре ще е предимно слънчево, след обяд - с временни увеличения на облачността. В сутрешните часове, на места в низините и по Черноморието, ще има ниска слоеста облачност или мъгла. В източните райони вятърът ще е слаб от югоизток. Максималните температури ще са между 22 и 27 градуса, по-ниски по Черноморието - между 10 и 15 градуса, е прогноза на НИМХ към БАН, цитирана от БТА. По Черноморието ще има значителна ниска слоеста облачност, в сутрешните часове на места ще е и мъгливо. Ще духа слаб до умерен югоизточен вятър. Максималните температури ще са между 10 и 15 градуса. Температурата на морската вода е 10-12 градуса. Вълнението на морето ще бъде около 2 бала. В планините ще е предимно слънчево с временни увеличения на облачността. Ще духа слаб до умерен югозападен вятър. Максималната температура на височина 1200 метра ще е около 16, на 2000 метра - около 9 градуса. През следващите дни ще преобладава слънчево време с временни увеличения на облачността. В следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици. Ще се задържи топло, с минимални температури между 7 и 12 и максимални - между 23 и 28 градуса; по-ниски ще бъдат по Черноморието - между 12 и 17 градуса.", "date": "2018.04.09", "title": "Утре - слънчево и облаци за кратко след обяд"}
{"url": "https://www.24chasa.bg/novini/article/6807231", "text": "Между 50 и 100 хил. автомобила се очаква да се приберат в столицата след Великденските празници. Това съобщи комисар Тенчо Тенев, началник на „Пътна полиция“ към СДВР, за \"Фокус\". По думите му в следобедните часове се очаква засилване на трафика. Той уточни, че днес от 10 часа вече има две ленти за вход по стария път през Владая. „Вече са поставени необходимите сигнализации, за да могат хората да влезнат по-бързо в столицата през стария път. На всички останали входни магистрали и пътища, които водят към София, ще имаме наши полицейски екипи и при необходимост ще даваме приоритет на влизащите в столицата“, каза комисар Тенев. Интензивен е потокът от автомобили на входовете на столицата и по бул. „Цариградско шосе“, засега няма образувани колони. По думите на комисар Тенев трафикът към входовете на столицата е започнал да се натоварва. „Няма засега инциденти“, каза той идопълни, че през вчерашния ден в столицата са регистрирани 25 леки пътнотранспортни произшествия.", "date": "2018.04.09", "title": "Очакват 50-100 хиляди коли да се приберат в София след празниците"}
{"url": "https://www.24chasa.bg/novini/article/6801501", "text": "Здравната каса намалява своя дял от плащането на протези, стентове, клапи, пейсмейкъри, различни импланти и консумативи за високотехнологични процедури. Това става ясно от новия реимбурсен списък на медицинските изделия на НЗОК, който е в сила от април. “Намалението на касовите цени за някои от най-масово използваните медицински изделия е средно с 15-20%. Болниците няма откъде да покрият разликата с продажните цени. Неизбежно е, ще има доплащане, но не трябва да е хаотично и всяка болница да си определя цени”, коментира пред “24 часа” проф. Иво Петров от “Аджибадем Сити клиник Токуда”. Той е и национален консултант по инвазивна кардиология.   “Определено има намаление на цените на касата за медицинските изделия от април. Доплащането от пациента зависи от това дали фирмите вносители ще намалят цените на продуктите си до нивото на касовите. Ако влаганите при една операция изделия останат по-скъпи, ще има доплащане”, обясни проф. Генчо Начев, директор на университетската болница “Св. Екатерина”, национален консултант по кардиохирургия. Той даде пример с бъбречнозаместителната терапия, при която досегашната цена на изделията от 3500 лв. е свалена на 1000. Най-използваният вид коронарни стентове - тези, които излъчват лекарство, са намалени от 910 на 766,67 лв. От 50 000 на 40 500 лв. са свалени иновативните транскатетърни клапни протези, за които няма алтернативни продукти. Според други източници реимбурсните цени на много от медицинските изделия са орязани с 30-40%. Намалени били цените за протези за коремна аорта, за биологични и механични клапи, съдови протези, коронарни и периферни импланти. Режат се и парите, които здравното министерство въведе за ендоваскуларно лечение на исхемичен инсулт - от 20 000 на 14 000 лв. на пациент. “Това, че няма достатъчно пари, трябваше да се каже на хората предварително и да се вземат мерки да не бъдат засегнати социално уязвимите. Лъжливата мантра, че здравеопазването е безплатно, трябва да спре. Интелигентният подход е преминаване къмт хибридна система - средно около 25% от разходите да се поемат чрез допълнително осигуряване или в брой, а останалото да е гарантирано от основния пакет на здравната каса”, коментира проф. Петров. Във Франция през миналата година държавата е покрила 77% от общите разходи за здраве, а пациентите са доплатили останалото с частни осигуровки или кеш, допълни той. Според проф. Петров промените във финансирането от касата са “болезнен и хаотичен механизъм да се приведат нещата към реалността”, вместо да се съкратят излишните болници и да се овладее дисбалансът в разпределението на парите за здраве.", "date": "2018.04.09", "title": "Касата ще дава по-малко за медицински изделия, пациентът ще доплаща за протези, импланти и стентове"}
{"url": "https://www.24chasa.bg/novini/article/6807236", "text": "Двама загинаха на място, а поне четирима са тежко ранени след жесток челен сблъсък на път Е-79 между Враца и Монтана. На километър от разклона за Вършец идващ от Монтана към Враца „Ситроен” направил изпреварване на автобус от Чипровци. Шофьорът обаче не успял навреме да прибере френската кола в неговата лента и се забил челно в идващия от Враца монтански миниван „Форд” . На място при жестокия удар загинали водачът на форда и пътуващият на предната седалка мъж. Зад волана на изпреварващата кола била жена, която е пострадала тежко. С множество наранявания са още двама, пътували в колата, а един от тях е починал във врачанската болница от тежките си рани. Линейки от Враца и Монтана откараха ранените към спешните центрове, а пътят бе блокиран за часове, докато тече разследването на кървавата катастрофа.", "date": "2018.04.09", "title": "Челен удар край Вършец взе 3 жертви (Видео, снимки)"}
{"url": "https://www.24chasa.bg/novini/article/6807248", "text": "С тревога следим информациите за поредна химическа атака в Сирия. Категорично осъждаме употребата на химическо оръжие. Това се посочва в декларация на министерството на външните работи. Подобна атака срещу цивилни, включително деца, е тежко нарушение на международното хуманитарно право. Призоваваме за осигуряване на незабавен хуманитарен достъп до жертвите, както и за провеждане на разследване на място., се казва още в декларацията.", "date": "2018.04.09", "title": "Външно: България категорично осъжда употребата на химическо оръжие"}
{"url": "https://www.24chasa.bg/novini/article/6796664", "text": "Съкровището на цар Самуил, първия човек, двуполово извънземно и тайнствена пирамида. Това са част от легендите около изкопаването от Българската армия на 160-метрова спираловидна дупка в село Царичина. То се намира на около 30 км от София, но все още никой не знае истинската причина за мащабната военна операция “Слънчев лъч”. В Министерство на отбраната не са открити никакви документи за нейния ход. Всичко започва в края на 1990 г., когато на мястото пристига багер, който блокира първия ден, въпреки че е технически изправен. Все пак военните успяват да направят дупка от 2,5 метра, а след това с работата се нагърбват само висши офицери. Операцията се води лично от началника на химическите войски ген. Любомир Динев, в нея участва още полк. Цветко Кънев, полк. Делчо Наплатанов и дъщеря му екстрасенската Марина Наплатанова. Офицери с калашници охраняват района, а местните се чувстват като при война. Тази секретност в смутните времена на прехода кара българите да смятат, че в Царичина се търси нещо извън пределите на този свят. Началото на епопеята започнало след сън на жителя на софийското село Димитър Кекеменов. На него му се явили духовете на Иван Вазов, Г. С. Раковски, Васил Левски и Христо Ботев. Те казали, че във вените му тече кръвта на Самуил и като негов потомък трябва да поведе българите. Дни по-късно същият сън пак навестил мъжа, но този път му били дадени точни координати къде е заровено имането на Самуил. По спомени Кекеменов чертае скица за скритото богаство, с която отива при шефа на асоциацията “Феномени” Стамен Стаменов. Двамата разказват историята пред началника на Генералния щаб на Министерството на отбраната ген.-полк. Радню Минчев и машината се задвижва. В екипа е и екстрасенсът Елисавета Логинова, която твърди, че Мария Наплатанова контактувала с космически разум чрез системата Кики, докато Логинова общувала с извънземните чрез техниката РОРО. Ровенето продължава, а постепенно целта се променя и започва търсене на двуполов първобитен човек. Логинова започва да води бележки с подобни на йероглифски знаци, които твърди, че ѝ дават извънземните.  “Израелски специалисти смятаха, че писмото е китайско, древноегипетско или космическо. В тях пишеше за зараждането на света”, казва Елисавета Логинова пред “24 часа” през 2002 г. Тя допълва, че в дупката е била открита Те били с гладък под, стени и тавани. Години по-късно военните засекретили записките на екстрасенската. Постоянното въртене на кирки без резултат накарало екипа да потърси и пророчицата Ванга за съвет. “Ке стигнете един капсул. Какво е съдържанието - консервирано. Не знаете дали капсулът е под налягане. Що ке чините с оня маймун, бре? Жута маймуна - ни мъж, ни жена. Отвори ли се херметичнио капак, онова същество може да се съживи от въздуха. Що ке чините, питам, кога оно се пробуди и проговори?”, казала Ванга. Смята се, че тя била против копаеното и поискала то да бъде прекратено. “Говореше се, че търсим първия човек, който е двуяйчен. По-късно се говореше за първия човешки индивид. И той беше назован с различни имена- Адам, Ариел, Авраам, Ной, Исус. Е да ама той е един и може да има само едно име и да е само един от петимата... Може би затова последва нова информация, че тук търсим първия вселенски човешки индивид”, пише в книгата “Феноменът Царичина”, полк. Цветко Кънев. Смятало се, че съществото е замразено. Военният взел парче глина, спойваща градивните редове на обекта, която се била размекнала като тесто. “Когато вечерта го занесох вкъщи, беше станал твърд като бетон. Подложен на влага, отново омеква, макар и бавно”, пише Кънев. Той е твърдял, че точно такъв материал е нямало никъде в района, който военният лично обходил в търсене. Полковникът разказва и една от най-необяснимите случки по време на разкопките. “От този период най-поразителното събитие, което преживяхме, стана на 12 май 1991 г. Вечерята ни започна в 22 ч. Бяхме насядали около масата, когато във фургона влезе началникът на караула лейтенант Нейков... и доложи, че наблюдават странни светлини, чийто произход не могат да си обяснят и че друг път не са виждали такива”, пише полк. Кънев. Той допълва, че зад близките хълмове се виждали пулсиращи светлини с дължина няколко десетки километра, които бавно се спускали зад височините. При всяка пулсация над хълмовете се виждали огромни облаци белезникав дим, въпреки че небето било кристално чисто и ясно. Полковникът разказва, че по това време кучетата в цяла Царичина лаели силно, и не се успокоили, докато явлението не преминало.  Всичко свършва, след като е събрана група от експерти, на които им се показва какво е намерено и те обявават, че това е изубено време и близо 16 милиона лева, колкото струвала дупката в Царичина. Така на тогавашния министър на отбраната Александър Сталийски му писва и заповядва на 4 ноември 1992 г. операция “Слънчев лъч” да бъде спряна. В мистичната дупка е излят бетон и обектът е запечатан.  Според полк. Кънев феноменът “Царичина”, обаче е факт. Контактът с извънземни циливизации, макар и непризнат от официалната наука, е факт”, пише Кънев.", "date": "2018.04.09", "title": "Висши офицери търсят в дупка за 16 млн. лв. край Царичина първия двуполов човек"}
{"url": "https://www.24chasa.bg/novini/article/6807064", "text": "Управляващата консервативна партия ФИДЕС на премиера Виктор Орбан печели убедително парламентарните избори в Унгария и трети поред мандат начело на властта. Според официални прогнозни резултати, базирани на преброени 93 на сто от подадените гласове, ФИДЕС и нейният младши коалиционен партньор - Християндемократическата народна партия, ще имат 133 места от общо 199 в новия парламент, предадоха Ройтерс и Асошиейтед прес, цитирани от БТА. Това им гарантира мнозинство от две трети, необходимо за извършване на промени в конституцията. \"Ние спечелихме, Унгария спечели голяма победа\", каза 54-годишният Орбан пред ликуващи свои поддръжници в Будапеща. \"Високата избирателна активност премахва всички съмнения\" за нашата победа, добави премиерът. Още няма окончателни данни за броя на гласувалите, но се очаква той да бъде около 70 процента - повече, отколкото на трите предишни парламентарни избори. Дясната националистическата партия \"Йоббик\" (\"Движение за по-добра Унгария\") е на второ място с 20 процента и 26 депутати. Недоволният от този резултат неин лидер Габор Вона побърза да обяви оставката си. Той си бе поставил като предварителна цел победа в изборите, за да има промяна в политиката, но бе принуден да признае , че \"ФИДЕС отново победи\". ТАСС отбелязва, че Вона дълги години бе смятан за главен опонент на премиера Виктор Орбан. Оставка обяви и цялото ръководство на Социалистическата партия, която заедно с коалиционния си партньор - \"Диалог в името на Унгария\", остава на трето място с 11,85 на сто и 20 депутати . \"Ние смятаме себе си за виновни за това, което се случи, и признаваме решението на избирателите\", заяви председателят на партията Дюла Молнар. Две други малки леви партии - \"Демократическа коалиция\" на Ференц Дюрчани и \"Политиката може да бъде друга\", ще имат съответно 9 и 8 депутати. Съпредседателката на последната - Бернадет Сел, подаде оставка. По един мандат получават социаллибералната партия \"Заедно\" (нейният лидер също обяви оставка), независим кандидат и представител на немското етническо малцинство. ФИДЕС подобри резултата си по пропорционалните партийни листи, като спечели 49,1 на сто от подадените гласове срещу 44,9 на сто в изборите преди 4 г. Критиците на премиера Орбан твърдят, че той е тласнал страната по авторитарен път и че разпалва ксенофобия с антиимигрантската си политика и с острите си думи спрямо мигрантите. След като гласува в една от избирателните секции в Будапеща днес журналисти го запитаха дали той се бори срещу Европейския съюз. \"ЕС не е Брюксел. ЕС е в Берлин, в Будапеща, в Прага и в Букурещ\", отвърна Орбан, подсказвайки, че не одобрява политиката на брюкселската върхушка. Според Ройтерс тази голяма негова победа може да даде нов импулс на други деснонационалистически партии в Централна Европа, в Полша и в съседна Австрия, и да открие нови пукнатини в 28-членния Евросъюз.", "date": "2018.04.09", "title": "Орбан печели убедително изборите, ще има мнозинство от две трети в парламента"}
{"url": "https://www.24chasa.bg/novini/article/6807068", "text": "Масиран ракетен удар е нанесен през нощта по военновъздушната база Т-4 в сирийската провинция Хомс. Както съобщи сирийската държавна агенция SANA, позовавайки се на военен източник, в резултат от атаката има загинали и ранени военнослужещи, пише \"Фокус\". В събота, 7 април, неправителствената организация „Белите каски“, която действа в Сирия в районите на активност на сирийската опозиция, базираната в Лондон Сирийска обсерватория за човешки права, Сирийско- американското медицинско общество и още редица медицински и правозащитни организации съобщиха, че над последното гнездо на съпротива на терористите в сирийския район Източна Гута е хвърлена хлорна бомба, в резултат от което са загинали около 40 души, а още десетки са ранени. Химическата атака в Хан Шейхун преди една година Преди малко повече от една година, на 4 април 2017 година, в град Хан Шейхун в сирийската провинция Идлиб също имаше предполагаема химическа атака, осъществена, според твърденията, от военен самолет на сирийската правителствена армия. Както тогава съобщиха от базираната в Лондон Сирийска обсерватория за човешките права, най-малко 58 мирни граждани, включително деца, загинаха, а още поне 160 бяха ранени. Тогава също САЩ, ЕС и Турция хвърлиха отговорността върху сирийския президент Башар Асад . В последствие от предполагаемата атака със Зарин в Хан Шейхун, на 7 април 2017 година бойни кораби от военноморския флот на САЩ, разположени в Източното Средиземноморие, изстреляха 59 крилати ракети по военновъздушната база на сирийската правителствена армия „Шайрат“, която също се намира в провинция Хомс и от където, според САЩ, е излетял самолетът, осъществил химическата атака срещу „умерената“ опозиция в Идлиб. Летището не понесе сериозни щети от удара. След продължителни разследвания, Взаимният механизъм за разследване на ООН (ВРМ) потвърди на 26 октомври, че сирийското правителство е отговорно за атаката в Хан Шейхун. Русия отказа да приеме резултатите, основавайки се на пропуски в методологията на разследване, включително заради отказа на разследващия екип да посети мястото на химическата атака заради съображения за сигурност. След това, на 16 ноември Русия наложи 10-ото си вето в ООН за Сирия, за да предотврати продължаване на дейността на ВРМ, критикувайки начина, по който той работи. Дипломатическа и вербална престрелка в деня преди ракетната атака над сирийската база Струва си да се отбележи, че Русия от дълго време, на различни нива и площадки, неуморно обясняваше, че терористичните групировки в Източна Гута готвят химическа атака против цивилното население. На пресконференцията на срещата на върха на Русия, Турция и Иран за Сирия, проведена на 4 април в Анкара, Владимир Путин съобщи за наличието на „неопровержими доказателства за това, че терористите подготвят провокация с използването на отравящи вещества“. Както агенция \"Фокус\" информира, при зачистването на територията на Източна Гута от терористите се появиха съобщения, че там е открита работилница (лаборатория) на бунтовниците за изготвяне на химически боеприпаси, както и самите боеприпаси. В неделя, 8 април, западните държави плюс Турция заявиха категорично, че отговорна за атаката е правителствената армия на сирийския президент Башар Асад, а американският президент Доналд Тръмп излезе със следното съобщение в своя „Туитър“: „Много загинали, включително жени и деца, в безумна ХИМИЧЕСКА атака в Сирия. Районът на кръвопролитието е затворен и обграден от сирийската армия, което го прави напълно недостъпен за външния свят. Президента Путин, Русия и Иран са отговорни за това, че подкрепят Животното Асад. Ще платят скъпо...“ Сирийското правителство, разбира се, отхвърли да е осъществявало химическа атака, а от Министерството на външните работи на Русия предупредиха: „Военната намеса под измислени и изфабрикувани предлози в Сирия, където по молба на законното правителство се намират руски войници, е абсолютно недопустима и може да доведе до най-тежките последствия“. От там добавиха още: „Но тези, които не са заинтересовани в по-бързото унищожаване на едно от последните гнезда на терористите в Сирия, които не искат истинско политическо разрешение, се опитват по всички начини да усложнят обстановката и да възпрепятстват евакуацията на граждански лица. Продължават информационните вихрушки за използване на хлор и други отравящи вещества от правителствените войски“. В неделя вечерта Русия свика заседание на 15-членния Съвет по темата за „международните заплахи за мира и сигурността“, една минута по- късно, както са съобщили дипломатически източници на Reuters, САЩ, Франция, Великобритания, Швеция, Полша, Нидерландия, Кувейт, Перу и Брега на слоновата кост свикаха заседание във връзка с предполагаемите химически атаки. „СС трябва да се събере и да поиска незабавното предоставяне на достъп за спасителните екипи, хуманитарна помощ и независимо разследване на това, което се е случило и поемането на отговорност за този брутален акт“, заяви постоянният представител на САЩ при ООН Ники Хейли чрез съобщение в неделя. Американският дипломат предупреди още миналия месец , че ако СС на ООН не успее да се намеси в сирийската ситуация, Вашингтон „е готов да действа, ако това се наложи“, точно както направи миналата година, когато бомбардира военновъздушна база на правителствената армия заради предполагаема химическа атака. Ракетната атака над сирийската военновъздушна база Т-4. В ранните часове на понеделник беше нанесен масиран ракетен по военновъздушната база Т-4 в сирийската провинция Хомс. Както съобщи сирийската държавна агенция SANA, позовавайки се на военен източник, в резултат от атаката има загинали и ранени военнослужещи. Според нейните данни, сирийските системи за противовъздушна отбрана са свалили осем ракети. Засега не се съобщава колко ракета са достигнали своите цели. ПВО на страната продължава да води заградителен огън по въздушни цели. Според свидетелства на телевизионния канал Al Mayadeen, в района на летището са прогърмели няколко силни взрива. Както твърди ТВ каналът, ракетите са пресекли въздушното пространство на Ливан. В съобщението на SANA се посочва, че ударът по летището може да е нанесен от САЩ, но Пентагонът не потвърди да е участвал в ударите.", "date": "2018.04.09", "title": "Нанесоха масиран ракетен удар по военновъздушна база в Сирия, има загинали"}
{"url": "https://www.24chasa.bg/novini/article/6807072", "text": "Стотици вярващи се стичат в Бачковския манастир в първия ден от Светлата седмица, за да се включат в литийното шествияе с чудотворната икона на Света Богородица. Опашка има още от ранни зори, в 8 иконата бе изнесена пред черквата на манастира, за да започне шествието, показа в репортаж тази сутрин  Това не са легенди, а истински случаи, в които иконата е помагала на хора, разказа игуменът на манастира. А най-голямото чудо е това на преобразяването на душата на човек, убеден е той. Някои идват със съмнение в душата и щом се помолят на иконата, получават изцеление. Последното такова чудо било на Ивановден - вярващ целунал иконата и здравословният му проблем, за който трябвало да ходи на лекар, изчезнал, даде пример той. Хората оставят цветя, яйца и други дарове край иконата. Днешният ден - първият след Възкресение, й дава най-голяма сила, затова толкова много хора искат да измолят чудо. Тези, които се надяват на дете, оставят бебешки дрешки край лика на Божията майка. На литийното шествие се изнася копието на чудотворната икона. То има същата сила, за нас и копието е чудотворна икона, категопрични са от Бачковския манастир.", "date": "2018.04.09", "title": "Изнасят чудотворната икона от Бачковския манастир"}
{"url": "https://www.24chasa.bg/novini/article/6807074", "text": "Германски източници написаха, че нападателят е кюрд, викал е и определени лозунги - нещата стават други от изнесеното, че е човек с психични отклонения. Така експертът по международни отношения и сигурност Боян Чуков коментира пред   атентата в Мюнстер с 3-ма загинали и над 20 ранени. А кюрдите в Сирия съдействат в определени случай с Ислямска държава, когато се сражават срещу армиите на Башар Асад, обясни той с какво това променя картината на терориста - единак. Досега имаше известно затишие, но скоро ще задейстат нови мрежи от терористи, прогнозира експертът, като се позова на информации от западни експерти. Върви реорганизация на джихадистките мрежи в Европа, акциите на вълците единаци приключват, щели да започнат такива на отделните нови мрежи, била мрачната прогноза на антитерористите. 8 милиона са мюсюлманите във Франция - повече от тези в Ливан, този пример му дали в най-модерният френски антирерористичен център, в който бил. Френските експерти алармират, че започват да се връщат т. нар. джихадисти туристи от Сирия и да се реформират и организират в новите мрежи. Информация много не се дава на обществото, както сега в Германия, защото то ще се обърне срещу управляващите, които пуснаха тези мюсюлмани в страните им, твърди Чуков. Трябва службите в ЕС да си съдействат с американските и руските, категоричен е той.", "date": "2018.04.09", "title": "Експерт: Край на терористите единаци, джихадистите правят нови мрежи"}
{"url": "https://www.24chasa.bg/novini/article/6807079", "text": "Стотици вярващи от цялата страна се стекоха тази сутрин в Бачковския манастир, за да участват в традиционното литийно шествие с иконата на Богородица до местността Клувията. Тя се намира на около 4 км от обителта и според преданието в началото на 17-и век иконата на Божията майка е била открита точно там от две овчарчета.  Монасите я прибрали в Бачковския манастир, но на следващия ден изображението отново било намерено в Клувията. Така се повторило 2 пъти, докато на монах от манастира не се присънила Богородица, която поискала иконата й да бъде поставена вдясно от вратата на централната църква за да може да вижда всеки, който влиза. Оттогава всяка година на втория ден от Великден иконата, която се смята за чудотворна, се пренася до Клувията. От няколко години обаче литийното шествие се извършва с нейно копие, за да се запази оригиналът. Хората вярват, че подобието е също толкова силно, както чудотворната икона. \"Когато сгрешим поради човешка слабост, трябва да имаме силата на духа да помолим за прошка първо човека, когото сме засегнали, а после и Бога\", каза игуменът на Бачковския манастир архимандрит Самуил. Богомолците, които тръгнаха заедно с иконата към Клувията, вярват, че ще им се случи чудо и ще им се сбъднат най-съкровените желания. \"От 6 г. участвам в литийното шествие. Зареждам се с положителна енергия за цяла година. Дори и най-тежки болести съм преодолявал леко\", твърди Благой Методиев от Благоевградско. Чудотворната икона остава в обителта, а вярващи от цялата страна чакат в момента на опашка, за да й се помолят.", "date": "2018.04.09", "title": "Стотици носят Богородица от Бачково към Клувията (Снимки)"}
{"url": "https://www.24chasa.bg/novini/article/6807087", "text": "Максимални температури между 20 и 25 градуса се очакват днес, в последния от поредицата 4 почивни дни за Великден. В понеделник се очаква голямото завръщане - 200 хил. българи пътуват с автомобили за празниците. Движението на тежкотоварни автомобили над 12 тона по магистралите ще бъде забранено до 20 ч вчерта, за да не се натоварва допълнително трафика. На влизане в София при Владая пътните ленти ще са две. Предимно слънчево ще е времето над цялата страна.с рек вятър от север-североизток. По Черноморието температурите ще са с 10-ина градуси по-ниски - между 12 и 16 градуса. Над планините също ще е слънчево с максимална температура 15 градуса на 1200 м и 9 градуса на 2000 м. Ще духа до умерен вятър от изток-югоизток, който по високите части ще се ориентира от югозапад. Днес се закрива скисезонът в Пампорово, този в банско бе удължен до 15 април. Летните температури продържават до четвъртък, въпреки че са превалявания.", "date": "2018.04.09", "title": "25 градуса жега за голямото прибиране днес"}
{"url": "https://www.24chasa.bg/novini/article/6807089", "text": "85,3% от българите подкрепят намерението на министерството на регионалното развитие и благоустройството (МРРБ) да се повишат драстично глобите за кражба на вода. Това показва Национално представително проучване на общественото мнение за основните политики на МРРБ, извършено от „Екзакта рисърч груп“ сред 1500 българи в 98 населени места през февруари - март 2018 г., съобщиха от пресцентъра на регионалното министерство. Наскоро министърът на регионалното развитие и благоустройството Николай Нанков обяви, че санкциите за потребителите, които са се присъединили незаконно към мрежата или не плащат сметките си, ще бъдат увеличени пет път. Това ще стане с нов Закон за ВиК. За тези, които не плащат и откажат да им бъде монтиран водомер, ще се предвиди възможността да бъдат изключвани от мрежата. За да се обезпечи достъпът им до вода, ще бъдат осигурени алтернативни възможности – чрез обществени водоизточници. Проблемът с кражбите е от голяма обществена значимост и за потребителите. На въпрос „Кой според Вас е основният проблем на ВиК услугите“, 16,7% отговарят, че това са кражбите на вода. Други 22,7% посочват качеството на водата, а 21,8% - уличните течове. Проучването показва още, че българите имат висока съзнание за значението на водата. 99,2% от запитаните я считат за ценен природен ресурс. В същото време 41,6% от участниците в допитването не са готови да плащат за това безценно благо по-висока цена от сегашната. Други 36,2% са съгласни да приемат поскъпване на услугата, ако се подобри качеството, а 27,7% ще приемат повишение, за да се осигури по-добро пречистване с цел опазване на околната среда. Голям е и процентът на тези (24,1%), които са съгласни да има вдигане на цената, за да няма прекъсване на водоснабдяването. 62,5% от участниците в анкетата са доволни от качеството на обслужването от страна на ВиК операторите. 42,5% от българите оценяват нивото на предоставяните ВиК услуги като добро, 17,9% като много добро, а 5,9% като отлично. 11,1% са недоволни. По отношение на другите показатели 77,7% смятат, че налягането в тръбите е добро, а 17,7% изразяват неодобрение. 59,2% харесват вкуса на водата, а 60,5% са доволни от нейния цвят и мътност. Хората обаче нямат достатъчно информация за ВиК мрежата на България. 92% например не знаят, че общата дължина на тръбите е над 90 000 км или колкото 240 магистрали като „Тракия“, които трябва да се поддържат в изправност денонощно 365 дни в годината. Повече от половината от запитаните(54,3% ) знаят, че България е много богата на минерални води, но не и на такива, годни за постоянно пиене. В същото време 45,7 процента от анкетираните не са наясно, че страната ни не е особено богата на питейна вода.", "date": "2018.04.09", "title": "85,3% от българите подкрепят драстичното увеличение на глобите за кражба на вода"}
{"url": "https://www.24chasa.bg/novini/article/6807095", "text": "Най-малко 14 бойци, сред които и иранци, са били убити във въздушния удар, нанесен малко преди разсъмване днес по военна база на сирийския режим в Централна Сирия, предаде Франс прес, като се позова на сирийския Център за наблюдение на правата на човека, съобщи БТА. Засега не става ясно кой е нанесъл удара по военната база Т-4, известна още и под името военната база Тияс. САЩ отрекоха да са отговорни за атаката. Сирийският център за наблюдение на правата на човека казва, че в базата е имало руски и ирански сили, както и бойци на ливанското шиитско движение Хизбула, тоест съюзници на режима на сирийския президент Башар Асад. Въздушният удар бе нанесен повече от ден след като се появиха информациите за предполагаема химическа атака в град Дума край Дамаск, в която загиналите са десетки и за която се смята, че е била извършена от силите на режима. Предполагаемото химическо нападение бе осъдено вчера от ЕС, САЩ, генералния секретар на ООН Антониу Гутериш, папа Франциск и редица страни. Днес Съветът за сигурност на ООН ще обсъжда случая.", "date": "2018.04.09", "title": "14, сред които и иранци, са загиналите в удара по сирийската военна база"}
{"url": "https://www.24chasa.bg/novini/article/6807109", "text": "Китай забрани износа за Северна Корея на продукти с потенциална двойна употреба, които могат да се използват при производство на оръжия за масово поразяване, съобщи китайското министерство на търговията в съобщение, поставено на уеб страницата му, предаде Ройтерс, цитирана от БТА. Забранява се износът на 32 такива продукта във връзка с приетата неотдавна от Съвета за сигурност на ООН резолюция 2375, се казва в документа.", "date": "2018.04.09", "title": "Китай забранява износа за КНДР на стоки с потенциална двойна употреба"}
{"url": "https://www.24chasa.bg/novini/article/6807113", "text": "Едва 5% от жалбите, които получаваме на годишна база, касаят проблеми в туризма. В повечето от тях КЗП действително успява да съдейства на потребителите. Това каза председателят на Комисията за защита на потребителите Димитър Маргаритов в предаването \"Здравей, България\" по . \"Всеки един отделен случай е достатъчно неприятен и причинява достатъчно тежки проблеми на хората, които стават жертва на тези проблеми, но най-масовите нарушения на потребителската защита не са в туризма\", каза още Маргаритов. Той уточни, че не винаги случаите са такива, в които се възстановяват средствата на потребителите, а има и такива, в които се стига до някаква компенсация. Маргаритов даде за пример хотелиер, който заради \"пренаселване\" и невъзможност да обслужи всички посетители, е дал възможност гостите да получат още една възможност за настаняване - като в рамките на два месеца всеки потребител може да резервира престой. \"Когато не може да бъде изпълнено това, което е поето като ангажимент, търговецът е длъжен да обезщети потребителя\", каза той. Председателят на КЗП отбеляза, че все повече засегнати хора подават сигнали за това, че са им нарушени потребителските права. Маргаритов обясни, че потребителите могат да се обърнат към Комисията, когато стане ясно, че условията в хотела, който са избрали за почивка, не отговарят на предварително посочените. \"Обръщате се към нас, ние се намесваме и извършваме проверка... установяваме нарушението, съставяме съответните протоколи и актове, налагаме санкция\", каза още той и отбеляза, че е важно потребителят да предяви претенциите си пред хотелиера, преди да се обърне към Комисията. Димитър Маргаритов добави, че туристи могат да се обръщат към КЗП и когато не са доволни от условията на своята почивка в чужбина. \"Към нашата комисия функционира Европейски потребителски център. Той е институция, която комуникира с подобни институции на територията на целия ЕС плюс Норвегия, Исландия и Лихтенщайн. Тогава, когато потребителският проблем е станал на чужда територия, Европейският потребителски център може да се намеси и в комуникация със съответния център в държавата, в която е станал проблемът, се стига до решаването. Доста ефективно работи този център\", обясни председателят на КЗП и добави, че винаги са успявали по някакъв начин да помогнат на хората - не само за случаи с проблеми с хотели, но и със закъснели или отменени полети. Той отбеляза, че през почивните дни е имало дежурни екипи на КЗП, които са работили. \"0 700 111 22 е нашият денонощен телефон. Ние получаваме сигнали, включително и сега през почивните дни имаме. Те са 20-30, не са много\", каза още Димитър Маргаритов.", "date": "2018.04.09", "title": "КЗП: Едва 5% от жалбите до нас са за проблеми в туризма"}
{"url": "https://www.24chasa.bg/novini/article/6807122", "text": "„Българското председателство на Съвета на ЕС е много убедително. Този балансиран подход, който България прилага е изключително важен и много обективен и няма начин да не бъде признат“. Това каза посланичката ни в Швейцария Меглена Плугчиева пред  . Фактът , че се стигна до среща между ЕС и Турция във Варна, трябва да се отбележи, като много добро постижение за председателството ни, каза още Плугчиева. Тя отбеляза, че изключително важна за Европа ще бъде и срещата на лидерите на Западните Балкани. „В момента този регион на бяло петно в картата на Европа и всички сме заинтересовани да не стане черна дупка“, коментира още Плугчиева. „България показва нов, много добър имидж в Швейцария“, каза още Плугчиева и даде за пример успешното посещение на вицепрезидента Илияна Йотова. Според нея Европа трябва да спазва споразумението с Турция. Даде за пример, че разходите на Германия за 1 млн. мигранти само за година са 30 млрд. евро, докато сумите, които получи Турция са 3 млрд. за 3 млн. „Този континент става най-привлекателен, а оттам и най-застрашен. За съжаление част от мигрантите злоупотребиха с гостоприемството на Германия. Като цяло имаше една неподготвеност на институциите, а и обществото не бе готово да се злоупотреби с жестовете на хуманност“, каза още посланикът ни. Тя даде за пример, че в Швейцария имат много добър опит в миграните, защото 25% от населението е с чужд произход. „Швейцария въведе контрол. В рамките на 48 часа се разделят бежанците от икономическите мигранти. Търси се начин за да се интегрират, включват се веднага в дуално обучение, разпределят се по кантоните и не се създадоха тези компактни области като в Германия“, разказа още Плугчиева. Според нея политиците, особено в Германия, трябва да си направят съответните изводи от изборите. „Както в природата, така и в политиката празно място не остава“, каза още тя.", "date": "2018.04.09", "title": "Меглена Плугчиева: Срещата между ЕС и Турция във Варна бе успех (Видео)"}
{"url": "https://www.24chasa.bg/novini/article/6807127", "text": "От 1000 до 5000 лв. ще бъде глобен във Велинград заради мизерни условия. „Още от миналата седмица работим по този случай. Целта е са да бъдат заличени максимално неприятностите, които са претърпели тези хора и преди всичко да получат обратно парите си, каквото обещание хотелиерът даде. И за част от туристите то е спазено”, каза председателят на Комисията за защита на потребителите Димитър Маргаритов. По думите му хотелът бил проверяван и преди, като и тогава условията за добра хигиена не отговаряли на изискванията. По думите му, комисията извършва проверка при сигнал. И посъветва, че недоволният турист може да направи снимка и да изиска да се направи протокол, който да се подпише от хотела. „Ако някой хотел не отговаря на заявените от него стандарти, трябва да ви върне парите. Когато не може да се изпълни това, което е обещано трябва да се изплати и обезщетение“, каза председателят на Комисията за защита на потребителите Димитър Маргаритов пред ", "date": "2018.04.09", "title": "Глобяват хотел във Велинград заради мизерни условия"}
{"url": "https://www.24chasa.bg/novini/article/6807133", "text": "Днес - последният почивен ден за Великден, от 14 ч. до 20 ч. на АМ „Люлин“ в участъка от км 9+350 до км 10+875 ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч., съобщават от пресцентъра на АПИ. Алтернативният маршрут за тежкотоварни автомобили до 12 тона е по път I-1 от пътен възел Драгичево – Владая – София и обратно, а за леки автомобили по път III-1801 Перник - Мало Бучино - Суходол и обратно. За улеснение на трафика през Владая - по път I-1 (Е-79) от 10 ч. до 20 ч. ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Днес от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика. Движението на МПС над 12 тона ще е ограничено по следните направления: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - София; • път I-1 - етапна връзка на лот 2 на АМ „Струма“ при Благоевград - ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.04.09", "title": "Пускат 2 ленти за София на „Люлин“ в района на свлачището при 9-и км от 14 до 20 ч."}
{"url": "https://www.24chasa.bg/novini/article/6807139", "text": "Достъпът до централната сграда на НДК ще бъде ограничен в дните 10 и 11 април (вторник и сряда), съобщиха от пресцентъра на двореца. Мярката се налага от съображения за сигурност във връзка със събития от висок клас в календара на Българското председателство на Съвета на ЕС. Касите на Билетния център ще работят нормално с обичайното работно време от 09:00 до 20:30 часа, но са изместени в кино „Люмиер Лидл”. На разположение е и системата за онлайн резервация за билети. На 10 април от 15:00 ч. в НДК ще бъде даден стартът на кампанията „re НДК – Рециклирай! Културно е.” Тя се реализира по идея на екипа на НДК и е част от визията на ръководството на Двореца за развитие и позициониране на НДК като модерен културен и конгресен център. Кампанията се вписва и в инициативата на МОСВ срещите и събитията в рамките на Председателството да се провеждат под мотото „без пластмасови продукти“. Министърът на културата - Боил Банов, министърът на околната среда и водите - Нено Димов, председателя на СД на НДК - Борислав Велков, както и изпълнителният директор на НДК - Ангел Митев ще открият три арт инсталации, изработени от пластмасови отпадъци, получени на територията на Двореца и разположени в различни пространства на сградата. Обичайният достъп на посетители до НДК ще бъде възстановен на 11 април след приключване на планираните събития.", "date": "2018.04.09", "title": "Ограничават достъпа до НДК утре и в сряда"}
{"url": "https://www.24chasa.bg/novini/article/6807141", "text": "Седми ден продължава издирването на двамата затворници, които избягаха от Централния софийски затвор след въоръжено нападение над надзирателите на 3 април. Под засилена охрана са границите, входовете и изходите на магистралите и всички основни пътища у нас, съобщи \"Фокус\". Пътните патрули са инструктирани да следят за съмнителни автомобили. Двамата са обявени и за международно издирване. По случая работи специално създадена комисия, която трябва да установи как оръжията са внесени на територията на затвора, а резултатите от нейната работа, трябва да станат ясни на 12 април, веднага след празниците. В петък от МВР разпространиха актуални снимки от затвора на двамата бегълци. В полицията са получени стотици сигнали за това, че Пелов и Колев са видяни на различни места в страната. По разпореждане на министър-председателя Бойко Борисов и след проверка на място, министърът на правосъдието Цецка Цачева поиска оставките на временно преназначения на длъжността главен директор на Главна дирекция „Изпълнение на наказанията“ Свилен Цветанов и началника на затвора в София Петър Кръстев. Оставките са приети от министъра, като длъжностите им ще бъдат временно заети от служители на Главна дирекция „Охрана“ към Министерство на правосъдието. Утре правосъдният министър Цецка Цачева свиква национално съвещание с участието на всички началници на затвори в страната и с ръководството на Главна дирекция „Изпълнение на наказанията“. На нея ще бъдат обсъдени създалото се напрежение в системата, както и възможни решения на актуални въпроси в спешен порядък. ", "date": "2018.04.09", "title": "Седми ден продължава издирването на избягалите затворници"}
{"url": "https://www.24chasa.bg/novini/article/6807253", "text": "Ръководителят на компанията \"Спейс екс\" Илон Мъск обяви в Туитър, че в най-скоро време възнамерява да проведе тестове на тунела за своя свръхскоростен транспортен проект \"Хайпърлуп\", съобщава изданието \"Ю Ес Ей тудей\", цитирано от БТА. По думите на предприемача капсулата във вътрешността на вакуумния тунел ще трябва да достигне скорост от около 500 километра в час, което се равнява на около половината от скоростта на звука. Дължината на спирачния път трябва да бъде от около 1,2 километра. Мъск призна, че подобна идея изглежда донякъде фантастично. Но провеждането на тестовете във всички случаи щяло да бъде много интересно. Неговият проект за високоскоростен транспорт\"Хайпърлуп\", предложен през 2012 година, предвижда капсула с пътници да се придвижва в специални вакуумни тунели. Това ще позволи рязко да се повиши скоростта на движение. Понастоящем рекордът за движение на капсула се държи от конкурентната на \"Спейс екс\" компания - \"Върджин хайпърлуп\". Тя успя да ускори транспортна кабина до 387 километра в час, припомня изданието.", "date": "2018.04.09", "title": "Илон Мъск скоро ще тества тунела за свръхскоростния си транспортен проект"}
{"url": "https://www.24chasa.bg/novini/article/6807257", "text": "Министър-председателят Бойко Борисов поздрави унгарския си колега Виктор Орбан за победата на ръководената от него партия ФИДЕС на парламентарните избори вчера, съобщиха от пресслужбата на правителството. Високо ценя приятелските отношения между България и Унгария и съм уверен в отличните перспективи за развитие на ползотворното сътрудничество в двустранен, регионален и в многостранен план, посочва премиерът Борисов. Той изтъква, че предизвикателствата, пред които е изправена Европа, изискват сътрудничество, солидарност и общ подход за тяхното адресиране, а хората очакват стабилност, сигурност и икономическо благоденствие. \"Държавите в Европа повече от всякога имат нужда от диалог и единство, и България ще разчита на подкрепа и съдействие от Унгария за реализиране на успешно Председателство на Съвета на ЕС в интерес на нашите граждани и за просперитета на обединена Европа\", посочва в телеграмата си премиерът Борисов като пожелава на Виктор Орбан здраве, благополучие и успехи.", "date": "2018.04.09", "title": "Борисов поздрави Орбан за победата му на изборите в Унгария"}
{"url": "https://www.24chasa.bg/novini/article/6807258", "text": "Нападателят от Мюнстер, който в събота се вряза с ван в хора в центъра на града, уби двама души и рани десетки хора, не е имал разрешително за огнестрелното оръжие, с което се е самоубил след престъплението. Това заяви днес по радио \"Ве Де Ер 5\" вътрешният министър на Северен Рейн-Вестфалия Херберт Ройл, цитиран от Асошиейтед прес. . След това той се простреля смъртоносно. Полицията съобщи, че един имейлите му, пращани до негов съсед напоследък, съдържа \"неясни признаци\" за склонност към самоубийство, но не и \"заплаха за други хора\". Според полицията няма данни и за политически мотиви у нападателя, който е действал сам.", "date": "2018.04.09", "title": "Нападателят от Мюнстер се е самоубил с незаконно притежавано оръжие"}
{"url": "https://www.24chasa.bg/novini/article/6807261", "text": "Много е вероятно \"Инерком\" да не успее купи активите на ЧЕЗ в България поради липса на средства. Ако сделката все пак ще се осъществи, в нея ще участват и други инвеститори, прогнозира в предаването „Свободна зона с Георги Коритаров\" по Тв \"Европа\" икономистът Владимир Каролев. Той подчерта, че който и да е собственик на ЧЕЗ, това няма да повлияе на цената на електроенергията за битовите потребители, защото тя ще се определя от Комисията за енергийно и водно регулиране. „Много малко е вероятно Инерком да купи активите на ЧЕЗ. Ако ги купи, няма да е само Инерком. Те ще имат и други инвеститори в това дружество. Ще стане ясно кои са тези други инвеститори. Ако тези инвеститори са с неясен капитал, тогава вече други служби – ДАНС – трябва да се намесят. Второ, който и да е собственик на тези активи, пак казвам, тарифата се определя от регулатoра и от никой друг. Аз се притеснявам, че ако стане държавно дружество, ще имаме проблеми. Защото в това дружество ще отидат не експерти да го управляват, както сега в момента управляват експерти ЧЕЗ, а и не са само чехи, вече доста българи са обучени. ЧЕЗ е деветата най-голяма енергийна компания в Европа. Те имат огромни инвестиции в страни като Германия и Франция. Ние нямаме такава компания в България с такъв мащаб. Продажбите на ЧЕЗ са за над 10 милиарда евро т.е. ЧЕЗ е по-голям от целия ни енергиен сектор на България”, каза Владимир Каролев.", "date": "2018.04.09", "title": "Каролев: Много вероятно е \"Инерком\" да не успее да купи активите на ЧЕЗ"}
{"url": "https://www.24chasa.bg/novini/article/6807277", "text": "В перуанското плато Наска в близост до пустинята Сечура учени откриха нови изображения и геоглифи, съобщава сп. \"Нешънъл джиографик\". Изследователите се натъкнали на 50 изображения, сред които фигурирали антропоморфни геоглифи, а също така и изображения на животни и природни явления. Част от геоглифите са изобразени в платото Палпа на няколко десетки километри на север от Наска. Учените открили новите гигантски рисунки с помощта на спътникови снимки и дронове. В момента се установява точната възраст и произхода на изображенията. Счита се, че те са били сътворени от представителите на културата Наска между 200 и 700 г. сл.Хр.", "date": "2018.04.09", "title": "В Наска откриха нови загадъчни изображения"}
{"url": "https://www.24chasa.bg/novini/article/6804887", "text": "Най-издирваните през всички векове християнски светини са пряко свързани с възкръсването на Исус Христос. Това са Граалът - чашата, която Спасителя дава на учениците си, за да отпият от кръвта му, и копието, с което е прободен на кръста. Заради Граала са проведени десетки експедиции през вековете. Причината е, че на митичния предмет се приписват необичайни качества - твърди се, че той вечна младост, с него може да бъде победен всеки противник, да бъде спечелена всяка война и други подобни. Основата на легендата е апокрифното евангелие, посветено на живота на Йосиф Ариматейски - мъжът, измолил тялото на Спасителя от Пилат Понтийски, за да го погребе. По чудодеен начин успява да се спаси и заедно с чашата с кръвта на Исус и цялата си фамилия отплава за Великобритания. В историческите хроники на Гластънбъри от X- XI век няколко източника посочват, че Йосиф Ариматейски е бил търговец на метали. Древните мини в района дори се наричали \"Корпус Кристи\", което в превод от латински означава \"Тялото на Христа\". Има свидетелства, че работниците там пеели: „Йосиф бе в търговията с калай\". В негова чест дори има химн. В него се разказва как Ариматейски водел в Англия малкото момче Исус. Според историческите свидетелства Йосиф се установява в района на графство Съмърсет с голямата си фамилия и основава първата християнска общност в района. Древният хроникьор Уилям от Малмсбъри свидетелства, че тези \"истински ученици на Исус\" строят и първата църква във Великобритания. Някъде около 1000 г. друг историк, подписал се като Б., споменава, че е имало древна църква, строена За нея свидетелства през 433 г. и св. Патрик, който току-що започвал да проповядва християнството из британските острови. Тогава той отбелязва, че е заварил действаща църковна общност в района. Думите му се потвърждават около 600 г. и от св. Августин, който след посещението си в района написал до папа Григорий: \"В западната част има остров с бликаща вода, с природна красота и в него е построена църква не от човешкото изкуство, а от ръцете на Бога.\" Около тази изключителна църква Йосиф Ариматейски и св. Филип организирали християнска задруга от 12 ученици на Исус и на кръглата маса пред тях неизменно бил Граалът. След 540 г. обаче следите му се губят, тъй като някъде по това време крал Артур и неговите рицари посвещават живота си на търсенето. Според някои чашата е погребана с Йосиф, чийто гроб все още се търси в района на графство Съмърсет и Гластънбъри. Според други за когото излизат все повече доказателства, че е реална историческа личност, все пак открива светинята. Мнозина допускат, че е погребан с нея, но и това не е сигурно, тъй като гробът му все още не е открит. Има предположения, но не и достатъчно факти. Други смятат, че рицарите на крал Артур все пак намират Граала някъде в района на Синай - между Египет и Израел. Заради връщането на езичеството по тези земи обаче Заради тази вековна мистерия кръстоносците на свой ред предприемат рискованите си походи из Светите земи, търсейки Граала. Както и рицарите на Артур, така и тамплиерите се съюзяват със сарацините с надеждата да попаднат на горещи следи.  Дали откриват търсената реликва или друга светиня, не е ясно, но от беден и малоброен орден изведнъж тези йоанити се превръщат в държава в държавата. С огромна власт те отварят многобройните си банки, отпускат заеми, изкупуват имоти, заради което кралете в Европа са принудени да им се подчиняват, а В някакъв момент на папа Климент V и на френския крал Филип Хубави им идва до гуша от претенциите на рицарите тамплиери и те решават да организират заговор срещу тях. На 13 октомври 1307 г. тайно разпращат писма до всички монарси в Европа, обвинявайки ордена в ерес. Започват процеси, кланета, мъчения. През 1314 г. е арестуван последният велик магистър на ордена Жак дьо Моле. На кладата той произнася стряскащото си пророчество, че екзекуторът му Филип Хубави много скоро ще го последва в смъртта. За ужас на мнозина то се сбъдва и още същата година монархът умира на 46-годишна възраст. След кръстоносците Наполеон Бонапарт на свой ред е привлечен от светинята като магнит. Мнозина смятат, че походите му са свързани именно с чашата. Има доста свидетелства, че в архива на Ватикана той и наетите от него учени са търсели данни за нея и къде могат да я открият. Тезата им била, че след избиването на кръстоносците Римокатолическата църква може да я е отнела от тях и да я е скрила някъде в подземията си. В Италия все пак французинът открива чаша, за която се твърди, че е Граалът. Бонапарт защото е от изумруди, но когато я отнася в Париж, се оказва, че е от обикновено египетско зелено стъкло. Вероятно затова той я връща отново на Италия и продължава търсенето си. Дали легендарният френски император я намира, не е ясно, но Хитлер бил убеден, че с нея е свързан възходът на Наполеон Бонапарт. За да придобие неговата слава и за да завладее Европа, фюрерът на свой ред се впуска в няколко поредни експедиции в търсене на Граала. Затова той държи пряко отговорен дясната си ръка - началника на СС Хайнрих Химлер. Той също като Хитлер е обсебен от неограничените способности, които дава светинята, и от възможността с нея да завладеят Европа. В това отношение основен помощник на Химлер става младият археолог Ото Ран Изследователят прави серия от проучвания и стига до извода, че за последно Граалът е бил в катарската крепост Монсегюр във Френските Пиренеи. Там се натъква на серия от подземия, някои от които с формата на чаша. По стените им също е изрисувана реликвата. Затова Ото Ран прави извода, че тя тайно е изнесена през тези пещерни тунели малко преди обитателите на крепостта да бъдат изгорени на клада.", "date": "2018.04.09", "title": "\"168 часа\": Крал Артур, тамплиерите, Наполеон и Хитлер по следите на Светия Граал"}
{"url": "https://www.24chasa.bg/novini/article/6807286", "text": "Митническата система за пътни такси вече работи на автоматичен режим, приключили са техническите процедури, съобщи агенция \"Митници\", цитирана от БТА. От 13.00 ч. днес е възстановена автоматизираната обработка на пътни превозни средства в модула \"Пътни такси и разрешителен режим\" по всички ГКПП и системите работят нормално. Аварийната обработка започна в 20.00 ч. в неделя и беше предварително планирана до 8.00 ч. утре. Техническите процедури бяха свързани с миграция на база данни към нов сървър с по-добри параметри. Цялостното изпълнение на проекта, включващо и други оптимизационни дейности, ще доведе до ускоряване на обработката на превозни средства при контрол на пътните такси и разрешителния режим.", "date": "2018.04.09", "title": "Митническата система за пътни такси вече работи на автоматичен режим"}
{"url": "https://www.24chasa.bg/novini/article/6807278", "text": "Рекордната сума от общо 53 402 лв. само за десет дни са успели да приберат 57-годишен бургазлия и негов съучастник от Стара Загора, мамейки по телефона пенсионери по изпитаната схема, че помагат на МВР да залови опасни престъпници. До разкриването на наглите измамници се стигнало след поредния сигнал на ужилена 78-годишна жена от бургаското село Равнец. Измамата е осъществена на 28 март, а пенсионерката предала на 57-годишния Петър К. сумата от 10 500 лв. След като той е задържан, в автомобила му, паркиран пред дома на Петър в бургаския к-с \"Зорница\",  полицаи намират част от парите на измамената пенсионерка. В резултат на допълнителните полицейски действия е установено, че Петър К. е извършител на още шест телефонни измами, като в някои от случаите действал със съучастник - Митко А. на 64 г. от Стара Загора. Жертвите са хора на възраст от 55 г. до 80 г., изгорели със суми между 1500 и 3000 лв. Най-големия си удар обаче ало измамниците извършват на 29 март в Българово. Те успяват да излъжат 78-годишна жена да им предаде на три транша общо 40 842 лв., уж съдействайки на полицията да арестува опасни престъпници. След като Петър К. направил пълни самопризнания районната прокуратура му налага мярка за неотклонение \"домашен арест\". Съучастникът му Митко А. пък е пуснат на свобода под парична гаранция. Работата по цялостно документиране на престъпната дейност на 57- годишния бургазлия и 64-годишния старозагорец продължава, уточняват от ОД МВР Бургас. От там припомнят, че преди месец бе задържан 60-годишен мъж от Свети Влас, който от осъществени седем телефонни измами спрямо бургазлии, събрал близо 59 973 лв. и златни накити.  Отново преди месец бе задържан и криминално проявеният и осъждан Г.Д., 58 годишен от Бургас, който взел 8 500 лв. от 83-годишна бургазлийка.", "date": "2018.04.09", "title": "Нагли ало измамници прибират 53 хил. лева за десет дни в Бургас"}
{"url": "https://www.24chasa.bg/novini/article/6807307", "text": "Руски специалисти, пратени на разследване в сирийския град Дума, където сирийският режим е обвинен, че е извършил химическа атака на 7 април, не са намерили никаква следа от химическа субстанция, заяви днес руският външен министър Сергей Лавров, предаде Франс прес, цитирана от БТА. \"Нашите военни специалисти отидоха на място. Те не откриха нито една следа от хлор или от каквато и да е химическа субстанция, използвана срещу цивилни\", каза Лавров. Той заяви, че твърденията, че сирийското правителство е извършило газова атака, са фалшиви и са провокация, предаде Ройтерс. Лавров допълни, че Русия нееднократно е предупреждавала, че се готви такава провокация за обвиняване на Дамаск в използване на химическо оръжие, предаде ТАСС. Министърът се обяви за честно разследване на съобщенията за предполагаемата химическа атака в Дума. Постоянният представител на Русия в Организацията за забрана на химическото оръжие (ОЗХО) Александър Шулгин пък днес каза, че сирийските власти са предавали в ОЗХО и в Съвета за сигурност на ООН данни за готвещи се провокации с използване на хлор в Източна Гута. ОЗХО днес изрази сериозно безпокойство от предполагаемата химическа атака в Дума, предаде Ройтерс. Организацията каза, че събира всичката информация, която е на разположение относно това нападение. \"ОЗХО извършва предварителен анализ на информациите за предполагаемо използване на химически оръжия, още щом тези информации се появиха\", заяви генералният директор на организацията Ахмет Узумчу. Той каза, че ще бъдат събрани още елементи, за да се установи дали са били използвани химически оръжия. Същевременно Саудитска Арабия, Кувейт, Катар и Бахрейн осъдиха твърдо предполагаемата химическа атака в Дума, предаде Франс прес. Британският външен министър Борис Джонсън каза, че Лондон иска силен международен отговор след предполагаемата атака с химическо оръжие в Дума, предаде Франс прес. Този призив бе отправен в телефонен разговор на Джонсън с френския му колега Жан-Ив Льо Дриан. Днес организацията Съюз на организациите за медицински грижи и за на спасителните операции (Union of Medical Care and Relief Organizations (UOSSM), обединяваща международни хуманитарни агенции, които финансират болници в Сирия и която е отчасти базирана в Париж, съобщи, че в предполагаемата химическа атака са убити най-малко 60 души, а над 1000 са ранени. Вчера някои източници съобщаваха за 100 убити и за 500 ранени. Повече от 24 часа след атаката самолети атакуваха израелска военна база в Централна Сирия. Според сирийския Център за наблюдение на правата на човека в тази атака са убити 14 бойци, сред които и иранци. В базата Т-4 е имало руснаци, иранци и бойци на Хизбула. Няма убити руснаци, вече съобщи руското министерство на отбраната.САЩ и Франция отрекоха да имат нещо общо с удара. Сирия и Русия казаха, че ударът е бил нанесен от два изралески самолета Еф-15 от ливанска територия, без навлизане в сирийското въздушно пространство, с ракети с насочване. По повод на този удар Лавров днес каза, че това е едно много опасно развитие на ситуацията. \"Надявам се, че поне американските военни и тези на страните, участващи в коалицията, ръководена от САЩ, ще разберат това\", заяви Лавров, предаде Франс прес. Той каза още, че за нормализация на ситуацията в северния сирийски кюрдки анклав Африн е нужно той да се върне под контрола на Сирия, предаде ТАСС.", "date": "2018.04.09", "title": "Лавров: Руски специалисти не откриха следа от хлор в сирийския град Дума"}
{"url": "https://www.24chasa.bg/novini/article/6807317", "text": "Европейската комисия съобщи, че в доклада за напредъка на Турция, чието представяне предстои до края на месеца, ще има глава, посветена на енергетиката, съобщи БТА. Знаем за намеренията за строеж на АЕЦ \"Аккую\", поясни в отговор на въпрос на пресконференция говорител на комисията. Защитата на европейските граждани и природата е приоритет на ЕК. В контакт сме с турските власти, добави говорителят. Бихме желали бъдещите АЕЦ да бъдат създадени съобразно европейското законодателство. Диалогът ЕС-Турция ще включва и този въпрос. Турция е важен партньор, съсед и все още кандидат за членство, макар да има много въпроси, по които мненията ни се различават, обобщи говорителят.", "date": "2018.04.09", "title": "ЕК ще включи в доклада си за Турция строежа на АЕЦ \"Аккую\""}
{"url": "https://www.24chasa.bg/novini/article/6807320", "text": "Държавите от ЕС са предоставяли през 2016 г. най-често гражданство на мароканци, албанци и индийци, съобщи Европейската комисия, като се позова на данни на \"Евростат\", пише БТА. За разлика от тази обща тенденция през същата година България е предоставяла най-често гражданство на руснаци (30 на сто), украинци (17,1 на сто) и турци (8,9 на сто) - общо 1626 души. В ЕС гражданство през посочената година са получили общо 994 800 чужденци. От над 100 хиляди мароканци, получили европейско гражданство, близо 90 на сто са придобили статут от Испания, Италия и Франция. Почти всички албанци (97 на сто) с европейски паспорти са получили документите си от Гърция и Италия. Индийци и пакистанци са с най-голям дял сред натурализираните от Великобритания. Измежду гражданите на държава от ЕС, получили паспорт от друга страна в общността, на челни места са поляците и румънците. За 2016 г. от близо 60 хиляди румънци с нови паспорти близо половината са получили гражданство от Италия. Сред поляците, сменили паспортите си (19 800), не се откроява ясно предпочитание към гражданство от определена друга държава от ЕС. Броят на британците, които са станали граждани на друга страна от ЕС, е нараснал повече от двойно през 2016 г. в сравнение с предишната след решението на Великобритания да напусне евросъюза. Великобритания трябва да напусне ЕС през март 2019 г. Както Брюксел, така и Лондон обещават да защитят правата на чуждестранните граждани, но Брекзитът породи несигурност за живеещите в други страни от ЕС около един милион британци. През 2016 г. 6555 британци са взели гражданство от друга страна на ЕС. Това е нарастване със 165 процента спрямо 2015 г., когато този брой е бил 2478 души. Гражданите на ЕС могат да запазят първоначалния си паспорт, ако кандидатстват за друго гражданство в рамките на 28-членния съюз, отбелязва ДПА. От всички, придобили гражданство в държава от ЕС, една трета (32,5 на сто) са с произход от страна от общността, 29,6 на сто произхождат от държава от Африка, 20,9 - от Азия, а 15,2 на сто - от Америка, сочат данните.", "date": "2018.04.09", "title": "\"Евростат\": За разлика от другите в ЕС, България дава гражданство основно на руснаци, украинци и турци"}
{"url": "https://www.24chasa.bg/novini/article/6807348", "text": "\"Ер Франс\" смята да осигури 75 процента от полетите си утре, заради продължаващата стачка на персонала, съобщи ръководството на авиокомпанията в изявление, цитирано от Франс прес, пише БТА. Обявеният процент е сходен с този от първите четири дни стачка, които се проведоха между 22 февруари и 3 април. В събота, пети ден на стачните действия, се изпълниха 70 процента от полетите. Единайсет синдиката настояват за 6процентно увеличение на заплащанията. Те призовават за нови стачни действия в сряда, а след това на 17 и 18 април и на 23 и 24 април. По оценки на ръководството стачкуват 35,3 процента от пилотите, 20,2 процента от стюардите и стюардесите и 13 процента от наземния персонал. Днес отново стачкуват и френските железници и 80 процента от високоскоростните влакове останаха по депата, предаде Асошиейтед прес. Засегнати са около една четвърт от международните линии. Синдикатите са разгневени на президента Еманюел Макрон, който планира да отмени специалния статут на машинистите, гарантиращ облаги като пожизнена работа. Правителството иска да направи железопътния сектор по-конкурентоспособен.", "date": "2018.04.09", "title": "Всеки четвърти полет на \"Ер Франс\" се отменя за утре заради стачката"}
{"url": "https://www.24chasa.bg/novini/article/6807595", "text": "Задържан е мъж, който е шофирал след употреба на наркотици и при проверка е предложил подкуп на пътните полицаи. Това каза по време на брифинг комисар Тенчо Тенев, началник на ,,Пътна полиция’’ към СДВР, предаде „Фокус“. Той уточни, че мъжът е задържан в Трето районно управление и по случая ще се води досъдебно производство. Комисар Тенев отчете бум на установените шофьори в нетрезво състояние и поясни, че за вчерашния ден има 6 такива случай, като трима души са управлявали автомобила си с над 1,2 промила алкохол. Той отчете, че в столицата през днешния ден са регистрирани 25 леки катастрофи. „Днес ми направи неприятно впечатление, че доста хора карат в плътни колони и не спазват никаква дистанция. Може би най-вероятната причина за произшествията, които видях по пътя с по три, по четири автомобила, е неспазване на дистанция и несъобразена скорост“, каза Тенев. По думите му явно най-вероятно неспазването на дистанция е най- големият проблем на българските шофьори.", "date": "2018.04.09", "title": "Задържаха дрогиран шофьор, предложил подкуп на пътни полицаи (Обновена)"}
{"url": "https://www.24chasa.bg/novini/article/6807629", "text": "Американски представители заявиха, че ударът по военно летище в сирийската провинция Хомс е нанесен от Израел, предаде ТАСС, като се позова на телевизия Ен Би Си. Според цитираните източници САЩ са били уведомени предварително за удара. Атаката е била извършена сутринта срещу военното летище Т-4 в Хомс. Според Сирийския център за наблюдение правата на човека при удара са убити 14 души. Сред убитите има трима иранци, заяви иранската агенция Фарс, предава БТА. Сирийската информационна агенция САНА съобщи, като се позова на военен източник, че при удара има убити и ранени военнослужещи. По думите му израелски изтребители са изстреляли няколко ракети по военното летище от въздушното пространство на Ливан. Израелски генерал изказа мнение, че ударът, който не е потвърден официално от Израел, е свързан със съобщенията за използване на химически оръжия от сирийската армия в Източна Гута. Бившият командващ на израелските военновъздушни сили Ейтан бен Елияху косвено призна, че атаката срещу военното летище в Хомс е извършена от Израел. \"Не се съмнявам, че има връзка между тази атака и използването на отровни вещества в град Дума\", каза той в интервю за в. \"Маарив\", извадки от което бяха представени от телевизия \"Ал Маядин\". Според него Израел се опитва да не допусне концентрация на ирански сили в района. \"Преди два месеца авиобазата Т-4 между Хомс и Палмира вече беше подложена на ракетна атака\", напомни той. На военното летище е разположен ирански пункт за управление на безпилотни летателни апарати. \"Само САЩ и Израел са могли да нанесат такъв удар срещу Сирия\", заяви генералът.", "date": "2018.04.09", "title": "САЩ: Ударът по военно летище в Сирия\nе нанесен от Израел"}
{"url": "https://www.24chasa.bg/novini/article/6807652", "text": "Турция няма да се откаже от покупката на зенитни ракетни системи С-400 от Русия независимо от новите санкции, въведени от САЩ, заяви днес турският президент Реджеп Тайип Ердоган, предаде ТАСС. \"Някои се тревожат /от придобиването на системи С-400/. Турция обаче сама определя съдбата си. Това е свързано и с въпроси на сигурността\", каза той. Миналата година Русия и Турция сключиха споразумение за доставка на зенитни ракетни системи С-400 последно поколение, на стойност 2,5 милиарда долара, предава БТА. Междувременно турският вестник \"Йени шафак\" съобщи, че Турция преговаря с Русия за евентуална покупка от Москва на противотанкови ракетни комплекси /ПТРК/ \"Корнет\". Вестникът отбелязва, че става въпрос също за възможност за техническо обслужване на ПТРК \"Корнет\", каквито турската амия вече има на въоръжение.", "date": "2018.04.09", "title": "Ердоган: Турция няма да се откаже от покупката на зенитни ракетни системи С-400"}
{"url": "https://www.24chasa.bg/novini/article/6807660", "text": "Германският канцлер Ангела Меркел е поздравила унгарския премиер Виктор Орбан за изборната победа на неговата партия. Това съобщи днес говорителят на правителството в Берлин Щефен Зайберт, предадоха Ройтерс и ТАСС. \"Както е прието след избори в Европа, канцлерът поздрави победителя в изборите, премиера Орбан, за неговия успех в унгарските парламентарни избори\", каза говорителят, предава БТА. \"Доста очевидно е, че има и някои спорни въпроси в нашето сътрудничество, имам предвид различни подходи към миграцията\", отбеляза Зайберт. Той добави, че въпреки това Берлин е готов да работи с Будапеща за отстояването на ценностите на ЕС.", "date": "2018.04.09", "title": "Меркел е поздравила Виктор Орбан за изборната победа"}
{"url": "https://www.24chasa.bg/novini/article/6807667", "text": "Украинският президент Петро Порошенко бе на необявено посещение в Истанбул за разговори по въпроси на енергетиката и освобождаването на затворници, задържани от Русия, съобщи агенция Франс прес. Нито Анкара, нито Киев бяха съобщили по-рано за визитата, по време на която Порошенко се срещна с турския си колега Реджеп Тайип Ердоган и с турския външен министър Мевлют Чавушоглу. Срещата се състоя в момент, когато Турция сътрудничи все по-тясно с Русия, която анексира Крим през 2014 г. и е обвинявана от Киев и от Запада, че подкрепя военно проруските сепаратисти в района на Донбас, предава БТА. По време на днешните разговори на Порошенко в Истанбул е станало въпрос за общи енергийни проекти и за тристранното сътрудничество между Украйна, Турция и Катар, съобщи украинското президентство. Киев иска да внася природен газ от Катар, ключов съюзник на Турция в Залива, през пролива Босфора, за да компенсира енергийните загуби, свързани с конфликта й с Москва. След визита в Катар през март Порошенко съобщи, че Доха е готова да достави природен газ за Украйна. Необходимо е обаче съгласието на Турция, за да може този потенциално опасен газ да премине през Босфора. \"Страните размениха мнения за ситуацията в Крим и специално говориха за освобождаването на украински политически затворници от руските затвори\", се добавя в съобщението. След преговори между президента Ердоган и руския му колега Владимир Путин през октомври Русия освободи двама видни представители на татарската общност в Крим, припомня агенцията. В украинския текст пише също, че Турция е изразила готовност да участва в мисията на ООН за поддържане на мира в източна Украйна. Източник от турското президентство съобщи само за кратка среща между Порошенко и Ердоган на летището, без да дава подбоности за съдържанието на разговора. Министър Чавушоглу информира в туит, че са били обсъждани \"двустранните отношения и регионални въпроси\". Турското президентство съобщи по-рано днес за разговор по телефона между Ердоган и Путин, но не спомена Украйна сред темите на разговора.", "date": "2018.04.09", "title": "Украинският президент на необявено посещение в Турция"}
{"url": "https://www.24chasa.bg/novini/article/6807441", "text": "На 10 април, вторник, ще започне предупредителна стачка на служителите на авиокомпания „Луфтханза“, в резултат на която ще бъдат отменени най-малко 800 полета за деня от и до летищата във Франкфурт на Майн, Мюнхен, Кьолн и Бремен. За засегнатите над 90 000 пътници е предвиден алтернативен полетен план. Това съобщиха от Министерството на външните работи. От сряда се очаква всички полети да се изпълняват по разписание. Във връзка с горното Министерството на външните работи съветва българските граждани, които ще пътуват с авиокомпания „Луфтханза“, предварително да се информират за статуса на техните полети от интернет страниците на съответните летища.", "date": "2018.04.09", "title": "\"Луфтханза\" отменя най-малко 800 полета във вторник (Обновена)"}
{"url": "https://www.24chasa.bg/novini/article/6807727", "text": "Порноактрисата Сторми Даниълс, която твърди, че е имала връзка с Доналд Тръмп и че й било платено, за да я пази в тайна, поднови опита си да накара президента да отговаря на въпроси на адвоката й под клетва, предадоха Асошиейтед прес и Ройтерс. Майкъл Авенати, адвокатът на Сторми Даниълс днес заведе иск във федерален съд в Лос Анджелис. В него той иска президентът да бъде подложен на разпит под клетва, както и неговият адвокат Майкъл Коен. Авенати иска двамата да отговарят под клетва на въпроси за плащането на сумата от 130 000 долара на Сторми Даниълс малко преди президентските избори през 2016 г. като част от необявена сделка за запазване в тайна на връзката на порноактрисата с Тръмп. Сторми Даниълс се опитва да постигне обявяването на тази тайна сделка за невалидна. Тръмп отговори на въпроси за Даниълс за първи път миналата седмица. Той каза, че не е знаел нищо за такова плащане, направено от Коен. Той каза също така, че не знае откъде Коен е взел парите. Белият дом няколко пъти вече повтори, че Тръмп отрича да е имал афера с порноактрисата. Коен пък казва, че е извадил парите от собствения си джоб, без да са намесени предизборната кампания на Тръмп или Организацията Тръмп, припомня АП. Неотдавна Сторми Даниълс каза в интервю за програмата 60 минути по Си Би Ес, че е правила секс веднъж с Тръмп и че после се почувствала заплашена и принудена да подпише въпросното споразумение за запазване на случая в тайна, припомня Ройтерс. Заради нарушаване на споразумението адвокати на Тръмп искат от Сторми Даниълс 20 милиона долара за нанесени вреди, допълва агенцията.", "date": "2018.04.09", "title": "Адвокат иска Тръмп да отговаря под клетва заради порноактрисата Сторми Даниълс"}
{"url": "https://www.24chasa.bg/novini/article/6807739", "text": "Сърбия води политика на мир и няма да се занимава с пушки и оръжие, заяви сръбският президент Александър Вучич в отговор на днешните заплахи на косовския президент Хашим Тачи, който каза, че ще отговори на заплахите на Сърбия с пушки, както преди 19 години, предаде Танюг. \"Не обичам да се занимавам с пушки и оръжие като Тачи, нека той да го прави. Но не неговите пушки разрушиха Сърбия, а нечии самолети. Ние ще водим политика на мир\", каза Вучич пред журналисти в Мостар, предава БТА. Той добави, че   трябва да се чете по-внимателно и обърна внимание, че Тачи казва, че преди 19 години е премахната границата между двете държави на албанския народ. \"Трябва да попитаме някои от международната общност какво мислят за това и затова ли бе нападната Сърбия през 1999 г.\", каза Вучич. Президентът на Сърбия е в босненския град Мостар по повод откриването на Международния икономически панаир, в който Сърбия като страна партньор ще се представи с участие на 60-те си най-силни компании и богата културна програма. Специален гост на панаира ще бъде премиерът Бойко Борисов, с когото Вучич ще разговаря във вторник за конкретни инфраструктурни и енергийни проекти, отбелязва Танюг. Вучич заяви днес, че ще вземе решение за формата на участие в срещата на високо равнище ЕС-Западни Балкани на 17 май в София едва след срещите си с европейски и световни официални представители, които ще посетят Сърбия в близките дни, и изрази надежда, че ще се намери добро решение за всички, предаде Танюг. Вучич каза, че очаква утре дълга двустранна среща с българския премиер Бойко Борисов и през следващите дни ще има и важни срещи с германския канцлер Ангела Меркел и с външните министри на Гърция и Франция. \"След това ще имаме и четиристранна среща с гърците, българите и румънците, идват и председателят на Европейския съвет Доналд Туск и върховният представител на ЕС за външната политика и сигурността Федерика Могерини. Така че няма да кажа нищо преди това\", каза Вучич в отговор на въпроси на журналисти в Мостар, запитан за участието на Сърбия в срещата на високо равнище в София и начина на евентуално участие на Косово в нея. Вучич каза, че очаква от тези срещи много повече от технически въпроси.", "date": "2018.04.09", "title": "Вучич очаква дълга двустранна среща с Борисов в Мостар (Обновена)"}
