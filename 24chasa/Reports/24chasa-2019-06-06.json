{"url": "https://www.24chasa.bg/novini/article/7493560", "text": "Намаляване на държавната субсидия за партиите от 11 на 1 лв. за глас още от 1 юли тази година. Това предложи правителството с промени в Закона за държавния бюджет. Изненадващо те бяха представени на депутатите от ГЕРБ лично от премиера Бойко Борисов рано сутринта в четвъртък, а по-късно през деня светкавично одобрени от бюджетната комисия на парламента с 10 гласа “за”. БСП не участва в гласуването. След приемане на предложението икономията в бюджета за второто полугодие на 2019 г. ще е 14,6 млн. лв., а на година сумата ще възлиза на 29,2 милиона, сметна зам.-министърът на финансите Росица Велкова. Макар предложението за 1 лев да е на премиера, самият той обясни, че то крие рискове. “Много се наслушахме на популизъм. Вкарваме закон за 1 лев субсидия. Да видим тогава как ще се оправят партиите, как ще плащат на социолози, политолози и всичко останало. Няма да търпя повече върху ГЕРБ да се упражнява който и да било”, заяви Борисов в кулоарите на парламента. Той обясни, че с министър Горанов са защитавали да има по-висока субсидия за партиите, “защото “Няма да мине много време, партиите ще станат собственост на бизнесмените. Но в една лудост който се обяви срещу лудите, сам го обявяват за луд”, допълни премиерът. “Толкова са ми ясни с тези игрички - те да са хубавите, а едва ли не ние да имаме интерес. Аз бих на изборите като кмет без 1 лев, без партия, без нищо. За радост “Ханс Зайдел” и “Конрад Аденауер” помогнаха да структурираме партия от европейски тип”, каза още Борисов. И обясни, че със спестените пари ще се строят детски градини и ясли. Премиерът напомни, че и преди 2 г. ГЕРБ внесоха проект за 1 лев субсидия, но останалите партии не ги подкрепиха. Предложението им тогава беше следствие на инициирания през 2016 г. референдум от Слави Трифонов, на който над 2,5 млн. българи се обявиха за това субсидията на партиите да е левче на глас. Тогава референдумът влезе за обсъждане в Народното събрание, но то бе забавено покрай падането на правителството. Предложение за намаляване на субсидията на левче след това внесоха и от БСП. “Винаги сме защитавали тезата, че партиите трябва да имат разумен и предвидим начин на финансиране, че да не изпадат в зависимости. Очевидно обаче политическата система е незряла и много лесно с популистки ходове можеш да обърнеш обществените настроения срещу модела”, коментира пък финансовият министър Владислав Горанов, който дойде в парламента заедно с премиера. Той обясни, че по-добро от партиите няма измислено и те трябва да имат надежден механизъм за финансиране. И напомни, че като министър е защитавал, че субсидиите трябва да бъдат достатъчни, така че партиите да са относително независими, да могат да финансират структурите си и определени политически действия. Но щом един референдум показа подобно настроение в българското общество, след като ние като политици успяваме да ги настроим срещу нас, нека да видим как може да се прави политически модел с 1 лв., допълни Горанов. Той посочи, че В случая колегите от БСП решават точно с тази тема да печелят позитиви, ние ще им предложим тази възможност. Те през 2017 г. предложиха един лев партийна субсидия, напомни Горанов. Той изчисли, че в следващите години парламентарните сили ще получават общо около 3 млн. лева от държавата вместо сега планираните около 38 млн. на година. Жалко е на гърба на закона, Народното събрание и бюджета да се прави кризисен пиар. БСП няма да позволим да ни пришпорват и ще вземем своето мотивирано решение въз основа на данни и изчисления, коментира зам.-шефът на червената група Крум Зарков. След като са решили в средата на годината да отварят бюджета, това е добър повод да внесем и нашите предложения за ДДС и младите семейство, допълни той. Румен Гечев пък поиска партиите да върнат със задна дата от 3 юни т. г. на бюджета натрупаните депозити, които не са похарчили. ВМРО се въздържа от подкрепа на предложението, защото е частично - отговаря на обществените очаквания, но не дава отговор откъде се финансират партиите, каза Искрен Веселинов. Според него държавното финансиране е по-правилният вариант от финансирането с други източници, сред които фирми и бизнес лица. “Воля” ще подкрепи предложението на ГЕРБ, заяви Пламен Христов. И напомни, че през 2017 г. са инициирали референдум за отпадане изцяло на субсидиите на партиите, а след това са внесли промени за намаляването им. Премиерът е изпълнителна власт и няма работа в Народното събрание да казва какво да правим, коментира лидерът на НФСБ Валери Симеонов. Ще подкрепим предложението, но то трябва да бъде съпътствано от разяснителни текстове, които да разрешат финансирането на партиите чрез официален регистър и декларирани средства, обясни той. Другото било залитане към популизма. Според Симеонов ограничението до 1 лев на глас за една по-голяма партия прави издръжката ѝ фактически невъзможна. А най-голямата опасност е партиите да попаднат в ръцете на големи, скрити и задкулисни икономически играчи, на олигарси. Намаляването на субсидията за партиите на 1 лв. на глас е популизъм с много тежка цена за българската демокрация. Това заяви зам.-шефът на групата на ДПС Йордан Цонев по време на заседанието на бюджетната комисия. “Позицията на ДПС относно намаляването на субсидиите на 1 лв. е неизменна от 2001 г., когато е въведено бюджетното финансиране на партиите. Политическите формации или се финансират от бюджета, или от олигарсите. Трети вариант няма - третият вариант е лъжи пред обществото”, заяви той. И отсече, че всякакви спекулации по темата са популизъм. Ще се върне тоталната зависимост на партиите от бизнесмени, олигарси и сенчестия бизнес, предупреди Цонев. Но уточни, че иначе ДПС приветства, че се предвижда парите да отидат за изграждане на ясли и детски градини. Това отново е инициатива на ДПС, похвали се той. Но това, което сега се предлага, е безумно и с много лоши последствия за България, заключи зам.-шефът на ДПС. Партиите, които са получавали надписани субсидии през последните 3 г., ще ги връщат. А субсидията, която получават партиите, ще е в размер от 11 лв. за действително получен глас. Това решиха депутатите, които след кратка разправия приеха единодушно със 170 гласа “за” промени в закона на първо четене. Така държавната субсидия за политическите партии и коалиции за една година ще бъде намалена с 6,5 млн. лева. Икономията би възлязла на 14,5 млн. лева, ако този начин на изчисляване на субсидията бъде отнесен за периода от 26 май 2016 г. до 30 април 2019 г. По време на дебатите червените отново поискаха оставката на финансовия министър Владислав Горанов и обявиха, че той носи политическа отговорност за неправилно разпределената субсидия, тъй като било негово задължение да осъществява контрол. “Изключително съм поласкан, че това е основният политически фактор, който успя да върне една традиционно спазваща конституцията и добрите демократични нрави партия в българския парламент. Но аз не мисля, че министърът на финансите или министерството с работата си през последните години е дало повод за отрицателна оценка”, отвърна пък Горанов. Шефката на бюджетната комисия Менда Стоянова обвини социалистите, че хвърлят вината изцяло върху финансовия министър и четат избирателно закона. А БСП, които получават парите - ни лук яли, ни лук мирисали, ядоса се тя. Стоянова обясни, че има техническа грешка, а не грешка при прилагането на закона. Имало техническа грешка при изчисляването на действителните гласове за 44-ото НС заради квадратчето “Не подкрепям никого”. Тя обясни, че целта на промените в закона е текстовете да бъдат изключително ясни - партиите да получават субсидия единствено и само за действителните гласове, подадени за тях. “Така няма да има различни прочити от различни институции и свободни електрони на закона”, каза Менда Стоянова. Единствената адекватна реакция бе тази на прокуратурата, обяви зам.-шефът на червената група Крум Зарков. Заявили сме готовност да върнем всички надвзети пари, каза той. “В момента, в който приемат закона, връщаме незабавно в бюджета това, което ГЕРБ е получил наддадено”, увери по-рано през деня премиерът и партиен лидер Бойко Борисов. Управляващите имат готовност за отпадане на ДДС върху книгите. Това заяви премиерът Бойко Борисов в кулоарите на парламента вчера. “По въпроса за книгите - отдавна го обмислям с Горанов. Там можем да направим да няма данък, защото образованието винаги ни е било приоритет и в този мандат се дадоха толкова пари за образование, че това е капчица в морето - данъкът върху книгите”, обясни Борисов. По повод предложението на БСП да бъде намален на 5% ДДС върху мляко, месо и продукти от брашно, премиерът попита: “Предлагат всичко, което му се яде на човек, да стане без пари. Защо за толкова много години управление на БСП и ДПС поотделно, заедно не направиха това. Орешарски или Станишев защо не го махнаха? Защо сега казаха - има пари в държавата, а при тях - нямаше?”. И сам си отговори с обяснението, че ГЕРБ са добри стопани, събират много пари в държавата от битката с контрабандата и от приходните агенции и предлагат нов закон, с който партийната субсидия става 1 лев. Ако се намали или дори падне данъкът върху книгите, цената за крайния потребител няма да се промени, заяви обаче финансовият министър Владислав Горанов. Обясни, че “Винаги съм защитавал и това е била позицията на Министерството на финансите последователно в годините, че ДДС не трябва да е инструмент за правене на политика”, допълни той. “Имаме три ставки по ДДС - нулева, 9% ставка за туристическото настаняване и общата 20%. Ако се коментира определена група стоки, които трябва да бъдат с различни ставки, трябва да бъдат позиционирани в една от тези три възможни”, каза Горанов и обясни, че по евродиректива четвърта ставка не може да има. Основният аргумент на финансовото министерство и опитът показвали, че няма гаранция и механизъм, с който променената ставка върху ДДС да стане в полза на потребителите. “Масово - в това число и в Гърция, закъдето колегите често дават пример, ефектът остава по средата. Не у масовия потребител, а у търговците и производителите. Т.е. очакването, че ако намалим с 10 пункта ДДС, цената ще намалее с 10 пункта, е ирационално и обясни Горанов Радваме се, че е приета инициативата на ДПС за премахване на ДДС върху книгите, коментира пък зам.-шефът на групата Йордан Цонев. Той отговори и на обвиненията към партията му в популизъм заради лансираните от него и от Делян Пеевски предложения - и за книгите, и за намаляване на 5% на ДДС върху хляба, както и за безплатни детски градини. Цонев напомни, че именно ДПС, а не ГЕРБ, са направили така, че преките данъци да бъдат 10%. “Нашата инициатива не беше популизъм”, категоричен бе той. Никой не може да има самочувствие да учи ДПС как се прави данъчна политика, заяви още Цонев. “През 2008 г. България получи награда на Световната банка за най-добре реформирана данъчна система - проектът беше наш”, посочи той. Данъците и днес са такива благодарение на твърдата позиция на ДПС да ги запази. “Ако сега сме тръгнали да търсим вариант за диференцирана ставка, то е заради много ниските доходи”, обясни Цонев. Следващата седмица групата на ДПС ще се срещне със съсловните организации, за да изискат от тях механизъм, който да гарантира, че ако ДДС бъде намален, ще паднат и цените за крайните потребители. “Още при обявяване на нашата инициатива казахме - няма ли гаранция, че ще паднат цените - няма да реализираме намаляването на ДДС”, подчерта Цонев.", "date": "2019.06.06", "title": "Само левче на глас за партиите = 29,2 млн. спестени бюджетни пари (Обзор и графика)"}
{"url": "https://www.24chasa.bg/novini/article/7493436", "text": "В последните дни видях множество манипулации, спекулации и откровени лъжи, включително и твърдения за мое мнение. Прочетох, че проектът за устройствен план на Борисовата градина е одобрен от мен. Няма такова нещо! Когато става дума за сериозни обекти, няма място за политическо заиграване. Това заяви столичният кмет Йорданка Фандъкова на първото публично представяне на проекта за устройствен план на най-големия софийски парк. То се проведе в сряда вечерта в УАСГ. Фандъкова обясни пред стотиците граждани, че е дошла на обсъждането, “защото приемането на плана на Борисовата градина е един от най-ключовите въпроси за нашия град”. Тя се опита да успокои хората, че това е началният етап на процедурата, следват обсъждане, приемане на предложения, анализ на постъпилите идеи, преработка и чак след това ще се премине към приемане на плана. Фандъкова цитира решението на СОС и на комисията, избрала “Ковачев архитекти” през 2015 г. да изработи плана, според които “в парка не се допуска ново строителство, а и консервационна намеса”. Самата тя ще внесе предложения не само като кмет, но и като гражданин. “Ще внеса предложение да не се възстановява Климатичното училище. Конната база и обектите на “Спортна София” трябва да се запазят. Няма логика да се мести, да се разрушава и да се строи на друго място. Вместо пускане на атракционен влак на мястото на старата жп линия предлагам да се направи линеен парк с пешеходна и велосипедна свързаност. Не смятам, че е нужно да се прави и специална алея към езерото с лилиите”, обясни Фандъкова. Че в парка няма да се допусне ново строителство, увери и арх. Ковачев. Той обясни, че ще се съобрази с исканията на столичния кмет. Ковачев посочи, че стадионите в парка могат да бъдат реновирани, но без да се разширяват на нови територии и призова собствениците им да внесат предложения, които да дават идеи и за решаване на проблема с достъпа до тях. Проектът предвижда да се премахне автокъща “Капитолия” и там да се изгради подземен паркинг, а теренът да се върне към парка с подходяща растителност. От “Спаси София” обаче изчислиха, че в проекта се предвиждат паркинги с общо 1000 места. Иначе арх. Ковачев изрази готовност на града. Той призова общината да върне колкото се може повече от собствеността на терените в парка, които са частни, за да може отново да заработят къпалнята “Мария Луиза” и Летният театър. Сред идеите на представянето бяха за възстановяване на колодрума и за премахване на предвидените пешеходни тунели и надлези - един от тях трябва да е от метростанция “Васил Левски” до строителния техникум. Общинският съветник Воислав Тодоров пък ще внесе предложение в плана и до болница “Токуда”. До 19 юни ще се приемат предложения и възражения по плана, а следващото обсъждане ще е на 26 юни. 90 000 подписа в подкрепа за построяването на нов стадион на ЦСКА в Борисовата градина на мястото на сегашния “Българска армия” са събрани за по-малко от месец. Това стана ясно по време на първото обществено обсъждане на проекта на подробен устройствен план (ПУП) на Борисовата градина, който засяга и намерението на “червените” за изграждането на ново съоръжение. Адвокат Станислав Трендафилов бе представител на собствениците на ЦСКА по време на обсъждането и категорично се противопостави на частта в ПУП, отнасяща се до стадионите. “Държим на изграждането на нов модерен стадион в чашата на съществуващото съоръжение от 1967 г. Няма да падне нито едно дърво, ако се изгради. Нашият собственик е сериозен природолюбител и опазва дърветата”, категоричен бе Трендафилов и подчерта, че същото становище застъпва и държавата в лицето на Министерството на младежта и спорта. “За 20-ина дни са събрани 90 000 подписа в подкрепа за строеж на нов стадион в Борисовата градина”, разкри адвокатът. ОТ ЦСКА досега са представили три варианта за нов стадион, като строителството трябва да започне през зимата.", "date": "2019.06.06", "title": "Фандъкова: Стига лъжи, в Борисовата градина няма да се строи (Обзор)"}
{"url": "https://www.24chasa.bg/novini/article/7493479", "text": "Българското правителство не трябвало да е толкова срамежливо за цената на руския газ “Имаме потенциал сътрудничеството в енергетиката да се задълбочава. Знаете, вече придобихме два руски реактора, това означава и предполага, че Русия има място в изграждането на бъдещата ядрена централа, независимо кой ще спечели търга за стратегически инвеститор.” Това е заявил президентът Румен Радев в началото на срещата с руския си колега Владимир Путин, цитиран от представители на придружаващите го медии. Двамата разговаряха в рамките на Международния икономически форум в Санкт Петербург. Според пресслужбата на държавния глава в отговор на въпрос за започналата процедура за инвеститор за АЕЦ “Белене” Радев напомнил, че решението на българския парламент и правителството е този проект да се изпълни без държавни гаранции. “България не може да поеме към момента финансовия риск за изграждането на втората АЕЦ у нас и е въпрос за привличане на стратегически инвеститори, които сами или в кооперация да участват за реализацията на този проект. Русия има желание да участва като държава, която предоставя технологията и осигурява нейната безопасност, но очаква и държавни гаранции по отношение на този крупен проект”, добавил президентът ни. Според Радев България и Русия трябва да са по-гъвкави по отношение на договорите за дългосрочни доставки на енергийни ресурси, тяхната актуализация и за намаляване на цените. Той призовал “българското правителство да не бъде толкова срамежливо и по-активно да подходи към преговори за цената на руския природен газ в България”. Това е втората среща между Радев и Путин след разговора им в Сочи през май 2018 г., когато беше възстановен диалогът на най-високо политическо ниво между България и Русия след 10-годишно прекъсване. “Отношенията ни постепенно се възстановяват. Започваме да използваме резервите за активизиране на двустранните ни отношения в почти всички области. Пример за това е ръстът на стокообмена, който през първото тримесечие на 2019 г. се е увеличил с 2,8%”, заявил в началото на срещата руският президент Владимир Путин.", "date": "2019.06.06", "title": "Радев пред Путин: Русия има място в АЕЦ “Белене” (Обзор)"}
{"url": "https://www.24chasa.bg/novini/article/7493531", "text": "Полицията в босненската Република Сръбска съобщи, че е задържан Н.С. от Баня Лука по подозрения за сескуален тормоз на 11-годишно дете, предаде \"Танюг\". Според местните медии става дума за бившия министър на просветата Ненад Сузич от Баня Лука. 69-годишният бивш министър е заподозрян, че дълго време е тормозил момиченцето, като докосвал различни части на тялото му и говорел, че не бива да казва на никого за това. За случая сигнализирало училището, в което учи детето, след което Сузич бил арестуван незабавно. Сузич работи като редовен преподавател по обща педагогика и методика на учебно-възпитателната работа във философския факултет в Баня Лука. Член е на Сръбската академия на образованието и Руската академия за социални и педагогически науки.", "date": "2019.06.06", "title": "Бивш мининистър в босненската Република Сръбска арестуван за педофилия"}
{"url": "https://www.24chasa.bg/novini/article/7493485", "text": "Русия няма интерес от прекалено повишаване на цените не петрола, заяви президентът Путин на среща с главните редактори на водещите руски и световни информационни агенции, предаде . \"Напълно ни устройва цена около 60-65 долара за барел. Нямаме нужда да гоним по-висока цена. И без това маржът ни е приличен, имайки предвид, че бюджетът ни е разчетен при цена от 40 долара за барел\". Той отказа да посочи дали Русия ще продължава да ограничава своето производството и през втората половина на годината, след като на този етап споразумението във формата \"ОПЕК +\" за намаляване на добивите е в сила до края на юни. Путин добави, че новото решение на предстоящата среща във формата \"ОПЕК +\" би трябвало да вземе предвид намаляващото производство в Иран и Венецуела, както и проблемите с доставките в Либия и Нигерия. Попитан дали вижда светлина в тунела на фона на острото политическо противопоставяне в последно време между водещите световни сили, Путин отговори, че изпитва известен оптимизъм след последния си разговор с американския президент Тръмп. Двамата лидери били единодушни, че парите, похарчени за оръжия, могат да бъдат използвани и за други цели. Съединените щати използват енергетиката като политическо оръжие. Това заяви изпълнителният директор на руската компания „Роснефт“ Игор Сечин по време на дискусия в рамките на Международния икономически форум в Санкт Петерберг. По думите на Сечин, въвеждането на санкции и заплахите за прилагането им влияят разрушително на пазарната екосистема на световната енергетика. Според него „златният американски век“ в енергетиката може да се окаже век на енергийния колониализъм за всички останали участници на пазара. „Трябва ли потребителите на енергия по света да стават заложници на непрестанната предизборна кампания в Съединените щати?“, попита реторично Сечин и добави: \"За оказването на натиск на петролния и газовия сектор Съединените щати избират онези страни, чиито бюджети се формират основно за сметка на доходите от износ на енергийни ресурси. Към прякото въздействие на санкциите се добавя и косвено. Например някои страни са оказват отрязани от помощта на Международния валутен фонд, който по този начин нарушава основополагащите принципи на работата си\".", "date": "2019.06.06", "title": "Путин: Напълно ни устройва цена около 60-65 долара за барел петрол"}
{"url": "https://www.24chasa.bg/novini/article/7493495", "text": "Скини - фосил на тревопасен динозавър, който е братовчед на диплодока, е изложен в луксозен парижки хотел, преди да бъде предложен за продажба на търг на 13 юни, предаде Франс прес, цитирана от БТА. Този скелет от юрския период, отпреди 150 милиона години, е дълъг 13 метра и висок 6,2 метра. Изложен е в хотел, близо до Парижката опера. Скелетът на въпросния зауропод с дълъг врат и опашка, едро тяло и малка глава е оценен на 1,2-1,8 милиона евро от аукционна къща, която и преди е организирала търгове с динозавърски скелети. Според редица палеонтолози фосилът е от зауропод от семейство Diplodocidae. Вероятно става въпрос за най-значимия открит от края на 19-и век екземпляр от Diplodocidae. Археолозите са попаднали на изключително добре запазения скелет по време на разкопки в Уайоминг през 2012 г. Съхранени са над 90 процента от цялостния скелет и 70 процента от черепа. Освен това по скелета има фрагменти фосилизирана кожа. Скини беше изложен два месеца на лондонското летище Хийтроу, преди да пристигне в Париж.", "date": "2019.06.06", "title": "Динозавърски скелет е изложен в парижки хотел, преди да отиде на търг"}
{"url": "https://www.24chasa.bg/novini/article/7493501", "text": "Румънският президент Клаус Йоханис заяви днес в края на срещата на върха на инициативата \"Три морета\" в Словения, че икономическото присъствие на САЩ в зоната е добър катализатор на сътрудничеството в региона, предаде агенция Медиафакс, цитирана от БТА. Румънският президент отбеляза също, че днешната среща е потвърдила целите на инициативата, които бяха набелязани на миналогодишната среща на върха в Букурещ. На пресконференция в конгресния център Бърдо в Словения Йоханис заяви, че инициативата \"Три морета\" подкрепя икономическото развитие на региона, засилвайки конвергенцията и европейската кохезия, както и трансатлантическите връзки. Йоханис отбеляза, че на първо място инициативата опитва да подсили конкурентността на икономиките в региона чрез максимализиране на регионалната свързаност. Като втора цел румънският президент посочи увеличаването на реалната конвергенция между страните членки на ЕС, което допринася за засилване на единството и кохезията на съюза, за да позволи продължаване на политиката на европейска интеграция като основа за укрепването на европейския проект. На трето място, според Йоханис, инициативата допринася за укрепването на трансатлантическите връзки. Той приветства присъствието на министъра на енергетиката на САЩ Рик Пери, който участва и в миналогодишната среща в Букурещ. \"Икономическото присъствие на САЩ в региона е истински катализатор на сътрудничеството в зоната, има стратегическа стойност и е основен елемент на трансатлантическото партньорство\", отбеляза румънският президент. \"Срещата на високо равнище и бизнес форумът, на които бяхме домакини през 2018 г., представляваха политическото и концептуално съзряване на инициативата \"Три морета\" и същевременно - преминаването й към прагматично развитие\", каза още Клаус Йоханис и изрази задоволство от интереса на Германия към Инвестиционния фонд на инициативата, както и от повишения интерес на европейските финансови институции. Председателят на Европейската комисия Жан-Клод Юнкер поздрави Словения за 15-та годишнина от присъединяването й към ЕС и отбеляза, че за периода 2022-2027 на равнище ЕК е предложен бюджет от 42,3 млрд. евро за подобряване на свързаността в Европа. Инициативата \"Три морета\" получи наименованието си от това, че обхваща територии между Балтийско, Черно и Адриатическо море. В проекта участват 12 държави от ЕС: Естония, Латвия, Литва, Полша, Чехия, Словакия, Австрия, Унгария, Словения, Хърватия, Румъния и България. Президентът Румен Радев участва във форума вчера. Срещата в Словения е четвъртата поредна за инициативата. Първата бе в Дубровник през 2016 г., втората - във Варшава през 2017 г., третата - в Букурещ през 2018 г.", "date": "2019.06.06", "title": "Клаус Йоханис в Словения: САЩ са добър катализатор на сътрудничеството в региона"}
{"url": "https://www.24chasa.bg/novini/article/7493528", "text": "Над 80 процента от старите сгради в България не са защитени от мълнии. За това алармират експерти пред  . И двете ударени от гръм къщи в Казанлък и Самоков в последните дни са без гръмоотводи. Подобна е ситуацията във Враца - един от районите с най-активна гръмотевичната дейност у нас. Домовете на хората масово не са защитени. От 2010 година всяка новопостроена сграда трябва да е с такава система. Срокът й на годност е средно 5 години. Експертът по мълниезащита инж. Христомир Иванов казва, че след това хората не взимат мерки за повторното обезопасяване. Опасността важи и за старите сгради. „Много пъти нашата гилдия сме искали да има контрол, да има орган, който да контролира – дори сме се обръщали към пожарна и аварийна опасност, но по-горните органи, които контролират нас, не се съгласиха”, заяви Христомир Иванов, Камарата на инженерите в инвестиционното проектиране. Той твърди, че над 80 процента от старите сгради в България не са защитени от мълнии. „Енергията на една мълния може да бъде съпоставена с енергията, произведена от 10 атомни електроцентрали като АЕЦ „Козлодуй”, макар и за мн кратко време – 300 милисекунди”, добави Иванов. От регионалното министерство отговориха, че не отговарят за въпроса с мълниезащитните уредби. Основният контрол е на собствениците. „Периодичните проверки се извършват от квалифицирани лица, компетентни в областта на проверката, от персонала на собственика или ползвателя на обекта или от външни специалисти”, казаха от министерството.", "date": "2019.06.06", "title": "Над 80% от старите сгради в България не са защитени от мълнии"}
{"url": "https://www.24chasa.bg/novini/article/7493502", "text": "Срещата с Владимир Путин бе изключително делова и продължи около час. Това разказа специално за “24 часа” депутатът Петър Кънев, който е един от участниците в нея. Президентът е бил придружен от министъра на външните работи Сергей Лавров, специалния си съветник Юрий Ушаков, министъра на промишлеността и търговията Денис Мантуров, министъра на енергетиката Александър Новак. “Деловите среди бяха представени от Алексей Милер - шеф на “Газпром”, и Дмитрий Лихачов на “Росатом”. Три теми бяха предмет на разговора - АЕЦ “Белене”, газовите доставки и оръжейните лицензи”, каза Кънев. “Пред президента руската страна потвърди интерес към АЕЦ “Белене” ако не като стратегически инвеститор, то в строителството и доставката на оборудването. Всички се съгласиха с това, че изграждането на ядрената централа е важно предвид екологичните проблеми в нашите тецове. Газовият хъб бе втората основна тема. Русия потвърди желанието си през нас да минава тръбата от Турция. Изразиха съжаление, че вместо ние да продаваме, ще вземаме от Турция, но уточниха, че са наясно за натиска от Европа. Третата тема беше за лицензите за оръжия, които продава България - открит въпрос вече над 20 г. Беше заявено,че има работещи решения, каквото е постигнато със Словакия например, разказа Кънев. Румен Радев е информирал Путин със задвижването на процедурата за АЕЦ “Белене”. Той го уведомил и за това, че вече купуваме втечнен газ от САЩ на цени с 15% под руските. И добавил, че е желателно “Газапром” да бъде по-гъвкав с цените, тъй като вече има алтернативи и пазарът се променя. Руската страна ни благодари, че поддържаме паметниците им. Уточнихме се, че догодина заедно ще отбележим 75 години от края на Втората световна война. Те изразиха задоволство и от това, че след дълъг застой вече има редовни заседания на българо-руската междуправителствена комисия”, каза още Кънев.", "date": "2019.06.06", "title": "Петър Кънев: Москва потвърди за АЕЦ  \"Белене\" и за газ през България"}
{"url": "https://www.24chasa.bg/novini/article/7493532", "text": "Лидерката на демократите в американския Конгрес Нанси Пелоси заяви, че предпочита да види Доналд Тръмп в затвора след загубата му на президентските избори догодина, а не той да става обект на процедура по импийчмънт, предаде Франс прес, цитирана от БТА. \"Не искам да го видя отстранен от президентския пост, искам да го видя в затвора\", е казала Пелоси на среща вчера при закрити врата с няколко високопоставени конгресмени демократи, съобщи днес в интернет сайта си медийната група \"Политико\". Пелоси изтъкнала, че разбира позицията на свои съпартийци за импийчмънт на президента Тръмп, но според нея моментът не бил подходящ за подобен ход, който социологическите проучвания сочат за доста непопулярен и който за момента е обречен на провал в Конгреса заради недостатъчна подкрепа от страна на републиканците. Демократите обсъждат каква линия да възприемат след публикацията на 18 април на доклада на специалния прокурор Робърт Мълър за руската намеса в американските президентски избори през 2016 г., отбелязва Франс прес. След дълго разследване Мълър заяви, че не е имало сговор между предизборния екип на Тръмп и Москва, но специалният прокурор не оневини президента по обвиненията във възпрепятстване на правосъдието. Мълър обаче не предложи на Тръмп да бъдат повдигани обвинения, тъй като той се ползва с президентски имунитет. Демократите, които имат мнозинство в Камарата на представителите (долната камара на Конгреса), започнаха серия от разследвания срещу Тръмп посредством контролираните от тях в Конгреса комисии. Опасявайки се от възможността процедурата по импийчмънт да провокира дълбоко разделение в Съединените щати на фона на предизборната кампания за президентските избори догодина, Нанси Пелоси заяви, че първо трябва да има неопровержими доказателства, че Тръмп е нарушил закона, за да се пристъпи към импийчмънт.", "date": "2019.06.06", "title": "Нанси Пелоси: Искам да видя Доналд Тръмп в затвора"}
{"url": "https://www.24chasa.bg/novini/article/7493536", "text": "Протестиращи в Дъблин днес изпратиха в небето над града голям балон на Тръмп като бебе, предаде Ройтерс. Шестметровият балон представя президента като оранжево бебе с памперс. Балонът беше транспортиран от активисти от Лондон и беше пуснат над парка, наречен Градината на спомена, посветена на всички, които са жертвали живота си за каузата на ирландската свобода. Очаква се на протеста в Дъблин да се съберат няколко хиляди души. Тръмп пристигна в Ирландия за втора нощувка в голф клуба в Дунбег, който притежава там, след като цял ден беше в Нормандия за честванията на 75-годишнината от съюзническия десант, поясни БТА. Първата му нощувка там беше след приключване на визитата във Великобритания.", "date": "2019.06.06", "title": "Огромният балон \"Тръмп като бебе\" се появи и в Дъблин (Снимки)"}
{"url": "https://www.24chasa.bg/novini/article/7493549", "text": "Гърция одобри промени в наказателния си кодекс, определяйки изнасилването като сексуален акт без взаимно съгласие, след като по-ранна версия на определението предизвика критики, че е твърде снизходителна към нарушителите, предаде Асошиейтед прес. Промяната, направена в последния момент днес в парламента, бе похвалена от активисти, според които тя облекчава бремето на доказателствата за жертвите. Според сегашното законодателство изнасилване е принудителен сексуален акт в резултат на насилие или заплаха за \"сериозна и директна опасност\", пише БТА. Промяната е част от по-широка реформа на наказателния кодекс, която намалява наказанията за някои тежки престъпления, но гарантира влизането на повече престъпници в затвора. Когато законът влезе в сила през юли, осъдените за изнасилване ще лежат между пет и 10 години зад решетките. Правозащитната организация \"Амнести интернешънъл\" приветства новото определение като \"историческа победа\" за жените в Гърция.", "date": "2019.06.06", "title": "Гърция промени определението за изнасилване в наказателния си кодекс"}
{"url": "https://www.24chasa.bg/novini/article/7493447", "text": "Отстранената кметица на „Младост” Десислава Иванчева, която е и под домашен арест, заяви в студиото на „Лице в лице” по  , че е лъжа твърдението, че има някакви папки с преписки от администрацията у дома си. Тя беше осъдена на първа инстанция на 20 години за искане на подкуп от строителен предприемач, като сега обжалва. Отстранената кметица получи и 1,2% подкрепа на изборите за Европейски парламент. Иванчева бе категорична, че не е носила никакви подобни документи у дома и показа протокол от обиск на дома й, където не е посочено подобно нещо – да са намерени документи от администрацията в дома й, по думите й. \"Не съм съгласна да се повтаря и потретва, че вкъщи са намерени папки на администрацията, това е пълна лъжа, повторена от Гешев, от Ваклин (който подаде сигнал срещу Иванчева - бел. на ред.) и от наблюдаващия прокурор също. Категорично отричам да има такива преписки”, заяви тя. Тя коментира, че прокурорите могат да лъжат по закон в залата, нарича се функционално лъжене, но извън нея – не. Според нея на първа инстанция ако имаш обвинителна присъда, не значи, че ще се потвърди на втора и трета. Тя обясни и че се е почувствала засегната от набеждаването и за фризьорка не защото има нещо против професията, а определението, че коафьор не може да стане кмет.", "date": "2019.06.06", "title": "Десислава Иванчева: Лъжа е, че са намерени папки у нас"}
{"url": "https://www.24chasa.bg/novini/article/7493446", "text": "Ученици и десетки други млади хора посетиха събитията от кампанията \"Бъди войник\" в Кюстендил. Това съобщиха от пресцентъра на Министерството на отбраната. \"Нашето послание към младите хора е: \"Елате при нас и изживейте приключението, и ако ви хареса, останете и се развивайте в армията. Ако не - излезте, но запазете за себе си дисциплината и всичко, което сте научили\", е казал пред медии в Кюстендил началникът на Щаба на Сухопътните войски бригаден генерал Николай Караиванов, който е присъствал днес на събитията от кампанията в града. \"Към настоящия момент армията се оттегли от много градове, но тя все още е фактор. Ние сме в състояние да решаваме много задачи, включително и в международен план\", е казал още бригаден генерал Николай Караиванов. Той е споделил, че в Сухопътните войски са нужни около 2500 души, като в момента се обявява конкурс за 250 военнослужещи. Караиванов е посочил, че в Сухопътните войски работят много за екипировката на военнослужещите. По думите му в момента международните ни мисии използват експериментално изключително съвременно облекло и защитни средства. Надяваме се то да бъде въведено, за да може хората да изпълняват своите задължения при пълна защита, е казал още бригаден генерал Николай Караиванов. В Кюстендил много млади хора са проявили интерес към информационната борса и показаната техника, въоръжение и оборудване на Сухопътните войски. Те са имали възможност да се запознаят с възможностите и условията за кандидатстване за военна служба. По традиция кампанията \"Бъди войник\" в Кюстендил е завършила с концерт на Представителния ансамбъл на Въоръжените сили и Представителния духов оркестър на Сухопътните войски.", "date": "2019.06.06", "title": "\"Бъди войник\": Изживейте приключението, ако ви хареса, останете в армията (Снимки)"}
{"url": "https://www.24chasa.bg/novini/article/7493457", "text": "Словенски митничари откриха на летището в Марибор около 500 бутилки скъпа мексиканска текила, скрити в товарен самолет, пристигнал от Украйна, предаде агенция \"Хина\". Екипажът на самолета твърдял, че няма нищо за деклариране, но при оглед на самолета били открити 354 бутилки текила \"Дон Хулио 1942\", скрити в пилотската кабина, тоалетната и под брезент в товарния отсек на самолета. При допълнителна проверка с полицейско куче били открити още 126 бутилки, скрити в пода на самолета. Стойността на заловената стока е 72 000 евро. Словенските власти ще предприемат наказателни мерки срещу компанията, отговаряща за товара.", "date": "2019.06.06", "title": "Митничари в Словения откриха 500 л контрабандна текила в товарен самолет"}
{"url": "https://www.24chasa.bg/novini/article/7493462", "text": "Тихомир Тодоров е новият председател на Съвета на директорите на „Пристанище Варна”, научи  Досегашният шеф на съвета Димитър Атанасов е назначен за зам.-председател. От министерството на транспорта, което е принципал на пристанището, потвърдиха за Радио Варна, че има промяна в състава на Съвета на директорите. Промяната вече е отразена в сайта на пристанището", "date": "2019.06.06", "title": "Тихомир Тодоров е новият председател на Съвета на директорите на „Пристанище Варна”"}
{"url": "https://www.24chasa.bg/novini/article/7493342", "text": "Време е българското правителство да бъде по-активно и не толкова срамежливо, а да подходи към преговори за цената на руския газ в България. Това заяви президентът Румен Радев пред журналисти в Константиновския дворец в Санкт Петербург, след срещата си с руския президент Владимир Путин. Енергетиката е една от темите, обсъдени по време на разговора. Има промяна в ситуацията на газовата карта на Европа относно цени, доставчици, възможности за диверсификация, коментира Румен Радев. Той припомни, че миналата седмица имаме договор за закупуване на втечнен газ от Америка през терминал от Гърция на конкурентна цена и по-изгодна от тръбния газ, който получаваме от Русия, и отбеляза, че има голям спад на цената на газа в борсите в Западна Европа, предаде БТА. Радев е поставил този въпрос на срещата, на която е присъствал и генералният директор на \"Газпром\". По думите му Путин е бил много ясен, че този въпрос е изцяло в сферата на отговорностите на \"Газпром\". Не изземвам по никакъв начин функциите на правителството - преговорите са негова задача, отварям врата, коментира президентът. Трябва да имаме вече много по-гъвкави механизми за договаряне, за актуализация на договори и за ценообразуване, отбеляза Радев. Много ясно поставих и въпроса да търсим сближаване на нашите интереси, коментира той. Очаквам правителството по-бързо да се мобилизира и да търси решение за снижаване на цената на природния газ в България, защото от това зависят и \"Топлофикация\", и домакинства, и цената на стоки от първа необходимост, и българският бизнес като конкурентоспособност, посочи Румен Радев. За АЕЦ \"Белене\" Радев припомни, че решението на българския парламент и правителство е да започне процедурата без държавни гаранции и допълни, че руската страна продължава да настоява, че в такъв проект трябва да има държавни гаранции. Ясно обясних, че става въпрос за много дългосрочен проект, който ще бъде готов поне след 10 години и дотогава анализите са трудна задача, но българската държава не може да поеме този финансов риск към момента, коментира Радев и отбеляза, че оттук нататък е въпрос на стратегически инвеститори. Руската страна има желание да участва като страна, която държи технологията на тези реактори и тяхната безопасност, това е минимумът на тяхното участие, допълни той. В отговор на въпрос във връзка с руското участие в поддържането на българската бойна техника Румен Радев каза, че темата е била поставена на срещата и посочи, че руската страна има готовност да продължим нашите отношения, докато България има решимост да поддържа руска техника. А знаете, че това няма да приключи скоро, защото модернизацията и цялостното превъоръжаване със западна военна техника отнема много години, гълта много ресурси, тъй че ние по най-добрия начин трябва да поддържаме това, което имаме в момента, коментира Радев.", "date": "2019.06.06", "title": "Радев: Правителството ни да не е срамежливо, да преговаря за цената на руския газ"}
{"url": "https://www.24chasa.bg/novini/article/7493361", "text": "\"Европейският съюз може да обяви пауза в разширяването си със страните от Западните Балкани, преценявайки, че мнозинството граждани на съюза не биха желали приемането на бедни и институционално пренатоварени членки\", пише виенският вестник \"Пресе\", цитиран от медиите в Северна Македония, предаде БТА. Според автора Оливер Грим в такъв случай страните от Западните Балкани може да формират Балкански съюз по примера на ЕС. Той обаче уточнява, че това няма за цел повторно обединение на части от някогашната СФРЮ. Вестникът посочва и част от задълженията, които трябва да поеме регионът: \"В срок от 10 години да изградят Западнобалкански съюз по примера на ЕС - премахване на границите, общ пазар с четири основни свободи, обща енергийна политика, обща политика в сферата на телекомуникациите, на транспорта, на граждански права\", пише \"Пресе\". Едва след това ще може целият регион да бъде приет като цяло в ЕС. По този начин ще се премахне възможността някоя от страните да блокира или да \"рекетира\" присъединяването на друга, допълва авторът и дава като пример блокада на Албания от страна на Сърбия. Това не е първият текст във вестника, в който пише за червена светлина от ЕС за страните от Западните Балкани. \"Пресе\" по-рано публикува текст, в който пише, че най-вероятно Северна Македония и Албания това лято няма да получат дата за начало на преговори за членство.", "date": "2019.06.06", "title": "В Австрия: Страните от Западните Балкани \nможе да се обединят в Балкански съюз"}
{"url": "https://www.24chasa.bg/novini/article/7493373", "text": "Все още не е ясно дали има изгорели документи, печати, компютърна техника и др. при   Щетите тепърва ще се описват. Огънят избухна около 17 ч след късо съединение, вероятно причинено от проливен дъжд, който е намокрил електрически кабели. Два екипа огнеборци потушиха пламъците. Движението в двете посоки през пункта е спряно и от МВР съветват пътуващите за Северна Македония да се отправят към другите пунктове. ", "date": "2019.06.06", "title": "Не е ясно дали има изгорели документи при пожара на ГКПП Златарево"}
{"url": "https://www.24chasa.bg/novini/article/7493381", "text": "Шведски учени установиха, че кучетата усещат, когато стопаните им преживяват тежък период, и също се стресират, съобщи Асошиейтед прес. В изследването са участвали 58 души, притежаващи бордър колита или шетландски овчарки. Учените са изследвали косми от хората и кучетата им, като са проверявали нивата на хормона кортизол, който се освобождава в кръвта като реакция на стрес и се абсорбира от фоликулите на космите, предава БТА. Лина Рот и екипът й от университета в Линшопинг установиха синхрон в нивата на кортизол на хората и кучетата им, както през зимата, така и през лятото. Специалистите не могат да обяснят причината. Те предполагат, че тя е във връзката, която се образува между човека и най-добрия му приятел. Кучетата \"се заразяват\" от стреса на стопанина си, защото той играе голяма роля в живота им. Хората могат да намалят стреса на любимците си, като си играят повече с тях, съветват учените.", "date": "2019.06.06", "title": "Кучетата \"се заразяват\" от стреса на стопанина си"}
{"url": "https://www.24chasa.bg/novini/article/7493380", "text": "Сръбският модел Таня Дукич е била пребита от приятеля си в Истанбул, съобщи самата тя, цитирана от турската телевизия СиЕнЕн-Тюрк. Дукич, която живее от две години в Истанбул, е подала жалба в полицията. Телевизия СиЕнЕн-Тюрк публикува снимки на модела, на които се виждат множество наранявания и охлузвания по лицето и цялото й тяло. По думите на Дукич тя била пребита от турския си приятел на 2 юни вечерта, след като между двамата се разразил скандал, повод за който станал ревността на Чагръ Т. Освен тежкия побой, нанесен от мъжа, той е опрял нож в гърлото на модела и я е държал заключена в стая в апартамента му цяла нощ, допълни БТА.", "date": "2019.06.06", "title": "Сръбският модел Таня Дукич е била пребита от приятеля си в Истанбул (Снимки)"}
{"url": "https://www.24chasa.bg/novini/article/7493408", "text": "Малко след 17 часа днес в РДПБЗН-Благоевград е получен сигнал за пожар в сградата на ГКПП Златарево, общ. Петрич. На място са изпратени 2 пожарни автомобила със 7 човека личен състав, съобщиха от МВР. Огънят е локализиран, установено е, че е тръгнал от ел. табло на първия етаж. Причинени са материални щети, няма пострадали хора. За следващите 24 часа пропускането през пункта е преустановено. Пътуващите за Македония ще бъдат пренасочвани към съседни гранични пунктове, с Република Северна Македония те са ГКПП Станке Лисичково и ГКПП Гюешево.", "date": "2019.06.06", "title": "Заради пожара затвориха ГКПП Златарево за 24 часа (Видео)"}
{"url": "https://www.24chasa.bg/novini/article/7493421", "text": "Руският президент Владимир Путин за пореден път отрече категорично правителството му да се намесило в президентските избори в САЩ през 2016 г. и подчерта, че Москва няма никакво намерение да се меси и в бъдещи избори, предаде Асошиейтед прес, цитирана от БТА. \"Не сме се месили, не се месим и няма да се месим в каквито и да било избори\", каза Путин в отговор на въпрос на АП по време на среща в Санкт Петербург днес с ръководители на международни информационни агенции.", "date": "2019.06.06", "title": "Путин: Русия не се е месила в изборите в САЩ и никога няма да го направи"}
{"url": "https://www.24chasa.bg/novini/article/7493432", "text": "Над 150 деца бяха евакуирани днес от детска градина в южна Румъния, след като дворът й бе наводнен, а водата е на път да проникне в сградата, съобщава агенция \"Медиафакс\". По думите на говорителката на окръжния Инспекторат за извънредни ситуации Мадалина Епуре, от детска градина в Басков, окръг Арджеш, са евакуирани всички деца с микробус и отведени в двора на училището, откъдето ще бъдат прибрани от родителите. \"Евакуирани са 154 деца. Водата е почти до стълбите\", заяви говорителката. При евакуацията пожарникарите са били подпомагани от възпитателките. В окръг Арджеш е обявен жълт предупредителен код за лошо време. Още две населени места в окръга - Питещ и Къмпулунг, са засегнати от наводнения. В западния окръг Тимиш е обявен червен код за опасност от наводнения, заради повишеното ниво на река Бега. Десетки домове в пет селища в окръга се озоваха днес под вода, а четирима възрастни хора бяха евакуирани с лодки от наводнените им къщи.", "date": "2019.06.06", "title": "Над 150 деца евакуирани от детска градина в Румъния заради наводнения"}
{"url": "https://www.24chasa.bg/novini/article/7493434", "text": "Работодатели могат да получат до 10 000 лв., за да приспособят едно работно място за човек с трайни увреждания в трудоспособна възраст. Същата сума може да бъде отпусната и за оборудване на всяко ново работно място, съобразно заболяването на работника. Тези стимули са заложени в Националната програма за заетост на хората с увреждания, която беше одобрена днес от Националния съвет за хората с увреждания. Това съобщиха от пресцентъра на Министерството на труда и социалната политика. По нея с до 10 000 лв. ще се финансират и проекти за осигуряване на достъп до съществуващи или разкривани нови работни места за хора с трайни увреждания в трудоспособна възраст. Кандидатите ще подават предложенията си до Агенцията за хората с увреждания. Получилите финансиране трябва да запазят заетостта на наетите хора за не по-малко от 36 месеца след сключването на договора за предоставяне на средствата. По програмата ще се отпускат и средства за квалификация и преквалификация, както и за обучение за професионално и служебно развитие на хора с увреждания. За тази цел работодателите ще могат да получат до 200 лв. за един работник. На днешното си заседание Националният съвет за хората с увреждания е разгледал още няколко проекта на нормативни актове, чиято цел е насърчаването на заетостта на хората с увреждания. Сред тях са методика за финансиране на проекти за започване и развитие на самостоятелна стопанска дейност на хората с увреждания; методика за финансиране на целеви проекти на специализирани предприятия и кооперации на хората с увреждания; методика за финансиране на проекти за рехабилитация и интеграция на хората с увреждания; и методика за финансиране на проекти за изграждане на достъпна архитектурна среда за хората с увреждания на културни, исторически и спортни обекти. Одобрени са били и проектът на правилник за дейността и организацията на работа на Националния съвет за хората с увреждания, както и проект на наредба за реда за осъществяване на контрол върху изразходването на средствата от възстановени осигурителни вноски на работодатели.", "date": "2019.06.06", "title": "До 10 000 лева за фирми, приспособили работно място за човек с увреждане"}
{"url": "https://www.24chasa.bg/novini/article/7493414", "text": "Доживотна присъда бе произнесена в най-големия процес срещу сериен убиец в следвоенната история на Германия - медицинския работник Нилс Хьогел, в Олденбург в четвъртък. 42-годишният санитар бе обвинен в убийството на 100 свои пациенти, но съдът прие доказателствата само за 85-има от тях. Самият Хьогел призна за 43-ма. Хьогел вече бе осъден веднъж доживот за двойно убийство на свои пациенти. Разследващите двата смъртни случая обаче установили, че в смените на Хьогел в болницата, в която работил години наред, има твърде много смъртни случаи, които си приличат. В крайна сметка медицинският работник признал, че нарочно е инжектирал с коктейли от различни тежки лекарства пациентите си, за да ги докара до кома, след което да ги “върне обратно към живота” и да получи похвала в работата. Така блестял като спасител, докато и управата не започнала да се съмнява, че твърде често пациентите му имат нужда от реанимация. Съдът определи убийствата като особено тежки, което означава, че Хьогел не може да бъде освободен при никакви условия предсрочно, преди да са минали 15 години от излежаването на присъдата. Той има и доживотна забрана да работи по професията си. В Германия повечето доживотни присъди се преразглеждат след 20 години и само при най-тежките случаи, за които се смята, че все още представляват опасност за обществото, присъдата си остава в сила докрай. В случая с Нилс Хьогел самият съдия заяви, че серийните убийства са надхвърлили всичко, което той е виждал в практиката си. Хьогел е минал през медицински тестове, които са установили личностна деформация. Той не е способен на емпатия, съчувствие, срам, чувство за вина или разкаяние, установяват психиатрите. Въпреки това е вменяем и може да понесе изцяло тежестта на закона. В сряда дори защитата му поиска доживотен затвор за клиента си. Самият Хьогел пък се обърна към роднините на убитите и се извини за това, което им е сторил. Те обаче отхвърлиха думите му като заучени и неискрени. Нилс Хьогел работи между 2000 и 2005 година в клиниките в Олденбург и Делменхорст. Там той инжектира на пациентите си смъртоносни дози лекарства, като застрашава живота им. Веднага след инжектирането започва реанимация. Целта му е била единствено да впечатли колегите си. За съжаление, близо 100 пъти не му се удава да спаси пациентите си.", "date": "2019.06.06", "title": "Санитар, убил 85 пациенти, осъден до живот в Германия (Обзор)"}
{"url": "https://www.24chasa.bg/novini/article/7493448", "text": "Сръбското правителство днес взе решение да обяви режим на стихийно бедствие заради обилните валежи и преливането на реки в централните райони на страната. Това съобщи правителствената пресслужба, цитирана от ТАСС и БТА. Заради обилните валежи и преливането на реки, при което бяха нанесени големи материални щети в редица общини, правителството взе решение да обяви режим на стихийно бедствие, се казва в съобщение на пресслужбата. 60-годишен мъж загина заради наводненията в района на град Тръстеник (Централна Сърбия). Мъжът потеглил с трактор, за да огледа щетите от водите в полето, при което бил завлечен от придошли води с трактора му. Специалистите заявяват, че водата в централните райони постепенно намалява, но заради силните дъждове ситуацията продължава да е сложна. Потопени са били 600 обекта, унищожени са 16 моста, блокирано е движението на 20 места, унищожени са посеви в полетата. Части на сръбските въоръжени сили се присъединиха към усилията за оказване на помощ на пострадалите. Тежка е ситуацията заради обилните валежи и в съседна Босна и Херцеговина, информира ТАСС.", "date": "2019.06.06", "title": "Сърбия обяви режим на стихийно бедствие заради обилните валежи"}
{"url": "https://www.24chasa.bg/novini/article/7493471", "text": "Папа Франциск одобри т.нар. \"италианска поправка\" в молитвата \"Отче наш\". В новото издание на богослужебна книга на католическата църква е направена корекция в превода на италиански на молитвата \"Отче наш\". Тя ще влезе в сила след няколко месеца, колкото е нужно за отпечатването и разпращането на книгата, пише  . Според Евангелие от Матей текстът идва директно от Исус Христос, който отговаря на въпроса на учениците си да ги научи как да се молят. В края на молитвата се казва \"и не ни въвеждай в изкушение...\" (не введи нас во искушение), но през последните години в църквата се оформи дебат, че това създава впечатление, че Бог въвежда човеците в изкушение. Затова през 2017 г. папата заяви, че има нужда от по-точен превод на латинското Et ne nos inducas in tentationem. Новият текст е \"и не позволявай (не ни предавай) да се поддадем на изкушение\". Това е същото като корекцията в превода на френски, договорена от френските епископи през март 2019 г. и приета от френскоезичните протестантски църкви - от Ne nous soumets pas à la tentation фразата е променена на Ne nous laisse pas entrer en tentation. Тя ще влезе в сила на 3 декември. Според италианското католическо издание Avvenir върху поправката в италианската версия е работено 16 години. Франциск е казвал, че фразата от молитвата е неточна, тъй като не Бог отвежда хората към грях: \"Не Бог ме хвърля в изкушение и гледа как пропадам. Той не прави това, а ми помага веднага да се вдигна.\"", "date": "2019.06.06", "title": "Папата одобри \"италианска поправка\" в молитвата \"Отче наш\""}
{"url": "https://www.24chasa.bg/novini/article/7493340", "text": "Американският президент Доналд Тръмп каза днес, че според него Иран иска да участва в преговори и той ще е готов за такива разговори, а френският президент Еманюел Макрон подчерта, че Париж и Вашингтон споделят едни и същи цели по отношение на Техеран, предаде ДПА. Макрон и Тръмп подчертаха, че не желаят Иран да се сдобие с ядрено оръжие. Макрон каза, че двете страни искат също да ограничат иранската програма за балистични ракети, да \"сдържат\" активността на Иран в Близкия изток и да постигнат мир в региона. Двамата лидери се опитаха да заобиколят враждата си във връзка с ядрената сделка от 2015 г., от която миналата година Тръмп се оттегли едностранно, въпреки усилията на Европа да спаси споразумението, предава БТА. Иран продължава да зачита сделката, обяви наскоро Международната агенция за атомна енергия. Макрон посочи, че споровете между Франция и САЩ са само по \"технически\" въпроси и изтъкна необходимостта от започване на преговори с Техеран. \"Не мисля, че имаме различия по отношение на Иран\", каза Тръмп. Той каза още: \"Те се провалят като държава. Не искам да се провалят като държава. Разбирам, че искат да преговорят и ако искат да преговарят, хубаво, ще преговаряме\". Макрон и Тръмп направиха изявления преди двустранните им разговори в западния френски град Каен. Преди това двамата присъстваха на церемония по случай 75 години от десанта в Нормандия, предаде Ройтерс.", "date": "2019.06.06", "title": "Тръмп и Макрон споделят общи цели\nпо отношение на Иран"}
{"url": "https://www.24chasa.bg/novini/article/7493321", "text": "\"Не бих го нарекъл популизъм, а емоционална реакция на популизма на Корнелия Нинова\". Така коментира в студиото на \"Още от деня\" по лидерът на ВМРО Красимир Каракачанов предложението на ГЕРБ за намаляването на партийните субсидии на 1 лев на глас . \"Предстои предложението да мине на обсъждане в пленарната зала, трябва да се търси приемлив за обществото вариант. Предполагам, че ще има и контрапредложения\", добави Каракачанов. Той каза, че преди ВМРО са предлагали таван на субсидията от 6 лева и горна граница от 5 милиона на година. Според Каракачанов опасенията, че подобно драстично намаляване на субсидията може да направи партиите зависими от олигарси, са основателни. По неговите думи европейските избори са показали, че коалицията \"Обединени партриоти\" може да съществува и поотделно. Въпреки това, той уточни, че до момента въпросът за оттеглянето на Волен Сидеров като председател на парламентарната група на коалицията не е повдигнат. \"Ако така продължават нещата, тя ( ) несъмнено ще се постави - кой е в коалицията и кой не е в коалицията\", сподели Каракачанов. \"Няма да потърся аз диалог с \"Атака\", ако те го инициират - няма да откажа\", добави той по повод търканията в коалицията на Патриотите. Каракачанов обясни, че е започнал процес по обновяване на българската авиация, тъй като последния нов самолет в българската авиация - МиГ-29, е закупен през периода май-октомври 1989 г. Относно цената на изтребителите F-16, Каракачанов заяви: \"Смятам, че има една финансова граница, която е около 2 милиарда лева, след което трудно ще е да бъде поета чисто финансово. Тъй като този самолет освен да го закупиш с въоръжението и оборудването, има и поддръжка.\" Военният министър обясни, че Конгресът с гласуването си тази седмица само е определил тавана, до който правителството на САЩ има право да продава оръжия на България - 1,6 милиарда. \"Слушах разни приказки, че купувам американски самолети, за да нападам в Русия. Нелепици\", каза още той в качеството си на военен министър. \"Самолетът е скъпа техника, не е като да отидеш в автокъща да си вземеш кола, продължителен и доста сложен процес. Идеята за нови самолети е от 2004 г. и досега не е реализирана по различни причини\", сподели той. \"Като сравним трите оферти, Ф-16 е най-добрият изтребител\", изрази убеждението си Каракачанов. ", "date": "2019.06.06", "title": "Каракачанов за субсидията от 1 лев: Емоционална реакция на популизма на Нинова (Обновена)"}
{"url": "https://www.24chasa.bg/novini/article/7493302", "text": "Съветът на ЕС упълномощи днес Европейската комисия да води преговори с Вашингтон за ускорен достъп до електронни доказателства при разследването на престъпления. ЕС очаква да може да получава достъп до имейли и други документи, съхранявани в облак, както и данни на доставчиците на услуги, установени в САЩ, в срок до 10 дни от подаването на заявка. Засега подобен достъп се дава на европейските следователи на доброволна основа и за около 10 месеца, се отбелязва в съобщение на Съвета. Законодателството на САЩ невинаги позволява на дружествата да предоставят исканите данни направо на европейските власти. Съветът очаква ЕК да пристъпи към преговорите скоро.", "date": "2019.06.06", "title": "ЕК иска от САЩ ускорен достъп до имейли и други електронни данни"}
{"url": "https://www.24chasa.bg/novini/article/7493241", "text": "Петричанин бе осъден на пробация за закана с убийство на свой роднина. Двамата се скарали на 23 май м.г. и Е. Р. извадил нож и порязал в областта на корема Ж. Р. Заканил му се с думите \"Ки те разпоря, ки те заколя и ки те излежа, ки те вкарам в гробището\". Подсъдимият Е. Р. сключил споразумение с прокуратурата, одобрено от районния съд. Виновният получи наказание пробация, което се изразява в задължителна регистрация за срок от 1 година, с явяване и подписване пред пробационен служител два пъти седмично, както и безвъзмезден труд в полза на обществото, в размер на 100 часа, за срок от 1 година. Е. Р. ще трябва да плати и по сметка на ОД на МВР-Благоевград 352 лева разноски по делото.", "date": "2019.06.06", "title": "100 часа ангария ще отработи петричанин за закана \"Ки те разпоря, ки те заколя\""}
{"url": "https://www.24chasa.bg/novini/article/7493106", "text": "Метеорологичен радар засече ято калинки, голямо колкото облак, над Сан Диего, съобщи Асошиейтед прес. Ятото е било широко 129 км. Калинките са летели на височина от 1525 м до 2745 м, като най-концентрираната група е била около 16 км, а встрани от нея насекомите са били разпръснати, предава БТА. Какъв вид са били калинките, не е известно. Един от тях - Hippodamia convergens, мигрират от Сиера Невада до долините, където се хранят с листни въшки и снасят яйца.", "date": "2019.06.06", "title": "Радар засече ято калинки, широко 129 км (Видео)"}
{"url": "https://www.24chasa.bg/novini/article/7493126", "text": "Израелският премиер Бенямин Нетаняху назначи Амир Охана - депутат и негов съпартиец от консервативната партия \"Ликуд\", за временен министър на правосъдието. Охана е първият член на правителство в еврейската държава с открита хомосексуална ориентация, предаде ДПА, цитиран от БТА. 43-годишният Охана се смята за доверено лице на Нетаняху и подкрепи приемането на закон, който дава на партийния лидер имунитет срещу наказателно преследване. Срещу Нетаняху се водят три разследвания за корупция, но той отрича всички обвинения. Охана е завършил право и в миналото е работил в прокуратурата. Като политик обаче се е обявявал за ограничаване на правомощията на съдебната власт и за засилване на изпълнителната власт. Той наследява на поста Аелет Шакед, която беше уволнена миналата седмица заедно с министъра на образованието, след като тяхната партия Нова десница не премина изборния праг на изборите на 9 април. Министерството на правосъдието трябваше да отиде при Бецалел Смотрич от Съюз на десните партии, но той отпадна, защото направи изявление, че Израел трябва да се управлява според еврейските религиозни закони. По-рано тази година израелският главен прокурор каза, че е склонен да повдигне обвинения срещу Нетаняху за подкупи, измами и злоупотреба с доверие и насрочи съдебното изслушване по въпроса за началото на октомври. Искане на Нетаняху до главния прокурор за отлагане на изслушването е било отхвърлено, съобщиха днес израелски медии. До понеделник Нетаняху трябва да потвърди дали ще се яви на него. След изслушването главният държавен обвинител Авишай Манделблит ще вземе решение дали да повдигне обвинения срещу Нетаняху. В момента Нетаняху е начело на преходно правителство. Парламентът гласува за саморазпускането си, след като премиерът не успя да сформира коалиция след победата си на априлските избори. Предсрочните избори ще има на 17 септември.", "date": "2019.06.06", "title": "Нетаняху назначи хомосексуален за министър на правосъдието"}
{"url": "https://www.24chasa.bg/novini/article/7493122", "text": "България е член на ЕС и НАТО, но това не изключва развитието на интензивни отношения с Руската федерация, заяви президентът Румен Радев в началото на срещата си с руския президент Владимир Путин днес в Константиновския дворец в Санкт Петербург, предава БТА. Нашата втора среща за такъв кратък период е ясен сигнал за новата динамика в двустранните отношения, които се базират на дълбоки исторически, културни и духовни връзки, посочи Радев и допълни, че това е сигнал, че двете страни желаят да развият тези отношения интензивно и конструктивно на взаимноизгодна основа. Българският президент отбеляза добрите отношения на ниво правителство и на ниво парламенти на двете страни и посочи добрите отношения в областта на културата, науката образованието, туризма. Стратегически партньори сме в областта на енергетиката и имаме потенциал това сътрудничество да се задълбочава, каза българският президент. Знаете, че вече придобихме два руски реактора, това означава и предполага, че Русия има място в изграждането на бъдещата ядрена централа, независимо кой ще спечели търга за стратегически инвеститор, коментира Радев. В областта на газовите доставки и транзит също имаме дългогодишно партньорство. Искам по-подробно да ви запозная с това, че България продължава да модернизира и разширява своята газопреносна мрежа, с планове за изграждане на газоразпределителен център, газова борса, в ход е изграждането на интерконектори с нашите съседи, отбеляза той. Руският президент Владимир Путин посочи, че отношенията между Русия и България постепенно се възстановяват и допълни, че започваме да използваме резервите за активизиране на двустранните ни отношения.", "date": "2019.06.06", "title": "Путин: Отношенията между България и Русия постепенно се възстановяват"}
{"url": "https://www.24chasa.bg/novini/article/7493134", "text": "Важно е европейските граждани и предприятия да имат доверие в онлайн средата. Без това доверие няма да можем да бъдем лидери в областта на цифровите иновации. Нашият европейски подход към постигането на тази цел е ясен и има три взаимосвързани направления: киберсигурността, неприкосновеността на личния живот и използването на електронна идентификация. Всички трябва да поемем своята част от отговорността, за да успеем в реализирането на тази цел. Това заяви комисарят по цифровата икономика и общество Мария Габриел по време на Парижката седмица за киберсигурност, която се провежда във френската столица, цитирана от представителството на ЕК в България. Европейският форум на цифровата икономика събра министри и парламентаристи, главни изпълнителни директори и други високопоставени лектори за дебат относно политиката на ЕС в областта на киберсигурността. Българският еврокомисар подчерта, че един от най-важните инструменти е законодателството на ЕС относно електронната идентификация и удостоверителните услуги eIDAS. На практика то цели да осигури безпрепятствено и безопасно взаимодействие между предприятията, гражданите и публичните органи и признаване на електронната самоличност в цяла Европа. Мария Габриел посочи на второ място, че е важно поверителността на съобщенията също да бъде ефективно защитена. Тя припомни, че Европейската комисия предложи актуализиране на директивата за неприкосновеност на личния живот и електронните съобщения и в момента предложението се обсъжда от държавите членки. Що се отнася до киберсигурността, Мария Габриел отбеляза, че всички държави членки са изправени пред едно и също предизвикателство, породено от атаки във виртуалния свят. „Европа се нуждае от инфраструктура и промишлен капацитет, за да се защити. Трите стълба на нашия стратегически подход – укрепване на устойчивостта на информационните системи, намаляване на киберпрестъпността и укрепване на политиката ни в областта на киберсигурността и отбраната, ръководеха работата ни през последните две години. Изградихме добри основи за киберсигурност и не трябва да отслабваме темповете“, заяви българският еврокомисар. Тя открои няколко от ключовите моменти в процеса – влизането в сила на директивата за мрежова и информационна сигурност, новият закон за киберсигурност със засилен мандат на агенцията за киберсигурност ENISA и създаването на европейска рамка за сертифициране на киберсигурността. Вече е поставено началото на европейска мрежа от национални центрове за киберсигурност, в която силно е представена и България. Предложение на Мария Габриел е и създаването на Европейски експертен център по киберсигурност, който да координира инвестициите в технологии за киберсигурност. Към момента се водят междуинституционалните преговори, като целта на българския еврокомисар е да се постигне политическо споразумение до октомври тази година. „Работихме упорито, за да поставим основите на една конкурентоспособна, етична и сигурна цифрова Европа. Но това е само началото и трябва да гледаме към бъдещето с решителност. Цифровата трансформация на Европа със сигурност носи възможности, но също така и потенциални предизвикателства, които ще изискват отговор от страна на политиците. Способността на Европа да се справи с тях несъмнено ще бъде водеща цел през следващите години. Само заедно ще изградим силна Европа, в която сигурността онлайн е важна колкото сигурността офлайн. Такава, каквато нашите граждани и предприятия заслужават“, каза в заключение българският еврокомисар по цифровата икономика и общество Мария Габриел.", "date": "2019.06.06", "title": "Габриел: Важно е граждани и предприятия да имат доверие в онлайн средата"}
{"url": "https://www.24chasa.bg/novini/article/7493145", "text": "Движението в района на 48-49 км на автомагистрала „Тракия“ и в двете посоки ще се извършва временно само в аварийна лента, съобщиха от АПИ. Причината е, че тир е самокатастрофирал в средната разделителна мантинела. При инцидента няма пострадали. Служители на Областната дирекция на МВР - София са на място и регулират движението. Остава ограничено движението в двете ленти при км 49, в посока Бургас, а трафикът се пренасочва в аварийната лента. Необходимо е шофьорите в участъка да се движат с повишено внимание като спазват указанията на \"Пътна полиция\". Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. Сигналът за пътното произшествие е получен около 16.30 часа.", "date": "2019.06.06", "title": "Катастрофирал тир затвори едната лента на \"Тракия\" на 48-я км"}
{"url": "https://www.24chasa.bg/novini/article/7493148", "text": "Извършител на кражба на пари от кутия за дарения на Евангелската църква в с. Кавракирово е предаден на съд, съобщиха от пресцентъра на прокуратурата. Обвиняемият О. живее в с. Кавракирово, община Петрич. В съседство с дома му на ул. „Пейо Яворов“ се намира фургон, приспособен като помещение за извършване на религиозни дейности на Евангелската църква. Мъжът многократно минавал покрай него и знаел, че вътре имало метална кутия, в която се събирали дарения. За фургона отговарял дякон в Евангелската църква в гр. Сандански. На 07.03.2019 г. Р. О. решил да проникне във фургона и да извърши кражба на пари. За целта изчакал да се стъмни и огледал обекта. Установил, че същият бил заключен с два катинара. Обвиняемият се снабдил от свой роднина с ножица за рязане на метал, с която вечерта прерязал катинарите. Влязъл в помещението и взел металната кутия за дарения. Занесъл кутията в необитаема къща в центъра на с. Кавракирово. Там отворил кутията и преброил парите, чиято обща сума – банкноти и монети, била 700 лева. Р.О. ги прибрал и изхвърлил кутията в комина на изоставената сграда. На следващия ден жители на селото видели, че катинарите на вратата на фургона били срязани и се обадили по телефона на дякона на църквата, който веднага пристигнал на място. Била установена кражба на кутията с даренията и информиран кмета на с. Кавракирово за извършеното престъпление. Той от своя страна сигнализирал служителите на РУ на МВР гр. Петрич. Междувременно през следващите дни обвиняемият изхарчил всички откраднати пари. В хода на разследването, бил установен извършител на престъплението. Р.О. направил пълни самопризнания и отвел полицаите в изоставената постройка, като им показал изхвърлената кутия, в която се събирали даренията. Предстои делото да продължи в съда.", "date": "2019.06.06", "title": "Съдят мъж, обрал кутия за дарения от църква в  с. Кавракирово"}
{"url": "https://www.24chasa.bg/novini/article/7493153", "text": "Софийска районна прокуратура повдигна обвинение и задържа лице за отправена закана с убийство в жилище в столицата, съобщиха от държавното обвинение. С. на 25 г. е привлечен към наказателна отговорност за извършено от него престъпление. На 05.06.2019 г., около 01.00 – 01.30 часа, в апартамент в София на ул. „21 век“, се заканил с убийство на приятелката си – Х., с която живеел в общо жилище. Заплашителните думи били: „Ще те убия!... това не е нищо, сега ще умреш!“, като това заканване би могло да възбуди у пострадалата основателен страх за осъществяването му. Предвид високата обществена опасност на извършеното деяние, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 07.06.2019 г. – за разглеждане на искане за вземане спрямо него на мярка за неотклонение „задържане под стража“.", "date": "2019.06.06", "title": "Мъж на приятелката си: Това не е нищо, сега ще умреш!"}
{"url": "https://www.24chasa.bg/novini/article/7493176", "text": "Президентът на Русия Владимир Путин изрази днес надежда, че следващият премиер на Великобритания ще съдейства за подобряването на двустранните отношения, които се влошиха миналата година заради покушението в английския град Солсбъри срещу бивш руски двоен агент, предаде Ройтерс. На среща с ръководители на световни новинарски агенции в кулоарите на икономическия форум в Санкт Петербург руският държавен глава изрази и опасенията на Русия по повод военното сътрудничество между Япония и САЩ. Същевременно той призна правото на Токио да гарантира своята сигурност, предаде БТА. Москва и Токио трябва да повишат нивото на взаимното доверие, каза Путин и отбеляза, че подписването на руско-японски мирен договор (какъвто те нямат след Втората световна война заради нерешен териториален спор) е сложен процес. Руският президент подчерта, че той и японският премиер Шиндзо Абе желаят процесът да приключи благополучно. Според Путин проблемите по пътя към подписването на руско-японски договор са свързани \"в значителна степен\" с военното сътрудничество на Токио с Вашингтон, допълни ТАСС. Пред шефовете на информационните агенции Владимир Путин отхвърли твърденията, че Русия желае отслабване на Европейския съюз, който е най-големият търговско-икономически партньор на Русия. По повод сепаратистките аспирации в Каталуния и Страната на баските той заяви, че Испания трябва сама да реши въпроса за своята териториална цялост.", "date": "2019.06.06", "title": "Путин: Надявам се със следващия премиер на Великобритания да подобрим отношенията си"}
{"url": "https://www.24chasa.bg/novini/article/7493203", "text": "Земетресение с магнитуд 2,1 по Рихтер е регистрирано в 05.22 часа днес край Доспат. Това сочат данни Националният институт по Геофизика, Геодезия и География(НИГГГ).  Земетресението е било на дълбочина 18 километра. Не е усетено от населението                                                                                                                                                                                                                                                                                                                       ", "date": "2019.06.06", "title": "Земетресение край Доспат"}
{"url": "https://www.24chasa.bg/novini/article/7493186", "text": "Темата със субсидиите се повдига неколкократно и различните партии заемаха различни позиции. Когато инициативата в \"Шоуто на Слави\" събра подписи, БСП не гласуваха, имам стенограма. Те излязоха от зала и казаха \"ние не гласуваме\". Днес отново бяха в комисия и отново не гласуваха. Това заяви в предаването \"Лице в лице\" по bTV зам.-председателят на Народното събрание и шеф на бюджетната комисия Менда Стоянова. по-рано днес \"В парламента си, за да вземаш решения. Не може \"аз не участвам\", \"аз не гласувам\". При тази ситуация няма как да се измъкнат, трябва да имат позиция. ГЕРБ и ДПС винаги са гласували \"против\". Имали сме позицията, че партиите трябва да получават субсидии, ако искаме да имаме демокрация. Премиерът каза - не може постоянно ГЕРБ да търпи негативи, защото отстоява позицията си. Настройват се хората. Не може да бъдем боксовата круша. Нека всяка една сила да се позиционира и да каже ясно каква е нейната позиция\", добави тя. \"Референдумът не успя. Депутати от ГЕРБ внесоха проект през 2016 г. да се разгледа от НС. Това не беше разгледано. Ето сега отново поставяме въпроса, защото хората го искат. Ако гледаме какво се случи в комисията днес, проектът беше подкрепен от ГЕРБ, \"Атака\" и ВОЛЯ. \"Въздържал се\" гласува депутатът от НФСБ и \"против\" гласува депутатът от ДПС. БСП казаха \"не гласуваме\"\", каза още Менда Стоянова. На въпроса дали предложението за субсидиите е кризисен пиар след негативния доклад от Брюксел Стоянова обяви, че ако се разгледа в сравнителен анализ с предходни години, докладът е много по-положителен. „Ние имаме четири препоръки по доклада. Те са в много по-мек вариант от тези, които бяха дадени миналата година. Едната е за продължаване на подобряването на събираемостта, тя е фокусирана към два момента – цигари и гориво. Другата препоръка е по отношение на законите за прането на пари. Препоръката е да се транспонира Пета директива, която ние имаме да транспонираме до 2020 г.“, поясни Стоянова.", "date": "2019.06.06", "title": "Менда Стоянова за БСП: В парламента не може \"аз не участвам\""}
{"url": "https://www.24chasa.bg/novini/article/7493179", "text": "Катастрофа затруднява движението в Кресненското дефиле, в района на гара \"Яворов\", по главен път Е-79. Челно са се ударили две леки коли около 16,30 ч. Леко е пострадала жена, която е откарана в частна болница в Благоевград. Временно движението бе затруднено и се регулира от пътни полицаи докато се изтеглят от шосето ударените автомобили. По първоначална информация причината е неправилно изпреварване.", "date": "2019.06.06", "title": "Катастрофа в Кресненското дефиле, жена пострада леко"}
{"url": "https://www.24chasa.bg/novini/article/7493212", "text": "„Няма да се откажа от това, което съм поел като ангажимент – промяна на здравноосигурителния модел. В момента сме в процедура на обобщаване, анализ и систематизиране работата на работните групи, което предполагам ще приключи до края на този месец. В резултат на това през юли месец ще направим нова кръгла маса, като ще представим този модел, който е най-предпочитан от представителите в работната група и отговаря най-много на визията на Министерството на здравеопазването“. Това заяви министър Кирил Ананиев по време на блиц контрол в Комисията по здравеопазване към Народното събрание. Той обясни, че след представянето на модела ще започне и подготовката на необходимите нормативни изменения, които ще бъдат внесени в парламента през есента. Относно Централизираната електронна система за закупуване на лекарствени продукти министърът посочи, че на 10.06.2019 г. Министерството на здравеопазването ще стартира първия етап от процедурата за закупуване на медикаменти за нуждите на лечебните заведения. Лечебните заведения могат да подават своите заявки от 10.06.2019 г. до 24.06.2019 г., като предмет на заявките следва да бъдат необходимите им лекарства за 2020 г. и 2021 г., съобщиха от МЗ. Паралелно с процедурата по набирането на заявки, ще бъде проведен и независим одит на електронната система. Целта е да бъде удостоверено, че системата гарантира сигурността и неприкосновеността на данните на различните потребители, както и че информацията не може да бъде манипулирани от трети лица. След приключване на първия етап от процедурата и на одита чрез системата ще бъде обявена и самата обществена поръчка за закупуването на заявените от лечебните заведения лекарствени продукти, стана ясно още от думите на Ананиев.", "date": "2019.06.06", "title": "Кирил Ананиев ще внесе предложение за нов здравноосигурителен модел"}
{"url": "https://www.24chasa.bg/novini/article/7493208", "text": "На лунна светлина в морето край италианския бряг рибари изваждат мрежи с уловените в тях сепии, барбуни и пластмасови отпадъци, предаде Франс прес. Но за пръв път не връщат отпадъците във водата. Досега рибарите, които са уловили пластмасови отпадъци, можеха да ги върнат в морето или дискретно да ги изхвърлят на сушата с риск да бъдат съдени за незаконното им транспортиране, предаде БТА. Сега около 40 риболовни кораба от пристанището Сан Бенедето дел Тронто на адриатическия бряг участват в инициатива за събиране и рециклиране на пластмасови отпадъци. Тя трябваше да е едномесечна и да приключи на 7 юни, но срокът й бе удължен до края на лятото. Целта е да се формулират правила за цяла Италия и райони отвъд границите й, за да се намери решение на проблема, свързан с тоновете пластмасови и други отпадъци, които рибарите улавят в мрежите си. \"Много рибари имат навика да хвърлят отпадъците в морето, защото законът гласи, че не могат да ги върнат на сушата - заяви Елеонора де Сабата, която е координаторка на проекта за неправителствената организация Clean Sea Life (Клийн сий лайф). - Те нямат право да пренасят отпадъци, а в пристанищата няма къде да ги складират.\" От началото на инициативата рибари ежеседмично събират 1 тон отпадъци, 60 процента от които са пластмасови. Около 20-25 процента от събраните отпадъци могат да се рециклират. \"Всичко зависи от състоянието на съдържащите се в пластмасата полимери след престоя им в морската вода\", отбеляза Де Сабата.", "date": "2019.06.06", "title": "Италиански кораби събират пластмасови отпадъци в Адриатическо море"}
{"url": "https://www.24chasa.bg/novini/article/7493210", "text": "Тайван потвърди днес намерението си за голяма поръчка на американски танкове и преносими ракетни системи за общо 2 милиарда долара, за да замени остарялото си въоръжение и да може да се отбранява срещу Китай, който незабавно изрази недоволството си от плановете на Тайпе, предадоха Франс прес и ДПА, цитирани от БТА. Тайванското министерство на отбраната официално поиска 108 танка М1А1 \"Ейбрамс\" (Abrams), над 1600 противотанкови ракети \"Джавлин\" (Javelin) и ТОУ (TOW), както и 250 преносими зенитно-ракетни комплекса \"Стингър\", се казва в комюнике на ведомството. Искането за поръчка се движи нормално, уточни тайванското министерство, без да посочи дати. Пекин веднага изрази сериозно безпокойство от огласените планове. \"Многократно сме приканвали САЩ да осъзнаят крайно деликатния и вреден характер на решението да продадат оръжие на Тайван и да спазват принципа \"един Китай\", заяви говорител на китайското външно министерство. Китай смята самоуправляващ се Тайван за част от територията си. Наскоро Пекин напомни, че не би се поколебал да прибегне до сила в процеса по възстановяване на единството с острова. Вашингтон, който през 1979 г. призна със закон Тайван за част от Народна република Китай, остава най-влиятелният му съюзник и главен доставчик на оръжие. Американското правителство вече е уведомило неофициално Конгреса за намерението си да продаде военно оборудване на Тайван, отбелязва Ройтерс.", "date": "2019.06.06", "title": "Тайван купува американско оръжие за 2 млрд. долара"}
{"url": "https://www.24chasa.bg/novini/article/7493237", "text": "Британският принц Чарлз и съпругата му Камила се срещнаха с ветерани и отдадоха почит на загиналите британските войници във френския град Байо. Те присъстваха първо на служба в катедралата на града, а после и на церемония на британското гробище по повод 75-ата годишнина от десанта на съюзническите сили в Нормандия, предадоха Франс прес и ДПА. На литургията, на която присъстваха френският министър на въоръжените сили Флоранс Парли и водачът на британските лейбъристи Джереми Корбин, епископът прочете писмо от папа Франциск, насърчаващо диалога. На гробището британският премиер Тереза Мей чете откъси от Библията. От \"Даунинг стрийт\" по-рано отбелязаха, че Мей иска \"да отдаде почит на британските и съюзническите ветерани за невероятната им служба и саможертва\". На церемониите присъстваха също британският министър на отбраната Пени Мордонт, шотландският първи министър Никола Стърджън и други британски политически фигури, предаде БТА. Мъжете от 50-та британска дивизия, дебаркирали на плажа с кодово название \"Голд бийч\", влезли в Байо на 7 юни сутринта на практика без бой. Така Байо станал първият освободен град в континентална Франция. По пътя от катедралата до британското военно гробище кортежът с принц Чарлз и Камила и с неколцината ветерани в инвалидни колички беше аплодиран от местните жители Няколкостотин души присъстваха на вълнуващата церемония, която завърши с британския химн \"Бог да пази кралицата\" и Марсилезата. Военното гробище в Байо и най-голямото британско гробище от Втората световна война във Франция. В него са погребани и представители на най-много националности - 11. От общо 4648 гроба, близо 4000 са на британци.", "date": "2019.06.06", "title": "Принц Чарлз и Камила почетоха британските войници, загинали при десанта през 1944 г."}
{"url": "https://www.24chasa.bg/novini/article/7493234", "text": "Премиерът Бойко Борисов сподели на официалната си страница във фейсбук новината, че  \"Според официалните данни на \"Евростат\" България е на пето място по ръст на БВП в ЕС. През първото тримесечие на тази година растежът на икономиката ни е 1,2%, а на годишна база достига до 3,5%\", съобщи премиерът и приложи официална таблица. Премиерът публикува и линк за подробностите  . ", "date": "2019.06.06", "title": "Борисов цитира \"Евростат\": България е пета по ръст на БВП в ЕС"}
{"url": "https://www.24chasa.bg/novini/article/7492830", "text": "За по-малко от пет месеца, след извършено през януари 2019 г. престъпление, е приключило наказателното производство на първа инстанция срещу подсъдимия М.О. (на 28 години). Той е обвинен от Окръжна прокуратура – Благоевград за грабеж в ж.к. \"Изток\" в Петрич. Около 19 ч на 17 януари 2019 г., в междублоковото пространство, подсъдимият съборил на земята пострадалата и издърпал раницата й. Рецидивистът, чрез употреба на сила, отнел дамско портмоне с парична сума от двеста лева, четири банкови карти и лични документи. С присъда на Окръжен съд – Благоевград подсъдимият е осъден на осем години лишаване от свобода при първоначален \"строг\" режим на изтърпяване. М.О. е осъждан 38 пъти, като последното наказание е изтърпял на 09.11.2018 г.", "date": "2019.06.06", "title": "Осъждан 38 пъти пак влиза в затвора"}
{"url": "https://www.24chasa.bg/novini/article/7492890", "text": "Националната агенция за приходите (НАП) продава марката БГНЕС, съобщава  . Обикновено НАП прибягва до такива мерки при задължения за данъци и осигуровки. Пред \"Дневник\" главният редактор Георги Пашкулев потвърди информацията като уточни, че става дума за търговски спор, отнесен до съда. В сайта на приходната администрация се вижда, че съобщението за продажбата на марката на частната информационна агенция е от 30 май, а срокът за подаване на предложения е 21 юни. Началната цена е 30500 лв., а търгът ще се състои на 28 юни. По данни на Патентното ведомство притежател на търговската марка е \"Агенция БГНЕС\" ЕООД, а срокът й на действие е изтича на 09.11.2020 г. Информационна агенция БГНЕС започва да работи през 2001 г. Едноличен собственик на капитала в размер на 100 хил. лв. е Славица Нешкова, се вижда от Търговския регистър.", "date": "2019.06.06", "title": "НАП продава марката БГНЕС"}
{"url": "https://www.24chasa.bg/novini/article/7492887", "text": "Шестима безработни са назначени на 4-часов работен ден за поддръжка на републиканска пътна мрежа в област Добрич по Регионалната програма за заетост, информират от областната администрация. В програмата е предвидено осигуряване на 36 работни места на 8-часов работен ден и 12 работни места на 4-часов работен ден. Областната администрация-Добрич, в партньорство с Областното пътно управление осигуряват 6-месечна заетост на 6 лица. Останалите бенефициенти са общините в областта. В община Балчик има 2 бройки за общи работници. За община Генерал Тошево са предвидени 10 бройки за сезонни работници. В община град Добрич има 2 бройки за детегледач в Център за настаняване от семеен тип. В община Добричка има 6 бройки за общи работници, в община Каварна - 3 бройки за общи работници, в община Крушари - 8 бройки за общи работници, в община Тервел - 7 бройки за общи работници, в община Шабла - 4 бройки за работник поддръжка на общинска пътна инфраструктура. Общо средствата, които отпуска държавата за реализиране на Регионалната програма на област Добрич са в размер на 173 124 лв. Към тази сума работодателите, осигуряващи заетост – Областна администрация Добрич в партньорство с Областното пътно управление и общините трябва да осигурят собствено съфинансиране общо в размер на 5473 лева. Така цялата стойност за осигуряване на субсидирана заетост, съгласно одобрените работни места за наемане на трайно безработни лица е 179 547 лв.", "date": "2019.06.06", "title": "Наеха безработни в Добрич по регионалната програма за заетост"}
{"url": "https://www.24chasa.bg/novini/article/7492892", "text": "Археолози откриха плоча с гравирани коне и други животни на 12 000 години във Франция, съобщи Би Би Си. Плочата е открита на археологически обект северно от Бордо, северозападен Ангулем. Специалистите я наричат \"изключителна\". Знаци има и по двете страни на плочата. Размерът й е 25 х 18 см, като е дебела 3 см. Тя съчетава геометрични и фигуративни мотиви, казаха от френския Национален институт за археологически изследвания, предаде БТА. Най-видима е фигурата на кон без глава, която заема половината от повърхността на плочата от едната страна. Краката и копитата му са представени много реалистично. Другите животни са по-малки. Приличат на кон и елен. На същия археологически обект са открити примитивни огнища и кости от животни. В района са намирани също стрели и дялани кремъци.", "date": "2019.06.06", "title": "Археолози откриха праисторическа плоча \nс гравирани коне (Видео)"}
{"url": "https://www.24chasa.bg/novini/article/7492912", "text": "Германски медицински брат получи днес доживотна присъда за убийството на 85 негови пациенти. Това е най-тежкото престъпление от този род в следвоенната история на Германия, съобщиха местни медии, цитирани от Ройтерс. Нилс Хьогел, който инжектирал болните със смъртоносни лекарства и след това се правел на герой, като се опитвал да ги съживи, вече е осъден през 2015 г. за две други убийства, предава БТА. Миналата година прокурорите повдигнаха допълнителни обвинения за десетки други убийства, за които Хьогел е обвинен. 42-годишният Хьогел, който е направил признания за убийството на пациентите със смъртоносни инжекции, вече излежава доживотна присъда за първите две убийства, посочва ДПА. Медикът избирал наслуки жертвите си в болници в северните германски градове Олденбург и Делменхорст. Лекарствата, които им инжектирал в периода 2000-2005 г., предизвиквали сърдечна недостатъчност и други усложнения. Според прокуратурата, Хьогел го правел от скука и от желание да се изтъкне пред колегите си, като демонстрира професионализъм при опитите да съживи жертвите си. Полицията подозира, че Хьогел е причинил смъртта на близо 200 души, но някои от случаите не могат да бъдат разследвани, защото починалите са били кремирани, предаде Франс прес.", "date": "2019.06.06", "title": "Доживотна присъда за санитар за убийството на 85 пациенти за 5 години"}
{"url": "https://www.24chasa.bg/novini/article/7492914", "text": "Мете Фредериксен е вероятният следващ премиер на Дания след победата на партията й на парламентарните избори в сряда. Тя със самочувствие въплъщава новата социалдемокрация, която подкрепя строгата миграционна политика в името на защитата на социалната държава. Прехвърлилата 40 години провинциалистка \"има работническа кръв, тя е социалдемократ четвърто поколение и с години се е подготвяла да ръководи партията, която познава много добре\", припомня в. \"Политикен\". Фредериксен става депутат на 24-годишна възраст през 2001 г. Била е министърка на заетостта, а след това на правосъдието, преди през 2015 г. да оглави най-голямата партия в Дания. Тя се възползва от напускането на Хеле Торнинг-Шмит, първата жена премиер на страната, която бе победена на парламентарни избори от либерала Ларс Льоке Расмусен. Макар и предизборната кампания да се съсредоточи върху въпросите на климата и социалната защита в страна с минимална безработица и застаряващо население, Фредериксен \"отказа да дава конкретни обещания, освен за имиграцията\", пише \"Политикен\". В началото на 2000-те години тя критикуваше политиката на прием на мигранти в Дания, която по думите й била \"една от най-строгите в Европа\". Макар обаче тази политика да се втвърди още повече, Фредериксен прегърна този суров курс, който Дания следва от близо две десетилетия. Използвайки една вече обичайна за скандинавското кралство семантика, тя дори представи миналата година проект за реформа, в който се предвижда пращането на \"незападните\" мигранти в африкански лагери под надзора на ООН. \"Мете Фредериксен знае, че за да има успех в Дания, тя трябва да представи строга политика на имиграцията и даването на убежище\", обобщи Улф Хедетофт, преподавател в Копенхагенския университет и специалист по политически култури. \"Просто констатирам, че днес 75 процента от депутатите подкрепят твърда имиграционна политика\", аргументира се Фредериксен в излезлия тази пролет сборник с интервюта \"Политически портрет\". Мете Фредериксен възнамерява да състави правителство на малцинството, нещо обичайно при пропорционалната система в Дания. Тя за всеки отделен случай ще разчита било на левицата, например за образованието, било на десницата, по-специално за миграционната политика. Тя обаче ще трябва да подходи смирено към преговорите за съставяне на правителство. Победата й се дължи не толкова на резултата на партията й, която завърши първа, но с по-малко гласове, отколкото през 2015 г., колкото на успехите на другите леви партии и отстъплението на десните съюзници на досегашния премиер, либерала Ларс Рьоке Расмусен. Обсебена от политика Макар и да се очаква на 41-годишна възраст да стане най-младият премиер на страната, Мете Фредериксен далеч не е новак в политиката. \"Тя е обсебена от политиката, откакто стана на 17 години\", довери за агенция Рицаус баща й Флеминг Фредериксен, бивш печатар и социалдемократически активист. Фредериксен става член на социалистическата младеж на 15 години, а като тийнейджърка плаща членски внос на Африканския национален конгрес в Южна Африка. \"Никога не съм се съмнявал, че ако Мете поиска, ще стигне докрай\", добави баща й. Родената в Олборг разведена майка на двама тийнейджъри отдавна има страст към. . . списъците. \"Изготвям списъци на нещата, които трябва да свърша. Обичам удоволствието от това, че съм завършила нещо, за да мога да премина към следващото\", обясни тя. Откакто оглави социалдемократическата формация, тя съумя да обедини различните крила в партията. През цялата предизборна кампания връзките й с медиите бяха изключително ограничени, в разрез с репутацията за прозрачност на северната страна. \"За пръв път от времето на Анкер (Йоргенсен, лидер на датските социалдемократи от 1972 до 1987 г.) имаме водач, когото всички в организацията подкрепят\", каза за в. \"Алтингет\" партийният ветеран Бярне Лаустсен. \"Тя действа в духа на старата работническа партия\", пише седмичникът \"Веекендависен\". Докато предшественичката й водеше политика на бюджетни икономии в отговор на икономическата криза от 2008 г., Фредериксен защитава един \"много по-ляв проект с повече разходи за социалната система\", пише авторът Юл Кристиансен. Тя възнамерява да направи възможно ранното пенсиониране при продължително упражняване на тежки професии и да спре бюджетните съкращения в здравеопазването и образованието. Фредериксен публично защитава държавните училища и през 2010 г. бе критикувана, че е записала децата си в частно училище. (От БТА)", "date": "2019.06.06", "title": "Мете Фредериксен или новата датска\nсоциалдемокрация"}
{"url": "https://www.24chasa.bg/novini/article/7492919", "text": "Рекордните 140,4 тона кокаин се били конфискувани в Европейския съюз през 2017 г., двойно повече от предходната година. Това установява доклад на европейската агенция за наблюдение на наркотиците, публикуван днес и цитиран от ДПА. В проучването на Европейския център за наблюдение върху наркотиците и зависимостта от наркотици се подчертава, че интернет прави възможно за малки групи и даже отделни лица да разпространяват наркотици. Посочват се доказателства, че роля за това играят социални медии, техники за кодиране и \"черни пазари\" по уебсайтове, които не са публично достъпни\", предаде БТА. Въпреки че продажбите онлайн имат малък дял в пазара на наркотици, обемът им се удвоява всяка година, казват от европейската агенция. Докладът споменава за потенциална \"юберизация\" на търговията с кокаин - както ресторантите на \"Юбер\" доставят услуги, така кокаиновите \"кол центрове\" използват куриери да извършват бързи и гъвкави доставки. Друг голям проблем е засилената употреба на транспортирани по море контейнери за вкарването на големи количества кокаин в Европа, като сред важните фактори е големината на пристанището. През холандския порт Ротердам, който е най-големият в Европа - дневно преминават по 35 хиляди контейнера и такъв обем изисква автоматизация с цел повече ефективност, каза директорът на центъра Алексис Гусел. По думите му автоматизацията намалява възможността за корупция на служебни лица. Цените на дребно на кокаина остават стабилни, докато чистотата на субстанцията се повишава, установява центърът. Но освен повишената достъпност в Европа до наркотици, добити от растения, производството на синтетични наркотици на континента \"се разраства, диверсифицира и става все по-иновативно\", пише в доклада.", "date": "2019.06.06", "title": "През 2017 г. в Европа са конфискувани \nнад 140 тона кокаин"}
{"url": "https://www.24chasa.bg/novini/article/7492916", "text": "Внезапната оставка на лидерката на Германската социалдемократическа партия (ГСДП) след катастрофалните европейски и местни избори поставиха под съмнение бъдещето на \"голямата коалиция\" с канцлерката Ангела Меркел. Правителството изглежда ше може да изкара някак до изборите в три бивши комунистически източни провинции през септември и октомври. Но, ако ГСДП и консервативният Християндемократически съюз (ХДС) се представят зле, рискът от падане на правителството силно ще се увеличи. ГСДП, водена през следващите няколко месеца от временен триумвират, по-късно през годината ще избира нов лидер и ще преразгледа ролята си в коалицията. За да се преоткрие като опозиция и отново да привлече избирателите, отишли при възраждащите се Зелени, ГСДП може под ръководството на новия си лидер да се откаже от съюза си с Меркел. Следва преглед на основните сценарии, ако коалицията между консервативния блок и ГСДП се разпадне: ========== Вариантът, за който говорят повечето анализатори - предсрочни избори преди предстоящите редовни през 2021 г., е огромен риск за консерваторите и ГСДП. Меркел обяви, че няма да се кандидатира за пети мандат като канцлер. Консервативният блок, съставен от ХДС и баварската й сестринска партия Християнсоциален съюз (ХСС), събира в социологическите проучвания 26-29 процента, което е по-малко от резултатите им на изборите през 2017 г. Най-вероятният приемник на Меркел Анегрет Крамп-Каренбауер не успя да повиши рейтинга на ХДС, откакто стана нейн лидер през декември. Доверието в ГСДП се стопи до 12-17 процента в анкетите и партията плаща цената за участие във властта като младши партньор на Меркел през последните шест години и като цяло през 10 от последните 14 години. ГСДП, която нямаше желание да става част от управляващата коалиция , беше убедена от президента да влезе отново в правителството на Меркел след изборите през 2017 г., в които партията падна до най-ниското си ниво от възстановяването на демокрацията след Втората световна война. Зелените, които допитване през уикенда определи като най-силната партия с доверие от 27 процента, може да се окажат големите печеливши. Те изпревариха ГСДП на евроизборите през май, въпреки че могат да се представят по-зле на федералните избори. Крайнодясната \"Алтернатива за Германия\" (АзГ), чиято популярност достигна върха си по време на мигрантската криза през 2015-2016 г., получава в допитванията близо 12-13 процента, приблизително колкото бе резултат й на изборите през 2017 г. ====================================== Опасенията на германците от нестабилност - наследство на фрагментацията, характерна за годините, предшестващи възхода на нацистката партия на Хитлер, прави това нежелан вариант и Меркел, известна с предпазливостта си, каза след изборите през 2017 г., че не го подкрепя. Това обаче може да е начин за запазване на правителството до изборите през 2021 г. и Меркел вероятно би могла да получи подкрепа за отделни политики от ГСДП, Зелените и подкрепящата свободния пазар Свободна демократическа партия (СДП). =================== За да се избегне несигурността, свързана с нови избори, президентът Франк-Валтер Щайнмайер може да насърчи партиите да съставят различна коалиция, която да задържи Меркел на власт до 2021 г. =================== Общественото мнение показва, че това е възможен вариант, но той няма да събере мнозинство в Бундестага (долната камара на германския парламент), защото Зелените спечелиха само 8,9 процента на последните парламентарни избори. Това ще направи взимането на решения трудно, дори ако партиите успеят да се споразумеят за по-екологичен и проевропейски дневен ред. Зелените дадоха да се разбере, че предпочитат нови избори, които според тях, ще им осигурят повече влияние. =========================== Този трипартиен вариант, наричан \"Ямайка\" заради партийните цветове, повтарящи знамето на карибската страна с черна, жълта и зелена ивици, изглежда малко вероятен след провала на преговорите за коалиция през 2017 г. Остават големите различия в политиката между защитаващата свободния пазар СвДП и Зелените. Подобен алианс обаче би получил мнозинство в Бундестага и затова не може да бъде изключван. ==================== Левите, които са наследник на бившата управляваща комунистическа партия в Източна Германия, а привличат и разочаровани избиратели на ГСДП от Западна Германия, никога на са били включвани в национална коалиция, но могат да бъдат хипотетични партньори в левоцентристко правителство, което изключва Меркел. Това изглежда малко вероятно при положение, че ГСДП вероятно ще поискат да се укрепят в опозиция, ако напуснат голямата коалиция. Зелените вероятно ще са начело и ще трябва да се нагодят към радикалнолявата програма на Левите като повишаване на максималните ставки на данъците. Това е по-вероятно да стане вариант в дългосрочен план.", "date": "2019.06.06", "title": "Няма лесни варианти за Германия, след като кризата при социалдемократите разклати управляващата коалиция"}
{"url": "https://www.24chasa.bg/novini/article/7492952", "text": "Временно се ограничава движението в активната лента, при км 297 на АМ \"Тракия\" в посока Бургас в района на Воденичане поради ПТП. Трафикът се осъществява в изпреварващата лента и се регулира от \"Пътна полиция\". Шофьорите да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.06.06", "title": "Катастрофа затруднява движението по АМ \"Тракия\" към Бургас край Воденичане"}
{"url": "https://www.24chasa.bg/novini/article/7492966", "text": "Финландският президент Саули Нинистьо назначи официално днес новото лявоцентристко коалиционно правителство начело с лидера на социалдемократите Анти Рине, който заменя на поста водача на \"Финландски център\" Юха Сипиле, предаде Ройтерс, цитирана от БТА. Рине е първият ляв финландски премиер от 20 години. Програмата на неговото правителство предвижда повишаване на данъците и увеличаване на разходите за съхраняване на щедрата социална система на страната. Финландската социалдемократическа партия спечели на парламентарни избори на 14 април едва 17,7 процента от гласовете, което я принуди да търси партньори, за да управлява. Миналата седмица партията се договори с четири по-малки партии по обща управленска програма.", "date": "2019.06.06", "title": "Финландският президент назначи\nновото лявоцентристко правителство"}
{"url": "https://www.24chasa.bg/novini/article/7492981", "text": "На 8 юни с изпити по български език и литература, по биология, физика и по италиански език продължава втората кандидатстудентска сесия за учебната 2019/2020 година в Софийския университет \"Св. Климент Охридски\". Това съобщи пресцентърът на висшето училище. Кандидатстудентският изпит по български език и литература започва в 9.00 часа. Той проверява и оценява знанията и уменията като резултат от обучението по български език и литература в средното училище - четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст и създаване на аргументативен тип текст - есе. Изпитът се състои от две части: тест с 50 въпроса /70 точки, като 1/3 от точките са за въпросите по литература/ и задача за изграждането на аргументативен тип текст по даден проблем - есе /30 точки/. Максималният брой точки е 100. Създаването на аргументативен текст по даден проблем - есе, е задължителен компонент от изпита и при отказ от писането на есе, точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение или сентенция от литературен или нелитературен източник. Текстът трябва да е в обем до три страници, а изпитът е 4 часа. Кандидатстудентският изпит по биология е от 14.00 часа и продължава четири и половина астрономически часа. Състои от два компонента - компонент 1 се оценява с числова оценка по шестобалната система. Тази числова оценка се използва за балообразуваща за всички, кандидатстващи с изпит по биология в СУ. Компонент 2 е задължителен само за кандидатите за специалността \"Медицина\" в Софийския университет. Компонент 1 \"Тест\" е задължителен за всички кандидат-студенти, полагащи изпит по биология. Тестът се състои от 60 задачи върху материал от осми, девети и десети клас със следните формати - множествен избор с няколко алтернативи, но с един верен отговор и структуриран отговор. Задачите показват фактически знания по биология и основни логически и аналитични умения. Компонент 2 е за развиване на тема от учебния материал от осми, девети и десети клас, която ще бъде изтеглена в деня на изпита. Този компонент е за кандидат-студенти, които ще кандидатстват за специалността \"Медицина\". До участие в балообразуването и класирането за специалността \"Медицина\" се допускат само кандидат-студентите, получили резултат \"Да\" на този компонент. Изпитът по физика също е от 14.00 часа и продължава четири часа. Той се състои от тест и от задача върху материала по физика за средните училища. Задачата цели да провери умението на кандидатите да прилагат знанията си за решаване на конкретен физически проблем. Тестът е от 20 въпроса - от всички дялове на физиката. Целта е проверка на познаването на физичните величини и закони. На изпита може да се използват калкулатори. Не се разрешава ползването на електронни бележници, на портативни компютри и на калкулаторите към мобилните апарати. Изпитът по италиански език е от 14.00 часа и е върху изучавания в средното общообразователно училище лексико-граматичен материал, разширен до активното владеене на около 4000 думи и изрази. Това предполага допълнителни занимания и четене на оригинална литература. Изпитът се състои от диктовка, преразказ на прочетен текст, превод от италиански на български език и езиков тест.", "date": "2019.06.06", "title": "Вижте кои изпити ще се състоят на 8 юни в Софийския университет"}
{"url": "https://www.24chasa.bg/novini/article/7492984", "text": "Отношенията между Северна Македония и България бележат постоянна позитивна тенденция както в политическите, така и в икономическите отношения между двете държави. Това бе подчертано на днешната среща на президента Стево Пендаровски с българския посланик в Скопие Ангел Ангелов, предаде агенция МИА, цитирана от БТА. Пендаровски подчерта, че Република Северна Македония високо цени силната и недвусмислена подкрепа от Република България за получаване от Скопие на дата за начало на присъединителни преговори с ЕС. Той поздрави ратифицирането на Протокола за членство в НАТО, съобщиха от кабинета на президента. Двамата събеседници подчертаха значението на мира, сигурността и стабилността в региона в посока към пълната му интеграция в ЕС, се добавя в съобщението.", "date": "2019.06.06", "title": "Пендаровски пред посланика ни в Скопие: Ценим силната ви подкрепа за ЕС"}
{"url": "https://www.24chasa.bg/novini/article/7492980", "text": "Десетки домове в пет селища на окръг Тимиш в Западна Румъния бяха наводнени днес от придошлите води на местните реки, а четирима възрастни хора бяха евакуирани с лодки от наводнените им къщи, предаде агенция Медиафакс. Генералният инспекторат за извънредни ситуации съобщи, че след проливните дъждове през последните дни и нарастването на дебита и нивото на река Бега в окръг Тимиш са наводнени пет селища - Бабша, Йершник, Охаба Лунга, Лапушник и Ремета Лунка, предаде БТА. В Охаба Лунга са наводнени 17 къщи, 30 двора и една улица. В Лапушник е наводнен селският път, а един човек е спасен от автомобила му, който попаднал на придошла вълна. В Ремета Лунка, Бабша и Йершник пожарникари продължават да изпомпват вода от наводнените стопанства. Заради нарастването на нивата на реките Миниш и Бега в зоната на Бабша се укрепва защитната дига. Спасителите съветват хората от наводнените селища да не преминават през реките и да стоят далеч от бреговете им. За днес румънските хидролози са обявили червен код за опасност от наводнения в окръг Тимиш, заради повишеното ниво по-специално на река Бега.", "date": "2019.06.06", "title": "Червен код за опасност от наводнения в Западна Румъния, десетки домове под вода (Видео)"}
{"url": "https://www.24chasa.bg/novini/article/7492994", "text": "Президентът на Русия Владимир Путин предупреди днес, че има голям риск от разпадане на международната система за контрол върху ядрените оръжия, предадоха осведомителните агенции. На среща с ръководители на световни новинарски агенции, състояла се в кулоарите на инвестиционния форум в Санкт Петербург, той заяви, че преговорите с Вашингтон за удължаването на Договора за ограничаване на стратегическите въоръжения (Нов СТАРТ) още не са почнали. Путин обвини американската страна, че бави началото на преговорите за договора, но отбеляза, че последните му телефонни разговори с президента на САЩ Доналд Тръмп вдъхват оптимизъм. Руският президент разкритикува САЩ за оттеглянето им от Договора за ликвидиране на ракетите със среден обсег и отхвърли твърденията на Вашингтон, че Москва нарушава този договор, подписан още през 1987 г. Нов СТАРТ е подписан през 2010 г. от тогавашните президенти Барак Обама и Дмитрий Медведев. Договорът, чийто срок изтича през 2021 г., ограничава двете страни да притежават по не повече от 1550 дислоцирани ядрени бойни глави и 700 дислоцирани ракети и стратегически бомбардировачи, предадоха Ройтерс и Асошиейтед прес. Пред шефовете на чуждестранните медии Владимир Путин обясни, че е приел със спокойствие факта, че не бил поканен на тържествата по случа 75-годишнината от десанта в Нормандия през Втората световна война. На въпрос по темата той отвърна с реторичен въпрос защо е трябвало непременно да бъде поканен и подчерта: \"Имам си достатъчно много работа\", съобщи ТАСС. Путин изтъкна, че е важно да се съхранява историческата памет за войните и нацизма и се възмути, че в редица столици из Източна Европа, в Украйна и балтийските държави \"се разхождат хора със свастики\". Президентът на Русия декларира, че неговата страна няма намерение да се намесва във вътрешната политика на САЩ. Без да посочва имена, той заяви, че някои държави не желаят да бъдат изработени общи правила за ненамеса в чужди работи, за да могат сами да прибягват до такива действия. Путин даде Либия и Ирак като пример за негативните последствия от външна военна намеса. По думите му никой от съюзниците на САЩ не е привърженик на военната намеса в друга страна и даже съседите на Венецуела, които осъждат режима на Николас Мадуро, са против военната намеса там, съобщи ТАСС. Владимир Путин предупреди, че евентуална военна намеса на САЩ във Венецуела ще има катастрофални последици. Той обясни, че присъствието на руски военни експерти в латиноамериканската страна е да обслужват доставеното руско въоръжение, което са задължени да правят по договор. Путин декларира, че Русия няма намерения да изгражда своя военна база във Венецуела, предаде Ройтерс.", "date": "2019.06.06", "title": "Путин: Има риск от разпадане на системата за контрол върху ядрените оръжия (Обновена)"}
{"url": "https://www.24chasa.bg/novini/article/7492986", "text": "Според последния годишен европейски доклад за качеството на водите за къпане, малко над 85 % от наблюдаваните през миналата година места в Европа са отговаряли на най-високите и най-строгите стандарти на Европейския съюз за „отлично“ качество. Публикуваните днес резултати дават добра представа къде би могло да има най-висококачествени води за къпане през това лято, съобщиха от пресцентъра на Европейската комисия. Според тазгодишния доклад на Европейската комисия и Европейската агенция за околна среда (ЕАОС) 95,4 % от 21 831-те места за къпане, наблюдавани в 28-те държави — членки на ЕС, са отговаряли на минималните изисквания за качество съгласно правилата на ЕС. Освен това в доклада бяха включени и 300 места за къпане, наблюдавани в Албания и Швейцария. През 2018 г. 301 (или 1,3 %) от всички места за къпане в ЕС, Албания и Швейцария са оценени като места с „лошо“ качество на водата. Ефективното наблюдение и управление, въведени в съответствие с директивата, заедно с инвестициите в пречистването на градските отпадъчни води, доведоха до рязко намаляване на дела на нетретираните или частично третирани битови и промишлени отпадъци, попадащи във водата. Съгласно правилата на ЕС местните органи събират през целия сезон водни проби от официално определени места за къпане. Пробите се анализират за два вида бактерии, които показват замърсяване от отпадъчни води или от добитък.", "date": "2019.06.06", "title": "Над 85 % от местата за къпане в Европа са оценени като отлични"}
{"url": "https://www.24chasa.bg/novini/article/7492998", "text": "Апелативният спецсъд потвърди изцяло определението на първоинстанционния съд и остави за постоянно в ареста кмета на Божурище Георги Димов. Той беше задържан при акция и обвинен за длъжностно престъпление. Според обвинението били продадени 4 парцела земя на цена от 2,16 лв. за квадрат, много по-ниска от реалната. Според прокуратурата в една от фирмите, купили имотите, участие имал бащата на Димов, предаде БТА. Георги Димов поиска от съда да го освободи под домашен арест. Адвокатът му Божидар Терзийски отбеляза пред съда, че няма обосновано предположение, че клиентът му е извършил престъплението, за което е обвинен. Той представи документи, сред които за продажба на ниви в района на Божурище със сходни цени от 2-3 лв. на кв.м, както и други документи свързани със семейството на Димов и с решения на общинския съвет. Прокуратурата поиска от съда да отхвърли жалбата за по-лека мярка на обвиняемия. Доклад на АДФИ сочел, че имало нарушения в провеждането на търга за имотите - не бил съобразен с нормативните актове. В процедурата за провеждане на търга кметът бил допуснал нарушения съзнателно и с цел да набави облага за четирите дружества спечелили наддаването. Прокурорът по делото посочи още, че има опасност Димов да повлияе на свидетели и да укрие документи важни за разследването. Като помоли съда за мярката на обвиняемия да бъде даден превес на обществения интерес, а не на ситуацията в семейството на Димов.", "date": "2019.06.06", "title": "Кметът на Божурище остава в ареста"}
{"url": "https://www.24chasa.bg/novini/article/7492535", "text": "Покачване на цените на жилищата в София с до 5 на сто през 2019 г., прогнозират членовете на Националната асоциация на строителните предприемачи /НАСП/ в прессъобщение, разпространено от ПР-агенция, ангажирана с проекта. Организацията обединява водещи строително-инвестиционни компании, които работят предимно на територията на Столична община, предаде БТА. Като съществен фактор за ръста строителните предприемачи определят покачването на себестойността на строителния продукт, двойното увеличение на цената на терените и нарастващите разходи, свързани с административните услуги. \"Изчисленията ни сочат, че малко над 50 на сто от крайната цена на жилищата се формира именно от самото строителство, в което обаче се включват инвестиции в прилежаща инфраструктура и изграждане на комуникационни мрежи. Макар допълнителните вложения в инфраструктурата да не са изрично заложени в нашите задължения, изпълнението им има ключова роля за успешното реализиране на проектите и за подобряването на градската среда\", казва Камен Пенков, член на НАСП. По думите му повишаването на цената на труда също оказва влияние върху крайния продукт. За последните 10 години възнагражденията в строителния сектор са нараснали почти два пъти, показва статистиката на НСИ. По отношение на развитието на жилищния пазара в София от НАСП посочват, че голям процент от жителите на града все още обитават остарелия сграден фонд, което провокира устойчивото търсене на жилища ново строителство. Броят на издадените строителни разрешения в столицата расте - с почти 25 на сто повече са планираните жилищните единици през първото тримесечие на 2019 спрямо 2018. Въведените в експлоатация нови жилища пък се увеличават двойно, сочат данните на НСИ. Въпреки че през последните две години цените нарастваха с над 10 на сто, жилищата у нас остават сред най-достъпните в Европа, отбелязват от Асоциацията. По данни на Numbeo - най-голямата в света база данни с актуална информация за условията на живот, както и изчисления на икономисти, жилищният пазар в София заема водеща позиция в отношението на средния месечен доход към средната цена на квадратен метър жилищна площ за града. За България показателят е 0.6, докато на Стария континент той е под 0.1. От Асоциацията смятат, че въвеждането на електронно строително разрешение е една от най-наложителните мерки в жилищното строителство. То дава възможност за електронна връзка между всички общински и държавни органи, компетентни по съответната документация. Друга важна стъпка, за която настояват членовете на НАСП, е приемането на \"мълчаливото съгласие\" при определени етапи от административния процес. Според тях то ще ускори изпълнението на процедурите, тъй като в момента част от дейностите се бавят заради липсата на становище, а не от фактически обоснован отказ.", "date": "2019.06.06", "title": "Жилищата поскъпват с 5% до края на годината"}
{"url": "https://www.24chasa.bg/novini/article/7492558", "text": "Близо 95 000 младежи кандидатстваха за безплатно пътуване, за да опознаят Европа, съобщи Европейската комисия. Подбрани са около 20 000 кандидати на 18 години, които ще могат да пътешестват между 1 август 2019 г. и 31 януари 2020 г. за срок до 30 дни за сметка на бюджета на ЕС. Избраните ще могат да пътуват самостоятелно или в група до петима души. Повечето от тях ще се придвижват с влак. Очаква се участниците да разкажат преживяванията си в социалните мрежи. Догодина се предвижда още 20 000 млади европейци да пътуват безплатно по същия начин, посочва БТА. Миналата година ЕС отдели от бюджета си 12 милиона евро за пътуването на около 30 000 младежи. За тази година бюджетът е 16 милиона евро. Две трети от участниците заявяват, че не биха могли да покрият разходите за подобно пътуване сами. За някои от тях това е първият път, когато пътуват сами без родители или настойници. Ако институциите на ЕС одобрят цялостното предложение на ЕК, от 2021 до 2027 г. още 1,5 милиона младежи на 18 години ще могат да пътуват безплатно по същата програма.", "date": "2019.06.06", "title": "20 000 младежи ще опознаят Европа с безплатно пътуване"}
{"url": "https://www.24chasa.bg/novini/article/7492509", "text": "Еманюел Макрон, Тереза мей, Доналд Тръмп и Джъстин Трюдо днес честват във Франция 75 години от Десанта в Нормандия на 6 юни 1944 г., предаде Франс прес. \"Велик и прекрасен ден!\", туитна Доналд Тръмп от Ирландия, преди да отлети с президентския самолет Еър Форс Уан за Каен в Северозападна Франция, където пристигна преди няколко часа със съпругата си Мелания, предава БТА. Тръмп незабавно отиде на огромното американско военно гробище Омаха Бийч в нормандската община Колвил сюр мер, където ще ръководи възпоменателна церемония заедно с френския си колега. Очаквани са около 12 000 души, включително редица ветерани. Френски и американски знаменца са поставени край 9387 бели кръстове или звезди на Давид на зелената морава срещу океана. \"Преди точно 75 години на тези брегове, на тези скали, 10 000 души проляха кръвта си, а хиляди пожертваха живота си за своите братя, своята страна и за оцеляването на свободата\", се казва в речта на Тръмп, откъси от която Белият дом разпространи предварително. След церемонията френският президент ще се срещне отново с Тръмп за разговор и обяд. Канадският премиер Джъстин Трюдо ще участва в церемония с френския си колега Едуар Филип. Десантът в Нормандия на 6 юни 1944 г. е най-масовият в историята по брой на участващи плавателни съдове - от 6939 кораба на плажовете в Нормандия дебаркират 132 700 души.", "date": "2019.06.06", "title": "Макрон, Тръмп, Трюдо и Мей честват десанта в Нормандия"}
{"url": "https://www.24chasa.bg/novini/article/7492559", "text": "Четири каруци, натоварени с дърва, са засечени от горски и полицаи в Монтанско днес. Установени са четирима мъже от монтанския квартал Кошарник, които са транспортирали нелегално дървесината в местността Раздолци в село Долна Вереница. При полицейска охрана са иззети и четирите коне на семействата на бракониерите. Случаят се изяснява.", "date": "2019.06.06", "title": "Конфискуваха четири каруци и конете на бракониери в Монтанско"}
{"url": "https://www.24chasa.bg/novini/article/7492592", "text": ", ще бъде значително по-ниска от тавана от 1,6 милиарда долара, който американският Конгрес гласува. Когато се преговаря за военна продажба, е необходимо разрешение от Конгреса, като се посочи възможно най-високата сума, която да бъде таван на сделката, за да не се налага повторно гласуване. Това заяви посланикът на Съединените щати в България Ерик Рубин пред журналисти при обявяването новия етап от кампанията „Силата е в теб“, съобщи \". Важно е да се знае, че предложението на САЩ е всеобхватно и включва всичко необходимо – от въоръжение до обучение и инфраструктура, добави Рубин. По думите му, румънската страна е много доволна от закупените изтребители и може би планира нова покупка на F-16. „Когато преговаряме за военна продажба, трябва да имаме разрешение от Конгреса. Това, което правим е да уведомим Конгреса за максимално възможната цена, тъй като трябва да поставим таван, без да се налага да се обръщаме втори път към законодателите и да кажем: „Извинете, но ни трябва по-висок таван“. Така че сумата от 1.6 млрд. долара, която беше обявена е максималния таван за продажбата. Това не е цената. Уверен съм, че цената ще бъде значително по-ниска. Когато уведомяваме Конгреса обаче, казваме възможно най-високата сума. Той дава оторизация и след това преговорите продължават в тази рамка. Това правим в момента“, посочи Рубин. „Румънската държава е много доволна от закупените изтребители и може би планират да закупят още самолети F-16. Един от най-важните фактори за това решение, според мен, е фактът, че всички български съседи, които са в НАТО летят с F-16. Ако България избере да направи тази сделка, ще се присъедини към тази група и ще има сектор на НАТО в региона, в който всички самолети ще са F-16”, допълни още той.", "date": "2019.06.06", "title": "Посланикът на САЩ: Цената на F-16 ще бъде по-ниска от 1,6 млрд. долара"}
{"url": "https://www.24chasa.bg/novini/article/7492593", "text": ", всъщност е починала у дома си, след като доброволно е отказала да се храни и да пие течности, съобщи \"Гардиън\". Няма доказателства, че смъртта й е била подпомогната. 17-годишната Ноа Потовен, която от няколко години е била лекувана в многобройни институции, е правила предишни опити да се самоубие. Момичето умира в дома на родителите си в Арнем на 2 юни, посочват местните медии. Медиите от Австралия до Великобритания и от САЩ до Индия описваха случая като „легална евтаназия“, извършена в холандска клиника, а името на момичето бе многократно споменавано в хиляди постове в социалните мрежи. Всъщност не е ясно как Ноа е умряла. Досега не е давана официална причина за смъртта й, няма и доказателства, че случаят е свързан с евтаназия или асистирано самоубийство, като и двете са законни в Холандия при строги условия. Клиниката \"Край на живота\" в Хага, с която Ноа се свърза през 2017 г., заяви в сряда, че не може да коментира случая от съображения за сигурност. Но за да прекрати неверните публикации, клиниката разпространи изявление от приятелите на момичето, в което се казва, че Ноа не е евтанизирана,  а в стремежа си да спре страданията си, е спряла да се храни и да приема течности. След като се свързала с клиниката, на Ноа й казали, че ще могат да й помогнат, когато навърши 21 г.  ако не е променила решението си. \"Те смятаха, че трябва да се излекувам от травмите си и че мозъкът ми трябва да бъде напълно развит. Това ме съсипа, не можех да чакам толкова дълго\", разказва момичето пред местно издание през декември.", "date": "2019.06.06", "title": "17-годишната холандка Ноа не е била евтаназирана, спряла да се храни и починала в дома си"}
{"url": "https://www.24chasa.bg/novini/article/7492645", "text": "Митнически служители на пункта Малко Търново откриха недекларирани 20 000 щатски долара при проверка на влизащ в страната лек автомобил. Това съобщиха от Регионалната митническа дирекция в Бургас. Колата е управлявал турски гражданин, постоянно пребиваващ в България. Той е пътувал сам и при пристигане на митническия пункт в посока от Турция за България, е обявил, че не внася стоки, валута или валутни ценности за деклариране. По време на последвалата проверка, са открити две пачки по 10 000 долара, поставени на две отделни места - в джоб в дрехите на шофьора и в ръчна чанта. Недекларираната валута с левова равностойност 34 613 лева е иззета. Срещу нарушителя, турски гражданин, е съставен акт за нарушение на Валутния закон. От началото на годината митническите служители в Малко Търново са иззели контрабандно пренасяна валута с левова равностойност близо 300 000 лева. Митническите служители напомнят на всички пътуващи през външните граници на Европейския съюз, че всяко физическо лице, което влиза или напуска територията на ЕС и пренася парични средства в размер на 10 000 евро или повече, следва да декларира тази сума пред митническите власти.", "date": "2019.06.06", "title": "Иззеха 20 000 долара недекларирана валута на границата при Малко Търново"}
{"url": "https://www.24chasa.bg/novini/article/7492649", "text": "България е на пето място сред 28 страни-членки на Европейския съюз по икономически растеж. През първото тримесечие на тази година ръстът на БВП е 1,2%. Страната ни е изпреварена само от Хърватия, чиято икономика за същия период е нараснала с 1,8%, следвана от Унгария и Полша с по 1,5% и Румъния с 1,3%, съобщи  . Растежът на БВП на 19 страни от еврозоната след окончателната трета оценка е достигнал през първото тримесечие 0,4% на тримесечна база и 1,2% на годишна, се казва в съобщение на Евростат. Показателите съвпаднаха с прогнозите на анализаторите, анкетирани от агенция Ройтерс, и предварителните оценки. През четвъртото тримесечие на 2018 г. растежът на БВП на 19 страни използващи единната валута достигна 0,2% на месечна база и 1,2% на годишна. Съвкупният растеж на БВП на Евросъюза през първото тримесечие се оказа на ниво 0,5% на тримесечна база и 1,5% на годишна, както се предполагаше в двете предишни оценки. През четвъртото тримесечие на 2018 г. растежът на БВП на региона достигна 0,3% спрямо третото тримесечие и 1,5% на годишна основа.", "date": "2019.06.06", "title": "Евростат: България е пета по ръст на БВП в ЕС"}
{"url": "https://www.24chasa.bg/novini/article/7492584", "text": "Управителните съвети на Синдикалната федерация на служителите в МВР и още четири синдикални организации излязоха с декларация в защита на осъдените благоевградски полицаи по делото \"Чората\". Те организират на 9 юни - неделя, от 11 ч, на пл. \"Св. Неделя\" в София Митинг за справедливост \"Полицаите не са убийци\".  Мирослав Писов, Янко Граховски, Георги Калинков, Борислав Механджийски и Иво Иванов получиха по 7 г. затвор за смъртта на Ангел Димитров-Чората, починал при задържане на 10 ноември 2005 г. \"Не можем да приемем за доказан факт това, че петима полицейски служители, избрани практически на случаен принцип и изпратени с ясна задача да задържат лице, са пристъпили към изпълнение на задълженията си и са действали по време на това изпълнение с намерението да отнемат живота му. Поредната присъда по това дело не е в състояние да промени по никакъв начин позицията ни. Както ни повеляват дългът и честта на служители в МВР, ние продължаваме да вярваме в българското правосъдие. Тази вяра ни дава основание да настояваме и да се надяваме делото да бъде преразгледано и поддържа убеждението ни, че справедливостта ще възтържествува. Да, към нас могат да бъдат отправяни упреци, много от които – основателни. Но българските полицаи не са убийци. Убедени сме, че това е ясно на нашите сънародници и се надяваме на тяхната подкрепа\", се казва в декларацията на полицейските синдикати.", "date": "2019.06.06", "title": "Полицейските синдикати правят митинг в защита на осъдените им колеги по делото \"Чората\""}
{"url": "https://www.24chasa.bg/novini/article/7492724", "text": "Мая Маноилова поиска информация от Комисията за енергийно и водно регулиране /КЕВР/ по Закона за достъп до обществена информация /ЗДОИ/ във връзка с предстоящото увеличение на цените на електрическата енергия, считано от 1 юли 2019 г. Това съобщиха от пресцентъра на омбудсмана. Тя поиска от регулатора Заявленията за утвърждаване на нови цени от 1 юли 2019 г. до 30 юни 2020 г. и приложените към тях годишни финансови отчети и доклади за дейността за 2018 г. на ЧЕЗ, ЕВН и Енерго-Про. Повод за това са заличените данни във въпросните заявления на тези дружества, публикувани на Интернет страницата на КЕВР, които засягат финансовата обосновка на цените. Припомняме, че предстои КЕВР да вземе окончателно решение за увеличението на цените на тока за битови потребители средно с около 3,5%. Поради липса на пълна информация, гражданите нямат възможност да се подготвят и участват ефективно в общественото обсъждане, което ще се проведе утре от 10.00 часа в сградата на регулатора.", "date": "2019.06.06", "title": "Мая Манолова иска информация по ЗДОИ за скока на тока"}
{"url": "https://www.24chasa.bg/novini/article/7492729", "text": "Русия заяви днес, че е против чужда намеса в Судан и добави, че властите в Хартум трябва да усмирят екстремистите, както се изрази Москва, съобщи Ройтерс, позовавайки се на РИА Новости. Руският заместник-министър на външните работи Михаил Богданов беше цитиран да казва, че Москва е за национален диалог за преходен период, който да доведе до нови избори, предава БТА. \"Естествено, за тази цел е нужно да въведеш ред и да се бориш срещу екстремистите и провокаторите, които не искат ситуацията да бъде стабилизирана\", заявява дипломатът. \"Това е ситуацията към момента, но ние сме против всякаква външна намеса (и това) да бъде налагано каквото и да било на суданците\", допълни Богданов. Той не уточни кои групировки смята за екстремисти и провокатори. Членовете на управляващия в Судан Военен съвет са близки до Саудитска Арабия и Обединените арабски емирства, докато Русия през последните години работеше с най-големия враг на Рияд Иран по няколко направления, включително по сирийското.", "date": "2019.06.06", "title": "Русия: Екстремистите в Судан трябва да бъдат усмирени"}
{"url": "https://www.24chasa.bg/novini/article/7492730", "text": "Столичната община е подпомогнала финансово строителството на над 30 църкви от 2010 г. насам, съобщи днес пред журналисти кметът на София Йорданка Фандъкова, която присъства на полагането и освещаването на първия камък на бъдещия храм \"Св. Пимен Зографски\" в район \"Изгрев\", предаде БТА. Тържествен водосвет отслужиха Белоградчишкият епископ Поликар, софийски духовници и протойерей Антоний Милушев. Идейният проект на храма е дарен от арх. Станимир Димитров, а работният - от арх. Тихомир Казаков. Църковното настоятелство към новопроектирания храм \"Св. Пимен зографски\" кани всички желаещи да подкрепят това благородно начинание. Разчитам социално отговорния бизнес и гражданите да се включат, общината както винаги, също ще подкрепи сторителството. Важно е да бъдем съпричастни и да съберем средствата, с които по-бързо да бъде построен този храм, каза кметът. Тя припомни, че през 2017 г. Столичният общински съвет взе решение за учредяване на безвъзмездно и безсрочно право на строеж. \"Вярата ни учи да сме добри и смирени, да правим само добри дела и да сме съпричастни. Затова смятам, че е много важно в район Изгрев да има място и за духовно възпитание\", посочи кметът. Тя съобщи, че до есента предстои първа копка на храм в район \"Надежда\". Кметът Фандъкова поздрави църковното настоятелство и лично отец Антоний за избора на патрона на храма - Свети Пимен Зографски, роден в София през 1540 г. Пимен е един от софийските светци, изградил и изписал няколко храма на територията на днешната Столична община. Фандъкова посочи, че местната власт продължава да подкрепя израждането и реставрацията на храмове на различни вероизповедания. На последното си заседание Столичният общински съвет отпусна 204 хил.лв. за ремонт и изграждане на четири столични църкви - храм-ротонда \"Св. Георги Победоносец\", новия храм \"Св. Благовещение\" в ж.к. \"Дружба 2\", Арменската апостолическа православна църква \"Св. Богородица\" в \"Красно село\" и храма \"Успение богородично\" в кв. Курило.", "date": "2019.06.06", "title": "Фандъкова: Столичната община е подпомогнала финансово над 30 църкви от 2010 г. насам"}
{"url": "https://www.24chasa.bg/novini/article/7492732", "text": "ДПС е против намаляване на партийната субсидия на един лев, смята това за популизъм, който ще доведе до тежки последици за демокрацията в България - ще се върне тоталната зависимост на партиите от бизнесмени, олигарси и сенчест бизнес. Тази теза застъпи заместник-председателят на ПГ на ДПС Йордан Цонев по време на заседанието на парламентарната комисия по бюджет и финанси, на което бе представено предложението на ГЕРБ за намаляване на партийната субсидия на един лев от 1 юли 2019 г., предаде БТА Цонев обясни в началото на своето изказване, че политическите партии или се финансират от бюджета или от олигарсите или от \"инициативни\" бизнесмени. \"Трети вариант няма\", коментира той. Той отговори и на обвиненията в популизъм към ДПС, които непосредствено след изборите за Европейски парламент предложиха намаляване на 5 процента на ДДС върху хляба, премахване на ДДС върху книгите и безплатни детски градини. В отговора си заместник-председателят на ДПС подчерта, че ДПС, а не ГЕРБ са направили така, че преките данъци да бъдат 10 процента. \"Нашата инициатива не беше популизъм. Това, което в момента се прави, е популизъм с много тежка цена за българската демокрация. Ще се върне тоталната зависимост на партиите от бизнесмени, олигарси и сенчест бизнес\", коментира той. От ДПС подкрепят заявеното намерение от управляващите, което е и предложение на ДПС - спестените от партийни субсидии пари да се използват за строителство на детски градини и премахване на таксата за децата. \"Това е първа мярка в нашата програма, насочена към образованието. Радваме се също така, че е приета и другата ни инициатива за книгите. Искам да ви уверя всички, че ДПС гледа много сериозно на инициативите си\", увери Цонев. Очаква се другата седмица в сряда и в четвъртък ПГ на ДПС да проведе срещи в парламента със съсловните организации. Цонев обясни, че от тях ще изискват механизъм, който да гарантира, че ако ДДС бъде намалено ще паднат и цените за крайните потребители. \"Още при обявяване на нашата инициатива, ние казахме няма ли гаранция, че ще паднат цените - няма да реализираме намаляването на ДДС\", посочи Цонев. Цонев каза още, че са категорично против този популизъм за намаляване субсидиите на партиите. \"Не може една грешка в методиката да бъде причина - партиите да изпаднат в зависимост\", коментира още депутатът. Цонев припомни, че още, когато се е въвело въпросното квадратче с \"не подкрепям никого\" са предупреждавали, че това е \"глупост\". \"Тук няма виновни. Не е виновна изпълнителната власт, че има такова тълкуване кое е действителен и кое недействителен глас\", каза още заместник-председателят Йордан Цонев.", "date": "2019.06.06", "title": "Йордан Цонев: Намаляването на субсидиите е популизъм"}
{"url": "https://www.24chasa.bg/novini/article/7492737", "text": "Срокът на валидност на международните паспорти да бъде 10 години, прие на първо четене парламентът. Депутатите одобриха три законопроекта за промени в Закона за българските лични документи. Два от тях са внесени от Министерския съвет и един от депутати от \"Воля\". Промените, внесени от \"Воля\", предвиждат удължаване на срока на валидност на паспортите на българските граждани от 5 на 10 години. По този начин срокът на валидност на международните паспорти ще се приравни с този на другите документи за самоличност, посочват от партията. В мотивите си те отбелязват, че повечето визи за държави извън Европейския съюз са за срок от десет години и се поставят на страница в задграничния паспорт. Измененията, предложени от Министерския съвет, предвиждат МВР да осигури техническите и организационни условия за издаването на паспорти със срок на валидност 10 години не по-късно от 1 януари 2021 г. Законопроектът на правителството предвижда още нова процедура за подаване на заявления за подмяна на български лични документи чрез автоматизираната информационна система за електронни услуги на МВнР. Наред с опцията за използване на квалифициран електронен подпис, заявителят ще може да подава заявление в електронен формат и без да използва такъв подпис, като към заявлението приложи копие от валиден документ, чиято подмяна желае. Новата възможност ще изисква по-дълъг период на технологична подготовка, поради което е предвидено изменението да влезе в сила 12 месеца след обнародването му в \"Държавен вестник\". Намаляват се и сроковете за издаване на български лични документи при подадено в чужбина заявление. От 90 дни за обикновена услуга е предвидено срокът да е 45 дни, а при 60 дни за бърза услуга срокът се предвижда да е 30 дни. С измененията се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Правителството предлага и изменения, с които се въвеждат срокове за издаване на лични карти и паспорти, а именно при обикновена услуга - до 30 дни, при бърза услуга - до 3 работни дни, а при експресна услуга - до 8 работни часа, от приемането на заявлението. Въвеждат се и срокове за издаване на документ за самоличност на чужденец, а именно при обикновена услуга документът ще се издава за срок до 30 дни, а при бърза услуга - за срок до 10 работни дни. Юлиан Ангелов /\"Обединени патриоти\"/призова МВР, освен българите зад граница, да облекчи и тези в страната да се сдобиват с лични документи. В момента изискването е да се вадят по постоянен адрес, бих помолил МВР да разработи система всеки един български граждани, без значение къде му е адресната регистрация, да може да подава заявление за документи за самоличност, каза Ангелов. Заместник-министърът на вътрешните работи Красимир Ципов посочи, че първата стъпка в тази посока вече е направена и вече има възможност да се подаде заявление за издаване на документ за самоличност във всяко едно районно управление или областна дирекция на територията на постоянния адрес на заявителя. Той добави, че догодина предвиждат въвеждането на нова система, така че заявленията да могат да се подават във всяко РПУ. Ципов посочи, че в момента МВР предлага услуга за подаване на заявленията по електронен път, стига да не е необходимо да бъдат снемани биометрични данни. Ако имате валидни биометрични данни, можете да подадете заявлението от всяко мобилно устройство, обясни той.", "date": "2019.06.06", "title": "Международните паспорти ще са с валидност 10 години"}
{"url": "https://www.24chasa.bg/novini/article/7492736", "text": "В неделя Казахстан избира своя президент на безпрецедентни предсрочни президентски избори - първите в историята на бившата централноазиатска съветска република, в които не участва авторитарният лидер Нурсултан Назарбаев, изненадващо за всички подал оставка през март. Отсъствието на Нурсултан Назарбаев не означава обаче, че задължително ще има особен съспенс: почти сигурно е, че посоченият от него за наследник и.д. президент Касим-Жомарт Токаев ще спечели, след като получи подкрепата на управляващата партия и на бившия президент, който остава ключова фигура в политическата система. Основният въпрос е дали Токаев ще успее да постигне същите резултати като своя предшественик, избран за пръв път през 1991 г., а след това преизбиран четири пъти с над 80 на сто от гласовете. Тези избори никога не са били признавани за свободни и честни от международните наблюдатели. Близо 10 милиона избиратели са призовани да се явят в изборните секции между 1 и 15 часа по Гринуич. Опозицията представи шестима неизвестни кандидати, въпреки че трима от тях (без фаворита) участваха в дебат, предаван пряко по телевизията - първи подобен случай в Казахстан. Това е и първият случай на участие на жена в президентски избори. Дания Еспаева представлява партия, близка до правителството. За разлика от тях Касим-Жомарт Токаев се ползва с неизменната подкрепа на държавния апарат и на много знаменитости, с които се е появявал пред обществото. Правителството освен това притиска \"всички служители от обществения сектор, лекарите, преподавателите\" да гласуват организирано, а \"на активистите, които агитират (за Токаев) се плаща от държавния бюджет\", заявява Касимхан Капаров, директор на Бюрото за икономически изследвания на Казахстан, местен мозъчен тръст. \"Не мисля, че тези избори могат да се смятат за легитимни\". Бивш външен министър и премиер, председател на горната камара на казахстанския парламент от 2007 до 2011 г., а след това от 2013 г. до оттеглянето на Нурсултан Назарбаев, Касим-Жомарт Токаев възхвалява \"приемствеността\", намеквайки ясно за трите десетилетия на управлението на неговия предшественик. След като получи най-високия пост, и.д. президентът многократно показа верността си към Нурсултан Назарбаев, който остава начело на влиятелния Съвет за сигурност и е удостоен с титлата \"Баща на нацията\", гарантираща му доживотен съдебен имунитет. Едно от първите решения на Касим-Жомарт Токаев впрочем беше да прекръсти град Астана на името на своя предшественик. Блестящата казахстанска столица, изникнала от степите с помощта на петролните долари, официално вече се нарича \"Нур Султан\". Социални вълнения Касим-Жомарт Токаев ще трябва да се справи с неотслабващо социално недоволство, започнало след резкия спад на цените на петрола, което изложи на показ структурните слабости на една икономика, която все още е прекалено зависима от изкопаемите горива. Предизборната кампания беше белязана от няколко протеста, които предизвикаха острата реакция на властите. Те засилиха репресиите срещу медиите и опозицията през седмиците преди гласуването. \"Активно бойкотирам изборите\", заяви пред АФП Темуджин Дуисенов, 24-годишен гражданин на град Алмати. Арестуван миналата година, защото искал да участва в протест, след което е бил освободен бързо, младежът смята, че обявените на 9 април предсрочни избори не са оставили на опозицията достатъчно време, за да се организира. \"Никой кандидат, когото бих искал да подкрепя, не би могъл да подготви предизборна кампания за два месеца\", обяснява той. Най-твърдият противник на Нурсултан Назарбаев, бившият банкер в изгнание Мухтар Аблязов, призова за протести в цялата страна в неделя. Няколко от поддръжниците му бяха изпратени в ареста преди гласуването. Сред останалите кандидати Амирджан Косанов, относително известен на казахстанците, е участвал няколко пъти в избори от 2005 г., но все още има съмнения доколко са сериозни амбициите му. \"Обсъждал съм с него начина на водене на кампания, за да направим възможно най-доброто за страната\", обяснява пред АФП Сергей Дуванов, именит защитник на правата на човека, близък до опозицията. \"Беше съгласен, но в седмицата след регистрирането на кандидатурата му изчезна и се скри в село в северната част на страната\". В отговор на въпрос на АФП Амирджан Косанов отрича и призовава поддръжниците си да се мобилизират. \"Важно е режимът да види, че трябва да разчита на народа\". (От БТА)", "date": "2019.06.06", "title": "Исторически президентски избори без Назарбаев в Казахстан в неделя"}
{"url": "https://www.24chasa.bg/novini/article/7492761", "text": "Парламентът ратифицира споразумението между правителствата на България и Унгария за уреждане на въпросите относно недвижимите имоти за нуждите на дипломатическото ни представителство в Будапеща, съобщи БТА. Документът е подписан във Вашингтон на 4 април тази година. С влизането му в сила се решава окончателно откритият от повече от 14 години проблем с недвижимите имоти, предоставени за нуждите на дипломатическото представителство на България в Будапеща, възникнал по повод прилагането на Спогодбата от 1980 г. Българската държава ще придобие безвъзмездно правото на собственост върху два поземлени имота в Будапеща, свободни от каквито и да било тежести, като й се дава правото свободно да управлява и да се разпорежда с поземлените имоти, както и с настоящите и бъдещите сгради, построени върху тях. Документите, удостоверяващи местонахождението, площта и границите на тези имоти са неразделна част от споразумението. Унгарската страна се задължава да заплати на българската държава сума в размер 4 000 000 евро, представляваща финансова компенсация за придобиване на пълни и изключителни права върху други имоти в Будапеща, които са били предоставени на българската страна по силата на спогодба от 1980 г.", "date": "2019.06.06", "title": "Ратифицирахме спогодба с Унгария за имоти на посолството ни в Будапеща"}
{"url": "https://www.24chasa.bg/novini/article/7492760", "text": "Комисията по бюджет и финанси към парламента прие на първо четене намаляването на партийната субсидията на един лев. Предложението на управляващите бе подкрепено с гласовете на \"Воля\" и \"Атака\" или общо 10 \"за\". Единственият \"против\" бе Йордан Цонев от ПГ на ДПС, а от БСП не участваха в гласуването. Предложението за намаляване на субсидията за един действителен глас от 11 лв. на 1 лв. бе мотивирано от заместник-министъра на финансите Росица Велкова. Тя обясни, че с намаляването на партийните субсидии ще се отговори на обществените очаквания за по-малко разходи за партиите. По думите й с приемането на проектозакона бюджетната икономия за второто полугодие на 2019 г. би възлязла на 14,604 млн. лв. Велкова разясни, че годишната държавна субсидия за политическите партии и коалиции за 2019 г. ще се преизчисли на един лев на базата на действителните гласове, получени от съответната партия и коалиция за периода от 1 юли 2019 г. - 31 декември 2019 г. \"Икономията на средствата, при субсидия от 1 лв. на годишна база, би възлязла на 29,208 млн. лв\", каза още Росица Велкова. Георги Търновалийски мотивира отказа на БСП да участва в гласуването като посочи, че подобно преразглеждане на бюджета, е несериозно отношение към парламентаризма.", "date": "2019.06.06", "title": "Бюджетната комисия гласува \"ЗА\" партийната субсидия да бъде един лев"}
{"url": "https://www.24chasa.bg/novini/article/7492776", "text": "Движението по път I-7 Козарево - Могила, в област Ямбол, се извършва в една лента поради ПТП, съобщиха от пресцентъра на Агенция \"Пътна инфраструктура\". Шофьорите да се движат с повишено внимание и съобразена скорост, като спазват указанията на \"Пътна полиция\".                                                                                                                                                                                                                                                                                                                       ", "date": "2019.06.06", "title": "Катастрофа затруднява движението по пътя Козарево - Могила"}
{"url": "https://www.24chasa.bg/novini/article/7492784", "text": "Пиян шофьор, спрял дрегера на 2.37 промила, ще бъде съден по бързата процедура. 44-годишният варненец бил спрян за рутинна проверка с фолксвагена си в 22 часа в морската столица. Тъй като били видимо нетрезвен, бил тестван за алкохол и задържан след това. След денонощие в ареста, материалите са докладвани в Районна прокуратура – Варна. Още един варненски шофьор ще бъде изправен пред Районния съд по бързата процедура. 36-годишният мъж също бил спрян за рутинна проверка в 17.10 часа, но се оказало, че е зад волана без книжка. Свидетелството му било отнето от съда за друго нарушение.", "date": "2019.06.06", "title": "Пиян шофьор отива на бърз съд"}
{"url": "https://www.24chasa.bg/novini/article/7492780", "text": "Маринела Арабаджиева, която е задържана за участие в престъпна група за данъчни престъпления и пране на пари, е била преместена в болницата на Софийския затвор, защото получила хипертонична криза. Това стана ясно в Апелативния спецсъд, където се решаваше дали бизнес дамата да излезе на свобода. Преместването й е било разрешено от прокурор, а е по искане на лекаря от следствения арест, който не могъл да овладее кризата. Освен това на Арабаджиева ще й бъде направен преглед от кардиолог в \"Св. Екатерина\" заради проблеми със сърцето.  Апелативният сепцсъд отказа да я пусне на свобода, тъй като прецени, че тя може да извърши и друго престъпление, т.е. да изфабрикува документи. В същото време няма как да повлияе на свидетелите, тъй като от разпечатките на мобилните й телефони, намерени в помещенията, които тя и съпругът й Ветко са обитавали в Испания, става ясно, че тя не е общувала със свидетели по делото. Съдът също така изтъкна, че обоснованото предложение по отношение обвинението за пране на пари е разколебано, още повече, че по него не е работено през последните месеци.  Магистратите посочиха, че освен намерените 5 млн. лева в банкови сейфове по отношение прането на пари друго не е надградено. Както обикновено, на мярката за неотклонение присъстваха децата на Маринела - Вълчо и Александра, както и други роднини.", "date": "2019.06.06", "title": "Маринела Арабаджиева преместена в болницата на затвора заради хипертонична криза"}
{"url": "https://www.24chasa.bg/novini/article/7492791", "text": "Френският президент Еманюел Макрон в речта си по случай 75-годишнината на десанта в Нормандия в присъствието на президента на САЩ Доналд Тръмп призова никога да не престават усилията по поддържане на съюза на свободните народи, предаде Франс прес, цитирана от БТА. \"Никога не бива да преставаме да поддържаме съюза на свободните народи\", каза Макрон, давайки като примери ООН, НАТО и ЕС, все институции, които Тръмп редовно критикува. Трябва \"отново да стигнем до същественото, отново да схванем причините за тази ангажираност\", заяви Макрон, който за разлика от Тръмп е привърженик на мултилатерализма. \"Америка е най-велика, когато се бори за свободата на другите, когато е вярна на универсалните ценности, които са защитавали нейните бащи основатели, когато преди близо два века и половина Франция е отишла да подкрепи независимостта й\", добави френският президент на церемонията. Макрон благодари на американски ветерани, които награди с ордена на Почетния легион на церемония в американското гробище в нормандското селище Колвил сюр мер. \"Знаем какво дължим на вас, ветераните - нашата свобода. От името на страната ни искам просто да ви кажа: благодаря\", каза на английски Макрон, когото ветераните дълго аплодираха. Президентът Доналд Тръмп заяви, че ветераните, които са участвали в десанта в Нормандия на 6 юни 1944 г., са гордостта на САЩ. \"Вие сте едни от най-великите американци, които ще съществуват някога. Вие сте гордостта на нацията. Вие сте славата на нашата Република и ви благодарим от все сърце\", заяви Тръмп пред 60 американски ветерани, много от които бяха в инвалидни колички. Тръмп заяви, че приятелите и партньорите на САЩ, съюзът им \"е бил изкован в огъня на битките, изпробван в изпитанията на войната и доказан с даровете на мира\", предаде ДПА. \"Връзката ни е нерушима\", добави президентът на САЩ. Войниците на САЩ, които са воювали в Нормандия, \"са се били не за контрол и превъзходство, а за свободата, демокрацията и самоуправлението\", заяви Тръмп. \"Те са били поддържани от увереността, че Америка може да направи всичко, защото ние сме благородна нация с добродетелен народ и се молим на справедлив Бог\", добави той. Тръмп възхвали участвалите в десанта над 130 000 войници като \"граждани на свободни и независими нации, обединени от дълга към сънародниците си и към милиони още неродени хора\", предаде Асошиейтед прес. \"Преди точно 75 години на тези брегове, на тези скали, 10 000 души проляха кръвта си, а хиляди пожертваха живота си за своите братя, своята страна и оцеляването на свободата\", добави Тръмп.", "date": "2019.06.06", "title": "Макрон пред Тръмп в Нормандия: Да поддържаме съюза на свободните народи"}
{"url": "https://www.24chasa.bg/novini/article/7492823", "text": "Шестима са пострадалите при катастрофи само в рамките на един ден по варненските пътища. Опасност за живота на ранените няма. Най-тежко е състоянието на 30-годишен мъж от Ямбол, който по време на движение по пътя Варна-Бургас бил застигнат и блъснат от движещото се зад него ауди. Виновният шофьор, който е на 22 години и е от Ямбол, се разминал без драскотина, но 30-годишният мъж е откаран в болница с фрактури на четири гръдни прешлена и контузия на мозъка, настанен е за лечение. По случая е образувано досъдебно производство. Със счупена ключица в болница е 25-годишен моторджия от Варна, след като по време на движение, поради несъобразена скорост, губи контрол над мотора и пада на платното за движение. Инцидентът станал близо до разклона за летището. При падането е пострадала и 22-годишната приятелка на моторджията. Тя се разминала с контузни наранявания. 22-годишен варненец с мерцедес не спря на спот на натоварено кръстовище в морската столица и блъснал рено, което се движило с предимство. При сблъсъка френското возило излязло от пътя и блъснало фолкксваген, който бил в насрещното. Пострадала е 57-годишната шофьорка на реното. Тя има леки контузии. С леки травми се разминал и 75-годишен пенсионер, който навлязъл частично в съседното платно по пътя към Виница и се блъснал в ауди. При подобни обстоятелства е пострадал и 23-годишен варненец, който карал лонгборд по крайбрежната алея и се ударил в сузуки. Мъжът получил контузни наранявания, прегледан е и освободен.", "date": "2019.06.06", "title": "Шестима пострадали при катастрофи за ден във Варна"}
{"url": "https://www.24chasa.bg/novini/article/7492832", "text": "Митничари са открили недекларирани 30 000 евро в тайник на микробус на ГКПП \"Дунав мост\" при Русе. Това съобщиха от митницата. Пътническият микробус, шофиран от българин, бил спрян вчера на ГКПП \"Дунав мост\" и отклонен в халето за щателна митническа проверка. Парите били поставени в чанти, скрити във фабрична кухина под предната седалка на превозното средство. Шофьорът заявил, че те са на негов приятел, който му ги дал за покупка на автомобил. На нарушителя е съставен акт.", "date": "2019.06.06", "title": "Шофьор на микробус опитал да изнесе нелегално 30 000 евро от България"}
{"url": "https://www.24chasa.bg/novini/article/7492840", "text": "Мъртъв плод е провокирал агресията на ромите към лекарка и акушерка в Диагностично-консултативен център „Изток” в пловдивския квартал Столипиново, съобщи . Екшънът се разиграл вчера около 11 часа.   заедно с още осем жени и един мъж с малко дете. Пациенти, които в този момент са чакали пред АГ кабинета и са станали свидетели на случилото се, разказаха пред наш репортер, че групата била много шумна. С влизането си в кабинета, 35-годишната жена се затичала към лекарката. Замахнала и я ударила с юмрук в слепоочието. Лекарката се свлякла и наранила главата си в бюрото. Друга жена се нахвърлила върху акушерката и я ударила два пъти в ръката. В този момент сестра от съседен кабинет се обадила на тел. 112 и за минути на място пристигнали няколко екипа на полицията. „Ще те причакаме довечера и ще те убием”, заканили се на излизане жените. По информация на медията нападателката е майка на бременна в осмия месец пациентка. На 14 май 20-годишната й дъщеря била на контролен преглед в АГ кабинета в ДКЦ „Изток”. Направен е ехографски преглед, който установил, че плодът се развива нормално и всичко с бременността е наред. На 26 май бременната отишла в АГ отделението на МБАЛ „Св. Мина” на ул. „Весела” и разказала, че не се чувства добре. Лекарите там установили, че бебето е мъртво. Транспортирали я по спешност в УМБАЛ „Пловдив”, където мъртвият плод е изваден, а родилката – спасена. Очевидно обаче смъртта на нероденото й внуче е афектирало бабата, която е нападнала медиците. Тя е арестувана и отведена за едно денонощие в районното управление. Срещу жената е образувано бързо производство. Уведомена е Районна прокуратура – Пловдив. Пострадалата лекарка е била прегледана в болница. Тя е с комоцио, но след нейно настояване е освободена за домашно лечение. До края на седмицата е в болничен. „Лекарката е изключително блага жена. Много пъти ни е давала пари за лекарства и ни е карала в болницата със собствената си кола”, разказаха пациенти, които не можеха да повярват какво се е случило. Всички работещи в Диагностично-консултативен център „Изток” са в шок от случилото се. „Повече от 3 години съм тук, такова нещо не е имало”, коментира управителят на ДКЦ-то д-р Живко Димитров. Той е бил в кабинета си по време на инцидента. Веднага се е качил в АГ-кабинета и е видял битата лекарка, която е била изключително изплашена след нападението. „Много съм благодарен на полицаите, които дойдоха буквално за 2-3 минути\", допълни той.", "date": "2019.06.06", "title": "Мъртво неродено бебе довело до агресията към лекарка и акушерка в Пловдив"}
{"url": "https://www.24chasa.bg/novini/article/7492799", "text": "21-годишната сервитьорка Мария З. , която издъхна по време на работа в бургаско заведение, е имала болно сърце и няколко прекарани микроинфаркта. Това установили съдебни медици след аутопсията, съобщиха източници на \"24 часа\". Младата жена е страдала от т.н. хипертонично сърце, вследствие на нелекувана есенциална /първична-б.а./хипертония, обясниха медици. Не е ясно дали тя е неглижирала лечението си или изобщо не е имала предписани лекарства за високо кръвно. Сърцето й било толкова уголемено, че било с размерите на два мъжки юмрука. Във фаталния ден то просто спряло, а жената издъхнала за минута.  , нещастният инцидент е станал привечер на 5 юни, в бистро, известно в града като \"Коневръза\". То се намира на метри от Областната дирекция на полицията. Починалото момиче е от Шумен. Когато се строполило между масите клиенти веднага скочили да помагат, бързо дошла и линейката. Въпреки опитите на спешния екип жената издъхнала. Случаят е трагичен и много неприятен, но той още веднъж показва колко е важна профилактиката и сериозното отношение към здравето, коментират медици.", "date": "2019.06.06", "title": "21-годишната сервитьорка, издъхнала на работа, била с уголемено сърце и микроинфаркти"}
{"url": "https://www.24chasa.bg/novini/article/7492803", "text": "На 12 юни - сряда, за четвърта поредна година Югозападнота държавно предприятие организира регионално състезание \"Най-добър секач\". Тази година то ще се проведе в района \"ДГС Белица\", край хижа \"Семково\" в югозападната част на Рила. Целта е да бъдат определени най-добрите професионални секачи, които ще представят предприятието в националното състезание. 22-ма участници от 11 държавни горски и ловни стопанства в обхвата на ЮЗДП са заявили желание да се включат в тазгодишната надпревара. Представителите на дърводобивни фирми, извършващи дейност на територията на Белица, Дикчан, Дупница, Елешница, Гърмен, Добринище, Костенец, Места, Самоков, Тетевен и Якоруда, ще покажат своите умения в дисциплините – смяна на верига на бензиномоторен трион, поваляне на дърво, комбинирано рязане и прецизно рязане.", "date": "2019.06.06", "title": "Горските избират най-добър секач"}
{"url": "https://www.24chasa.bg/novini/article/7492882", "text": "Премиерът на Северна Македония Зоран Заев заяви в интервю за белгийския в. \"Соар\" още веднъж призова страните членки на Европейския съюз да поемат отговорност и да определят дата за преговори със Северна Македония, предаде агенция МИА, цитирана от БТА. Заев обясни, че ако не бъде определена дата, той ще бъде обвинен, че е излъгал парламента. \"Казах им, че ако сменим името, ако поддържаме добри отношения с Гърция, с България, ако се направят всички реформи, Европа ще изпълни обещанията си. Ако не стане така, нормално е да се поеме отговорност, няма да чакам опозицията или парламентът да направи нещо, ще поема отговорност и ще върна мандата си\", каза Заев. Той предупреди, че без дата за преговори гражданите може да се обърнат към национализма и радикализма. Попитан дали вярва, че може да получи Нобелова награда за мир заедно с гръцкия премиер Алексис Ципрас за подписването на Преспанското споразумение, Заев каза, че преговорите с ЕС са по-важни за него. \"Бих сменил и две Нобелови награди за това решение на Европейския съвет. За мен е огромна чест, че съм номиниран. Но най-добрата награда за нашата малка страна в момента е решението на Европейския съвет. Ако получа Нобелова, ще я дам на Европейския съвет\", каза на шега Заев.", "date": "2019.06.06", "title": "Заев: Бих заменил две Нобелови награди за дата за преговори с ЕС"}
{"url": "https://www.24chasa.bg/novini/article/7492878", "text": "На Портала за обществени консултации на Министерския съвет днес са публикувани предложения за промени на Закона за мерките срещу изпирането на пари, предаде БТА. Предвижда се с промените да се въведат нови категории задължени лица - доставчиците на услуги по обмяна на виртуални и фиатни валути, доставчиците на портфейли, които предлагат попечителски услуги, и лицата, които търгуват или действат като посредници в търговията с произведения на изкуството, пише в проекта на доклад на министъра на финансите, включен в публикацията. С оглед изискванията на Директива (ЕС) 2018/843 се доразвиват част от мерките за превенция на използването на финансовата система за целите на изпирането на пари, които включват комплексна проверка на клиентите, събиране и изготвяне на документи и друга информация и тяхното съхраняване, оценка на риска от изпиране на пари, разкриване на информация относно съмнителни операции, сделки и клиенти, разкриване на друга информация за целите на закона, контрол върху дейността на задължените субекти и обмена на информация. Със законопроекта се разписват и механизми за предоставяне на определени категории информация на ЕК, както и механизми за събирането и обобщаването й на национално ниво. С оглед промените в уредбата на мерките срещу изпирането на пари и въвеждането на изисквания на Директива (ЕС) 2018/843 са предвидени съответни промени и в Закона за регистър БУЛСТАТ, Закона за кредитните институции, Закона за платежните услуги и платежните системи, Закона за Национална агенция за приходите, Данъчно-осигурителния процесуален кодекс и в Закона за пазарите на финансови инструменти. В резултат на приемането на предложения нормативен акт ще бъдат въведени изисквания на Директива (ЕС) 2018/843, както и ще бъдат нормативно уредени допълнителни въпроси, като например осигуряването на по-пълен достъп до данъчна, осигурителна и финансова информация на правоохранителните органи. Това ще позволи на страната ни да изпълнява с повишена ефективност задълженията си към Европейския съюз и държавите-членки, произтичащи от Директивата, ще бъде изпълнена съответната мярка от одобрения с Решение номер 611 на Министерския съвет от 27.08.2018 г. План за действие, включващ мерки за изпълнение на намеренията на Република България за присъединяване към Валутния механизъм Две (ERM Две) и към Банковия съюз. Приемането на предложения нормативен акт се очаква да има значително положително въздействие както върху държавните органи и институции, посочени като заинтересовани страни във формуляра за частична предварителна оценка на въздействието, така и върху задължените субекти по Закона за мерките срещу изпирането на пари и техните клиенти, които не се очаква да бъдат засегнати негативно от измененията, но същевременно се запазва възможността да се ползват от повишените гаранции за по-голяма сигурност в резултат на повишената ефективност на превантивното законодателство срещу изпирането на пари и финансирането на тероризма и на допълнителното разписване на част от мерките по закона. За изпълнението на проекта на акт не са необходими допълнителни разходи/трансфери/други плащания, които да бъдат одобрени по бюджетите на държавните органи и институции, за които произтичат задължения от проекта на нормативен акт за 2019 г. за сметка на други бюджети по държавния бюджет.", "date": "2019.06.06", "title": "Министерски съвет публикува предложения за промени в закона срещу изпирането на пари"}
{"url": "https://www.24chasa.bg/novini/article/7493007", "text": "Частично бедствено положение е обявено в община Асеновград. Пораженията по пътната инфраструктура след пороите от последните дни са сериозни. Комисия описва щетите, а по първоначални данни необходимите средствата за възстановяване са повече от 200 000 лева, предаде  Най-сериозно са засегнати десет улици в Асеновград и кварталите Горни воден и Долни воден. В село Тополово 15 улици са изровени, срутена е и част от подпорната стена на река Тополовска, каза заместник-кметът по строителството на Община Асеновград Петър Бояджиев. Той уточни, че в Асеновград е отнесена пътната настилка по улица \"Конушка\", която в момента е затворена за движение на автомобили. Под непрекъснато наблюдение е и свлачището по пътя за Асенова крепост. В момента в района няма движение на земна маса, но зоната е обезопасена с предупредителна лента и нови чували пясък, които да отвеждат водата от свлечения участък.", "date": "2019.06.06", "title": "Частично бедствено положение в община Асеновград"}
{"url": "https://www.24chasa.bg/novini/article/7493035", "text": "Зелените в Германия достигнаха рекордно високо ниво на подкрепа, нареждайки се само с един пункт зад консерваторите на канцлерката Ангела Меркел, показва публикувано днес проучване, цитирано от Ройтерс и БТА. Анкетата, проведена от социологическия институт \"Форшунгсгрупе вален\" за телевизия Цет Де Еф, показва, че Зелените имат подкрепа от 26 процента. Това е най-високия им резултат, откакто се правят подобни проучвания през 1991 г. Социалдемократите, които са коалиционни партньори на Меркел, са далеч назад на трето място с 13 процента. На изборите за Европейски парламент през май Зелените се наредиха на втора позиция в Германия. Социологическите данни са поредното потвърждение, че германският политически спектър става все по-фрагментиран, което принуждава политиците да сключват трудни многопартийни сделки, за да съставят правителства на национално и регионално ниво. Сложната парламентарна аритметика след националните избори през 2017 г. доведе до коалиционни преговори, продължили повече от шест месеца. Резултатите от проучването може да засилят натиска върху социалдемократите да сложат край на съюза си с Меркел на национално ниво. Много анализатори смятат, че Германия трябва да свикне с фрагментирането на политическата сцена. В началото на 90-те години двете основни партии в страната редовно получаваха заедно около 80 процента от гласовете. Днес общият им дял е намалял наполовина.", "date": "2019.06.06", "title": "Зелените в Германия имат почти равна подкрепа с консерваторите на Меркел"}
{"url": "https://www.24chasa.bg/novini/article/7492985", "text": "Цветан Василев дал пари на адвоката Лазар Карадалиев да му реши проблемите със съдебната система. На 26 май 2014 г. банкерът получил призовка, подписана от следовател Надежда Куюмджиева, във връзка с досъдебно производство. Той попитал адвоката Лазар Карадалиев дали я познава, който потвърдил и му казал да даде 20 000 евро, за да се оправят нещата. Това разказа основният свидетел по делото КТБ Бисер Лазов в спецсъда.  На 1 юни същата година, когато се падало неделя, Лазов видял на бюрото на Василев две пачки от по 250 000 евро и една от 200 000 лева. Банкерът бил посетен от журналиста Огнян Стефанов и адвоката Лазар Карадалиев. Той се обърнал към Лазов и му казал да излезе за малко от кабинета. Когато Бисер се върнал, парите вече ги нямало.  Основният свидетел, който е главният счетоводител на Цветан Василев, разказа още, че на 12 юни 2014 г. му се обадил Огнян Стефанов и му казал на 13 юни, петък, да се види задължително с Карадалиев. Адвокатът и счетоводителят се срещнали в заведение в кв. \"Борово\". Карадалиев се обърнал към Лазов с думите: \"Днес ще бъдем нападнати\". Тогава Лазов го попитал какво да прави, а адвокатът казал да отива в офисите на бул. \"Цар Борис III\"  и да чака атаката от полиция и прокуратура. Когато отишъл, Лазов заварил там само счетоводители и юристи, които запечатвали с лепенки на адвокатска кантора някои от помещенията и носели документи.  На 13 вечерта Лазов се чул с Цветан Василев, който му наредил на следващия ден - 14 юни, да пътува до Солун, за да се видят там. Двамата се срещнали на уреченото място, като първото му впечатление било, че съпругата на Цветан - Антоанета, и банкерът не изглеждали много притеснени. Когато обаче Лазов и Василев останали насаме, банкерът показал притеснението си. Дал му задачи и на няколко пъти на тръгване му казал да не се притеснява. Лазов съобщи още, че в тези критични за банката дни Цветан Василев поръчал на него и изпълнителния директор Орлин Русев да му се обаждат само от стационарен телефон, който е извън КТБ. Той възнамерявал да спасява банката и да запълни липсите в главната каса като изтегли нови кредити. Когато обаче Лазов съобщил тези негови идеи на другите трима изпълнителни директори, те отвърнали: \"Който си е вземал пари от касата на банката, да се оправя\". Това станало на 17 юни, късно вечерта, 2014 г., часове след като изпълнителният директор Орлин Русев се видял с подуправителя на БНБ Димитър Костов.  В края на днешното заседание стана ясно, че основният свидетел ще говори може би на още две заседания на 2 и 3 юли, а след това ще отговаря на въпросите на прокуратурата и на адвокатите.", "date": "2019.06.06", "title": "Цветан Василев дал пари на адвокат да му реши проблемите със съдебната система"}
{"url": "https://www.24chasa.bg/novini/article/7493036", "text": "Античността и начинът, по който тя е представена в учебниците за пети клас в България и за шести в Северна Македония, ще бъдат във фокуса на срещата на смесената македонско-българска експертна комисия, която се провежда днес и утре в Скопие, предаде агенция МИА, цитирана от БТА. Комисията съобщи, че целта на тези срещи е денационализация и деполитизация на миналото. Предишната среща се състоя в София. Днес и утре членовете на комисията ще се опитат да съгласуват вижданията си за античността и за начина, по който трябва да бъде отразявана в учебниците, без някой да бъде засегнат. В интервю за МИА след предишната среща на комисията през април директорът на македонския Институт за национална история Драги Георгиев каза, че един от проблемите е картографското представяне на праисторическата епоха, античността и Средновековието. В своята работа комисията изхожда от това, че не може да се игнорират общата история, общите събития и личности. Освен съдържанието на учебниците комисията разглежда и въпросите, свързани с общи чествания, чиято цел е определени личности и събития да се превърнат в символ на сближаване, вместо в източник на конфликти. Експертната комисия бе формирана съгласно Договора за добросъседство и сътрудничество между двете страни, подписан на 2 август 2017 г. В нея са включени по 7 членове от двете страни. Председател от македонска страна е Драги Георгиев, а от българска - Ангел Димитров, първият посланик на България в Скопие.", "date": "2019.06.06", "title": "Експерти нищят в Скопие античността в българските и северомакедонските учебици"}
{"url": "https://www.24chasa.bg/novini/article/7493049", "text": "Министърът на околната среда и водите Нено Димов участва днес в първа копка на проект за изграждане на компостираща инсталация в Пазарджик. Това съобщиха от пресцентъра на Министерството на околната среда и водите. Съоръжението ще преработва разделно събрани зелени и/или биоразградими отпадъци, образувани на територията на общините Батак, Белово, Брацигово, Лесичово, Пещера, Пазарджик и Септември. \"С тази компостираща инсталация зеленият отпадък се превръща в суровина, която може да се използва и това е елемент от кръговата икономика. Такава е новата икономика - всичко, което е отпадък, може да е ресурс, който да се вложи в производство и да произведе продукт. Днес правим малка стъпка, но многото малки стъпки ни отвеждат далеч по дългия път, който ни предстои\", е казал министър Димов по време на церемонията. Компостиращата инсталация и инсталацията за предварително третиране на битови отпадъци, както и съпътстващата инфраструктура на площадката за Регионален център за рециклиране ще бъдат изградени в местността \"Баира\", в землището на с. Алеко Константиново. Проектът ще се изпълнява с финансиране основно по Оперативна програма \"Околна среда\" 2014-2020 г. Общата стойност е 19,694 млн. лв., от които 11,840 млн. лв. от Европейския фонд за регионално развитие, останалите средства са от държавния бюджет и общината.", "date": "2019.06.06", "title": "Нено Димов в Пазарджик: Днес правим малка стъпка, а те ни водят надалеч"}
{"url": "https://www.24chasa.bg/novini/article/7493056", "text": "Бившият президент на СССР Михаил Горбачов съобщи, че се намира в болница, където продължава да работи по книгата си, съобщи РИА Новости. “Аз съм в болница от дълго време. Но използвам и най-малката възможност с помощта и с участието на приятели, за да работя”, каза той. Горбачов добави, че книгата му скоро ще бъде публикувана. През март тази година бившият президент на СССР навърши 88 години.", "date": "2019.06.06", "title": "Горбачов в болница, продължава да работи по книгата си"}
{"url": "https://www.24chasa.bg/novini/article/7493077", "text": "Според министъра на отбраната Красимир Каракачанов 2 млрд. лева е максималната възможна сума, която България може да си позволи за сделка за изтребителите Ф-16 без да се намалява нито броят, нито способностите на машините. Каракачанов коментира това пред журналисти в парламентарната комисия по отбрана, където отговори на актуални въпроси в рамките на редовния месечен блиц контрол, предава БТА. Министърът повтори, че гласуваната от Конгреса на САЩ финансова рамка /за 8 многоцелеви изтребителя Ф-16 Блок-70 на стойност над 1,6 млрд. долара/, е разрешението, което той дава на американското правителство като таван, а не е сумата, на която да бъде сключен договор с България. Началната оферта, която получихме в края на миналата година, е много по-ниска от гласуваната от Конгреса рамка, каза министърът. Пред депутатите от Комисията по отбрана Красимир Каракачанов каза, че преговорите продължават и изрази надежда да бъде постигната приемлива цена, съобразена с решението на българския парламент. Винаги има шанс да няма сделка, ако двете страни не намерят приемлива среда, на която да се срещнат, има такъв шанс, коментира Каракачанов, като такава възможност по негова оценка е \"не повече от 25 процента\". За състоянието на модернизационния проек за новите бронирани машини за Сухопътните войски предстои изпращане на предложенията за оферти, като четири фирми са заявили интерес, информира министърът. За новите кораби за ВМС той посочи, че офертите са били отворени преди дни и сега се прави анализ на предложения от трите фирми - Fincantieri /Италия/, Fr. LurssenаWerft GmbH & Co.KG /Германия/ и българската \"МТГ - Делфин\". Министърът отхвърли като неверни спекулациите, че ще се намалява броят на 20-те заплати при пенсиониране на военнослужещите. Дори предвиждаме разширяване на социалния пакет, предвидено е следващата година да увеличим заплатите за пореден път, посочи Каракачанов пред депутатите.", "date": "2019.06.06", "title": "Каракачанов: 2 млрд. лева е максималната сума за Ф-16, която можем да си позволим"}
{"url": "https://www.24chasa.bg/novini/article/7493085", "text": "Наводненията в Сърбия взеха първата жертва - водолази от специалния отряд на жандармерията са открили във водите на придошлата река Западна Морава край Тръстеник /Централна Сърбия/ тялото на 60-годишен мъж, който бил обявен за изчезнал във вторник, съобщава в. \"Вечерне новости\". Мъжът бил видян за последен път край Западна Морава. Издирването му започнало веднага след съобщението, че е изчезнал, и в него се включили полицията, службата за извънредни ситуации и доброволци, предава БТА. След повече от 13 часа издирване покрай бреговете на реката бил открит тракторът, с който изчезналият мъж бил видян за последен път. Издирването било прекратено заради огромното количество кал и тиня, които затруднявали търсенето. Водолази от Белград пристигнали в сряда около 17.00 часа, но тялото било открито едва днес сутринта.", "date": "2019.06.06", "title": "Наводненията в Сърбия взеха първа жертва"}
{"url": "https://www.24chasa.bg/novini/article/7493088", "text": "Американският автомобилен концерн Ford Motor Co. планира за закрие своя завод за двигатели във Великобритания като част от оценения на 11 млрд. долара план за преструктуриране на непечелившия си европейски бизнес, предава Bloomberg. Koмпaниятa ще ce cpeщнe c мecтни cинди?aлисти, зa дa oбcъди c тяx бъдeщeтo нa зaвoдa в Бридженд, Южeн Уeлc, ?oйтo дaвa paбoтa нa 1700 служители. В него се правят двигатели за няколко модела на Ford в Европа, включително Fiesta и B-Max. Неговото бъдеще стана несигурно преди 18 месеца, когато Jaguar Land Rover заяви, че ще сложи край на договора за производство на двигатели за своите превозни средства. „Промените в потребителското търсене и недостатъците при разходите, както и липсата на допълнителни модели на двигателите ще направи предприятието икономически неустойчиво през идните години\", заяви пред агенцията Стюарт Роули, ръководител на Ford Europe. Макар че Ford отново потвърди ангажимента си към другите заводи във Великобритания, където работят почти 9000 служители, планираното закриване на завода в Бридженд до септември 2020 г. беше осъдено вече от синдикалните групи. Cъдбaтa нa ocтaнaлитe oпepaции нa aмepи?aнc?aтa ?oмпaния щe ce peши в зaвиcимocт oт тoвa дaли и ?a? Beли?oбpитaния щe нaпycнe EC. Oт Fоrd заявиха по-рано, чe a?o Oбeдинeнoтo ?paлcтвo излeзe oт ЕС бeз cдeл?a, фyн?циoниpaнeтo нa ?oмпaниятa нa бpитaнc?ия пaзap мoжe дa cтaнe из?лючитeлнo тpyднo. Решението за този завод се взема на фона на няколко подобни от последните месеци. Така например японският концерн Honda Motor Co. реши да затвори завода си в Суиндън през 2021 г.,като там ще бъдат съкратени 35000 работни места. Nissan Motor Co. няма да асемблира своя X-Trail в Съндърланд, докато Jaguar Land Rover ще съкрати 4 500 позиции в глобален мащаб, много от които на Острова.", "date": "2019.06.06", "title": "\"Форд\" закрива завода си за двигатели във Великобритания"}
{"url": "https://www.24chasa.bg/novini/article/7493091", "text": "Европейската централна банка (ЕЦБ) запази очаквано без промяна основните лихвени проценти, но обяви изненадващо, че планира да остави лихвените ставки в сегашните рекордно ниски нива \"най-малко и през първата половина на 2020-а година\". Това решение на ЕЦБ сякаш подчертава опасенията, че ескалиращото търговско напрежение в глобален план може да се отрази негативно на експортно-фокусираната европейска икономика, предаде На днешното си заседание ЕЦБ взе очакваното за финансовите пазари решение да остави без промяна основната лихва по операциите за рефинансиране (т.нар. \"репо лихва\") на ниво от 0,00%, депозитната си лихва на ниво от -0,4% и заемната си лихва на ниво от 0,25%. Коментирайки обаче бъдещата си лихвена политика, централната банка обяви, че планира да запази лихвените проценти в сегашните нива \"най-малко и през първата половина на 2020-а година\" и във всеки случай толкова дълго, колкото е необходимо, за да се гарантира непрекъснато устойчиво приближаване на инфлацията в средносрочен план до нива, които са малко под 2 на сто\". Това представлява промяна спрямо досегашния ангажимент на ЕЦБ за запазване на лихвените ставки поне до края на 2019-а година. ЕЦБ също така обяви и условията на третия си кръг от целеви операции за дългосрочно рефинансиране на търговските банки в еврозоната, известни като трета TLTRO програма (програмaта за \"евтино\" рефинансиране на търговските банки - Targeted Long-Term Refinancing Operation III). Новата TLTRO програма на ЕЦБ има за цел да се предоставя допълнително по-евтино кредитиране на търговските банки, които от своя страна да предоставят и по-евтини кредити на европейския бизнес и домакинства с оглед на сигналите за продължава икономическа слабост в региона на единната валута. Централната банка посочи, че новите тримесечни целеви операции по дългосрочно рефинансиране (TLTRO III) ще се осъществяват при лихвена ставка, която ще бъде с десет процентни пункта (с 0,10%) над средната основна ставка на рефинансиране през целия срок на съответните операции (към момента т.нар. \"репо лихва\" на ЕЦБ е 0,00%). За банките, чието кредитиране надвишава целевото ниво, определено от ЕЦБ, този процент ще бъде по-нисък и може да се движи толкова ниско, колкото средният лихвен процент по депозитните улеснения за целия срок на операцията по рефинансиране плюс 10 базисни пункта. Вниманието на инвеститори и анализатори се насочва към пресконференцията на шефа на ЕЦБ (от 15:30ч,), на която се очаква Марио Драги да коментира как централната банка може да реагира на евентуален продължителен период на икономическа слабост, включително и дали банката може да понижи допълнително рекордно ниските си лихви, или да обмисли нова програма за покупки на облигации, известна като \"количествени улеснения\". Марио Драги ще представи и най-новите средносрочни икономически прогнози на ЕЦБ, както и повече подробности за третата TLTRO програма за евтино кредитиране на търговските банки.", "date": "2019.06.06", "title": "ЕЦБ остави лихвите непроменени и обеща да не ги променя поне до средата на 2020 г."}
{"url": "https://www.24chasa.bg/novini/article/7493092", "text": "Американският президент Доналд Тръмп увери днес, че отношенията му с неговия френски колега Еманюел Макрон са изключителни, предаде Франс прес. \"Отношенията между вас и мен, както и тези между Франция и Съединените щати, са изключителни\", каза Тръмп на срещата с Макрон в Каен, Нормандия, предава БТА. \"Много държа на историческите отношения между Франция и САЩ\", отвърна френският президент.", "date": "2019.06.06", "title": "Тръмп: Отношенията ми с Макрон са изключителни"}
{"url": "https://www.24chasa.bg/novini/article/7493097", "text": "Земеделски производител от врачанското с. Фурен сложи край на живота си като се обеси в дома си, а безжизненото му тяло било открит днес, съобщи кметът на населеното място Красимир Истерков. Майката на 30-годишния Добри първа открила полюшващото му се тяло. Тя се обадила за помощ, но пристигналите лекари само констатирали смъртта на младия мъж. Близки до самоубиеца твърдят, че той изпаднал в тежко психическо разстройство преди около 2 години, когато баща му починал. Стресът вкарал Добри дори в центъра за психично здраве, къэдето след пълна терапия бил освободен. Вчера известен врачански бизнесмен, който е в близки отношения с Добри, го видял, че отново е изпаднал в депресивно състояние. Врачанинът поговорил с отчаяния мъж и го убедил да потърсят помощ от центъра за психично здраве в града. От там обаче ги отпратили, защото нямали в този момент специалист, който да му обърне внимание и ги препратили към спешния център. Там обаче също отказали помощ, затова бизнесменът се обърнал към частен психиатър, но и той ги отрязал, като казал да го потърсят на следващия ден, въпреки обяснението, че състоянието на Добри е отчайващо.    ", "date": "2019.06.06", "title": "Депресиран земеделец от Врачанско се обеси,  отказали му помощ"}
{"url": "https://www.24chasa.bg/novini/article/7493255", "text": "Украинският капитан на речния круизен кораб, който се блъсна в малко унгарско туристическо корабче по Дунава в центъра на Будапеща миналата седмица, е бил капитан на кораб в Холандия, който е причинил друг инцидент там през април, съобщи днес унгарската прокуратура, цитирана от Ройтерс, предаде БТА. В съобщението на прокуратурата се казва също, че разследването на фаталния инцидент в Будапеща, при който загинаха много корейски туристи, е показало, че капитанът е изтрил данни от своя мобилен телефон след сблъсъка. Малкото корабче \"Русалка\" потъна за броени секунди след сблъсъка в круизния кораб \"Викинг сигън\", управляван от украинския капитан. Корачето потъна точно пред сградата на унгарския парламент в Будапеща. Жертвите до момента са 15 южнокорейски туристи. Смята се, че в потъналото корабче има още 13 тела на хора, смятани за изчезнали. На борда е имало 33-ма корейски туристи и двама души екипаж. Спасени бяха само 7 души. Адвокатите на украинеца казаха, че той е съсипан от случилото се, но смята, че не е направил нищо погрешно. Причините за инцидента все още не са установени. Разследването продължава. Идентификацията на жертвите е улеснена от южнокорейската практика да се вземат пръстови отпечатъци от всички пълнолетни граждани на страната, посочиха унгарските власти. Според полицейската служителка Жужана Крейц, цитирана от Ройтерс, труповете при такива инциденти са силно увредени и идентификацията чрез снимки и документи за самоличност е невъзможна. Затова се използват пръстови отпечатъци, ДНК или записи за състоянието на зъбите. На място по случая в Унгария работи южнокорейски разследващ екип начело с офицера от южнокорейския отдел на Интерпол Им Бюн-хо. Благодарение на пръстовите отпечатъци до момента в Медицинския университет в Будапеща са идентифицирани всички извадени тела. Офицер Им описа пред Ройтерс технологията, по която се взимат пръстови отпечатъци от труповете, за да се сравняват с наличните от жертвите приживе. Той добави, че ако температурата на водата не надвишава 30 градуса, от трупа на удавник може да се вземе пръстов отпечатък в рамките на три месеца. Взетите от загиналите в Будапеща отпечатъци се пращат по интернет в Сеул и до 1 час оттам се получава резултат с конкретно име. Единственият пътник, който ще трябва да бъде идентифициран чрез ДНК, е 6-годишно дете, от което още не е бил взет пръстов отпечатък, каза той.", "date": "2019.06.06", "title": "Капитанът на кораба, причинил сблъсъка в Дунав, замесен в подобен инцидент и преди"}
{"url": "https://www.24chasa.bg/novini/article/7493266", "text": "Всяка система за регионална сигурност в Европа без Русия е лишена от перспективи за успех и стабилност. Това заяви днес министърът на външните работи на Гърция Йоргос Катрунгалос след среща с руския му колега Сергей Лавров в рамките на Международния икономически форум в Санкт Петербург, съобщи гръцкото министерство на външните работи, цитирано от ТАСС. Катрунгалос подчерта, че е имал \"много детайлна дискусия в топла обстановка\" с министъра на външните работи на Русия, предава БТА. Знаете, че нашите страни имат традиционно много добри отношения, основани на общите елементи на историята и културата, каза Катрунгалос. Наш политически дом е ЕС, но ние се стремим да имаме ролята на мост между ЕС и Русия. Освен това всяка система за регионална сигурност в Европа, която не включва Русия, е лишена от перспективи за успех и стабилност, подчерта гръцкият външен министър. Той посочи, че с Лавров са обсъдили двустранни и регионални въпроси, ситуацията в Източното Средиземноморие, както и възможностите за сътрудничество в политически и икономически план.", "date": "2019.06.06", "title": "Гърция: Всяка система за сигурност в Европа, която не включва Русия, е лишена от успех"}
{"url": "https://www.24chasa.bg/novini/article/7493264", "text": "ГЕРБ няма нужда от кризисен пиар, защото ГЕРБ в момента не е в криза, а напротив – ГЕРБ е първа политическа сила. Това заяви пред   депутатът от ГЕРБ Десислава Атанасова. Явно темата за партийните субсидии отново има нужда от широк обществен дебат, посочи тя и добави: „В предложението, което днес бюджетната комисия подкрепи, не е записано за какво ще се разходват тези средства, но и премиерът, и финансовият министър, а и ние като партия имаме политическата воля да бъдат вложени в проекти, свързани с българското образование, в нови детски градини и ясли, в ремонт на училища и т.н.“. В предаването „Нещо повече“ Атанасова подчерта, че от 2016 г. ГЕРБ не е променила становището си за намаляването на партийната субсидия, като е правила няколко предложения по темата: \"Въпросът касае всички политически субекти във и извън парламента, отбеляза депутатът. Тя припомни предложенията на Георги Кадиев и Велизар Енчев преди години за намаляване на субсидията съответно на 5 и 6 лева. Тези предложения са отхвърлени с гласовете на БСП\", изтъкна Десислава Атанасова. Пред 2016 г. Валери Симеонов и Красимир Каракачанов предлагат 6 лв. субсидия, а през 2017 г. Реформаторският блок предлага 11 лв. субсидия, но не повече от 1,6 млн. лв. През 2018 г. „Воля“ предлага 11 лв. за партиите в НС и 1 лев за партиите извън НС, изброи още тя.", "date": "2019.06.06", "title": "Десислава Атанасова: ГЕРБ няма нужда от кризисен пиар"}
{"url": "https://www.24chasa.bg/novini/article/7493284", "text": "Датският десноцентристки министър-председател Ларс Льоке Расмусен подаде оставка след парламентарни избори, завършили с победа на партиите от левия спектър и с голяма загуба за популистите, които подкрепяха правителството, предаде Асошиейтед прес, цитирана от БТА. Премиерът връчи оставката си на кралица Маргрете Втора в двореца Амалиенборг. След оставката на Расмусен левоцентристките социалдемократи - най-голямата датска партия, трябва да започнат опити за сформиране на еднопартийно правителство на малцинството. Лидерката на Датската социалдемократическа партия Мете Фредериксен отхвърли влизане в коалиция с либералите на Расмусен. Той не успя да запази мнозинството си в парламента, след като съюзниците му от популистката Датска народна партия вчера получиха едва 8,7 процента от гласовете, докато през 2015 г. имаха 21,1 на сто. Руне Стубагер, професор по политически науки в датския университет в Орхус, каза, че изборните резултати са показали \"значителен завой наляво\" по темите за благосъстоянието и климата. Социалдемократите обещават отново да поставят благосъстоянието на първо място и да отменят някои от съкращенията, наложени от десноцентристкото правителство. Но и те казват, че ще търсят подкрепа от десницата по въпроси, свързани с имиграцията, и, че ще продължат настоящата твърда политика по отношение на мигрантите. Подложено на натиск от популистите, които го подкрепяха, през последните години, правителството на Расмусен затегна имиграционните закони. Забранено беше закриващото лицето ислямско було, а от новопристигнали чужденци, търсещи убежище, се изисква да предадат ценностите си в злато и бижута, за да покрият част от разноските по престоя им. Миналата година Дания предизвика международно внимание, когато властите решиха, че получилите отказ за убежище чужденци и онези с криминални досиета, които предстои да бъдат експулсирани, трябва да бъдат изпращани на остров, където преди е имало лаборатория по заразни животински болести. Стубагер нарече резултата от изборите \"катастрофа\" за популистите, защото гласоподавателите са недоволни, че партията на протеста сега е \"част от политическото статукво\". Подобно на колегите си в съседна Швеция, датските социалдемократи се обявиха за по-твърда линия към имиграцията след началото на бежанската криза през 2015 г. Очаква се преговорите за формиране на ново правителство, които ще започнат по-късно днес, да отнемат седмици.", "date": "2019.06.06", "title": "Датският премиер Расмусен подаде оставка след изборната победа на левите"}
{"url": "https://www.24chasa.bg/novini/article/7493283", "text": "Ветеринари са извършили уникална операция на блъсната от кола котка. Те поставиха на животното протези на един от предните и един от задните крайници, съобщи  . Котката постъпва във ветеринарна клиника в средата на месец декември миналата година. При прегледа е установено, че се налага ампутация на предния и задния й крак. „Най-вероятно, за да се предпази от студа се е мушнала в двигател на автомобил, където краката й са наранени. Отправяме апел към хората в зимните месеци да проверяват колите си, тъй като често има котки, които там се предпазват от студените дни”, обясни д-р Надежда Мечева. Тя поясни, че се е наложило поставянето на титаниеви импланти на двете лапи на котката. „Много животни са жертви на насилие или на инциденти. Те имат нужда от нов дом и затова тази седмица стартираме кампания „Осинови ме” с „Пощенска кутия за приказки” в летния театър на НДК. Там могат да бъдат чути разкази на Любен Дилов-син и Азис”, разказа Явор Гечев от „Четири лапи”. Надеждата е чрез кампанията да се изгради по-отговорно отношение на хората към животните.", "date": "2019.06.06", "title": "Уникална опарация на блъсната от кола котка"}
{"url": "https://www.24chasa.bg/novini/article/7493282", "text": "Движението през българо-македонския ГКПП Златарево е преустановено временно заради пожар, който е избухнал преди минути. Пламъци и гъст черен дим се издигат от административната сграда. Два екипа огнеборци са на мястото, пътуват още пожарни. По първоначална информация причината за пожара е късо съединение. От ОДМВР-Благоевград казаха, че няма пострадали хора.", "date": "2019.06.06", "title": "Пожар на ГКПП Златарево, спряха движението през пункта"}
{"url": "https://www.24chasa.bg/novini/article/7493320", "text": "Причината за големия пожар на ГКПП Златарево е късо съединение, съобщиха от Регионалната служба за пожарна безопасност. Горели са панели от конструкцията на сградата на митницата на граничния пункт. Два екипа огнеборци са потушили пламъците. Преминаването през пункта е временно преустановено. Причината за късото съединение е поройният дъжд, който се е изсипал днес в района. \"Вероятно водата е проникнала на места, където има кабели и оттам е станало съкото съединение\", обясниха огнеборци. ", "date": "2019.06.06", "title": "Късо съединение след порой подпали митницата на ГКПП Златарево"}
{"url": "https://www.24chasa.bg/novini/article/7491558", "text": "Пожарните служби да имат директен достъп до данните от клетките на мобилните оператори без разрешение от съд, след като получат сигнал за човек, изпаднал в беда. Целта е да не се пропилява излишно време, което да постави в риск здравето и живота на издирвания, гласи предложение за промени в Закона за електронните съобщения. То е на председателя на Софийския районен съд (СРС) Александър Ангелов. Според сегашния вариант на закона председателят на районния съд или друг, упълномощен от него съдия, дава разрешение на Главна дирекция “Пожарна безопасност и защита на населението” или на нейните териториални структури мобилен оператор да предостави информация за локацията на издирван човек. “Дори и при перфектна организация в най-добрия случай разпореждането на съда се издава до час, за това, че последващата процедура ще бъде проведена бързо – т.е. данните ще бъдат предоставени на пожарната незабавно”, обясни пред “24 часа” мотивите си за поисканите поправки съдия Ангелов. Той добави, че понякога съдът е сезиран от директорите на пожарните служби в София и регионите и през нощта с искания за разрешения, което допълнително може да забави процедурата. “Създали сме организация по всяко време на денонощието да има наличен съдия, който да реагира на подобно искане”, увери шефът на най-големия съд у нас. на МВР, но не по-късно от 2 часа след разпореждането на съда. Опростената процедура, която предлага председателят на СРС, е пожарните незабавно да получават информация за локацията на бедстващи от мобилния оператор. А след операция например по спасяване на бедстващ турист в планината пожарната да уведоми съда за действията си по издирването. Тогава съдията ще преценява дали да ги потвърди или да постанови отказ. Ако се разпореди второто, т.е. липсвали са мотиви за достъп, информацията от мобилния оператор ще бъде унищожена. “За щастие, Засега всичко се е развивало благополучно. Правя предложението превантивно”, каза Ангелов. И добави, че случаите, когато пожарната търси съда за разрешение заради бедстващи или изгубени в София и региона през последните години, са намалели. “Възможно е да е имало повече случаи, но от съответните структури на МВР да са преценили, че не се налага издирване с установяване на локация, може да са издирвали лица с други средства”, обясни магистратът. Процедурата, която Ангелов предлага да се опрости, сега действа за предотвратяване или Предложенията на шефа на СРС получиха пълна подкрепа от пленума на Висшия съдебен съвет, който ги изпрати по компетентност на министъра на правосъдието Данаил Кирилов. Главна дирекция “Пожарна безопасност и защита на населението” най-често е искала разрешение от съда за достъп до трафични данни на бедстващи хора в планините, коментираха пред “24 часа” от МВР. От вътрешното ведомство обаче гледат скептично на предложението на председателя на Софийския районен съд Александър Ангелов за директен достъп до телефона без разрешение от съд. Една от причините е, че с тази улеснена процедура може да се злоупотреби въпреки последващия съдебен контрол. “Не са изключение реакции от типа: “Правата и личната ми свобода са нарушени”, допускат от МВР. на това предложение, ако то стане факт, и да не дават своевременно информация за хора в беда, казват от министерството на Младен Маринов. На практика разпореждането на съда е най-висшата гаранция операторът да изпълни задълженията си. Предложение, подобно на това на шефа на Софийския районен съд Александър Ангелов, е било обсъждано през май в комисията по контрол на СРС. Темата била дискутирана при приемането на доклада на бюрото за контрол на СРС. Оказало се, че исканията за м.г. за трафичните данни на бедстващи или изгубени били над 20 за цялата страна. Ставало дума основно за хора в риск по планините в Смолянска област. Проблемът бил с кадровото обезпечаване в районните съдилища в страната през уикендите. За да може да се иска местоположението на бедстващ, трябвало постоянно да има човек в съда. Магистратите по страната обаче направили организация и успели да се справят. Другият проблем пак бил свързан с планините. Хората обикаляли из тях и когато се загубели, не можели да обяснят къде точно се намират. Затова трябвало съдействие от мобилните оператори, които можели да кажат откъде точно е направено обаждането. ", "date": "2019.06.06", "title": "Пожарната да иска достъп до телефона на бедстващи или изгубени без разрешение от съд"}
