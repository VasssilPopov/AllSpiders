{"url": "https://www.24chasa.bg/novini/article/7339422", "text": "Дълг за 98 стотинки към мобилен оператор нарасна до 1000 лв. Мъж разбра, че е осъден да плати задължение почти десет години, след като то е възникнало, предаде  . „Влизам до банката и питам какъв е проблемът, защо не мога да си изтегля сумата и те ми казват, че имам запор за 98 стотинки главница”, разказва Боил Иванов. През 2008 година Боил заминава за Италия. У нас оставя дълг към мобилен оператор. 10 години по-късно непогасена сметка за 98 стотинки струва на мъжа над 1000 лева. „Връщам се и нямаше никакви такива задължения или там подобни. До този момент съм плати 981 лв. Като дължима сума още остава 217 лв.,”, обясни той. Въпреки че задължението на мъжа е от 2008 година и би трябвало да е изгубило давност, все пак изпълнителен лист има. „Тази давност не се прилага автоматично, лицето което е осъдено не е се е позовало на нея. Това е важно да се знае, защото много хора просто броят периода, който е изтекъл и считат, че проблемът е решен. Не, не е така. Нито частният съдебен изпълнител е компетентен да се занимава с този въпрос”, обясни адвокат Десислава Филипова. Така 98 стотинки стават причина мъжът да се превърне в обект за частен съдебен изпълнител, без дори да разбере, че е съден. „Като се издаде този изпълнителен лист се търси длъжника на адрес, не бива открит, за да може да възрази срещу размера на дълга и срещу размера на адвокатския хонорар и съдът издава разпореждане да се издаде изпълнителен лист”, обясни Ивайло Илиев, председател на Сдружение „Покана за доброволно изпълнение“. В края на януари започна наказателна процедура срещу България от страна на Европейската комисия, която иска съдът да е длъжен служебно да проверява за неравноправни клаузи в договорите с потребителите. До края на март родните власти трябва да отговорят на Комисията как ще променят закона, а дотогава Боил ще търси правата си чрез адвокати.", "date": "2019.03.10", "title": "Мъж осъден да плати 1000 лв. заради дълг към мобилен оператор от 98 стотинки"}
{"url": "https://www.24chasa.bg/novini/article/7339358", "text": "Алжирският президент Абделазиз Бутефлика се завърна днес в Алжир след две седмици болничен престой в Женева за \"периодични медицински прегледи\", потвърди президентството в комюнике, цитирано от официалната агенция АПС, предаде Франс прес. 82-годишният Бутефлика е с влошено здраве от 2013 година след прекаран инсулт, предаде БТА. От 22 февруари срещу него в Алжир има безпрецедентни протести, най-големите от идването му на власт през 1999 година. В алжирската столица днес транспортът не работи, повечето училища в цялата страна са затворени, но някои магазини и администрации продължават работа, тъй като призивът за обща стачка срещу пети мандат на Бутефлика не бе последван от всички в страната.", "date": "2019.03.10", "title": "Потвърдено: Президентът се завърна в Алжир след болничен престой в Швейцария"}
{"url": "https://www.24chasa.bg/novini/article/7339365", "text": "Германската железопътна компания Дойче Бан (Deutsche Bahn) спира влаковете си на дълги разстояния и някои регионални влакове в западната част на страната заради бурята \"Еберхард\", предадоха Асошиейтед прес и ДПА. Компанията уточни днес, че спира влаковете на гарите в западната провинция Северен Рейн-Вестфалия, тъй като няколко линии са блокирани от паднали дървета на трасето близо до Аахен и Кьолн, предаде БТА. Германската метеорологична служба издаде предупреждение за буря до късно тази вечер за голяма част от Западна и Централна Германия. Очакват се пориви на вятъра до 120 километра в час. Голям кран е съборен от вятъра в Дуисбург, като частично е паднал в река Рейн. Като предпазна мярка са затворени зоологическите градини в Дортмунд, Вупертал и Хам.", "date": "2019.03.10", "title": "Спряха влаковете в Западна Германия заради буря"}
{"url": "https://www.24chasa.bg/novini/article/7339343", "text": "368 неизвинени отсъствия от пленарната зала имат депутатите от БСП през февруари, става ясно от пусната справка на сайта на Народното събрание. Това е месецът, в който БСП напусна Народното събрание, а в цифрата не са включени бягствата им от комисии. Въпреки отсъствията си червените са взели пълни февруарски заплати - изплатени са им общо 394 хиляди лева, стана ясно пък по-рано от справка от администрациятана НС за “24 часа” по Закона за достъп до обществена информация. БСП напусна парламента на 18 февруари. Решението за това бе взето ден по-рано от Националния съвет на партията по предложение на лидерката Корнелия Нинова. Причината - несъгласие с приетите промени в Изборния кодекс. Така през февруари червените работиха само половин месец, но взеха парите си за цял. Няма да е същото обаче със заплатите за март, защото в тях вече ще бъдат отчетени февруарските отсъствия. Независимо от това социалистите отново ще получат пари, макар и орязани. Според парламентарния правилник и финансовите правила за прилагането му на депутатите, които имат 3 последователни или общо 5 отсъствия за месеца се удържа 2/3 от възнаграждението им. По последни данни основната депутатска заплата в момента е 3807 лв., но с начисленията за стаж, научна титла или ръководни постове и участия в комисии сумата минава 5000 лв. Така дори и при цял месец отсъствия соцдепутат ще взема поне 1500 лв. Много от червените структури от цялата страна вече призовават пленумът да преразгледа решението си и депутатите да се върнат на работа в парламента.", "date": "2019.03.10", "title": "368 неизвинени за БСП заради бойкота, но пак получават заплати"}
{"url": "https://www.24chasa.bg/novini/article/7339367", "text": "Бившият каталунски лидер Карлес Пучдемон, който живее в самоналожено изгнание в Белгия, ще участва в изборите за ЕП на 26 май като водещият кандидат на партията си Junts per Catalunya, съобщава Ройтерс. 56-годишният Пучдемон избяга от Испания през октомври 2017 г., след като Мадрид отне автономията на Каталуния и й наложи прякото си управление, предаде БГНЕС. Богатият североизточен регион обяви едностранно независимост след неразрешен референдум, обявен по-късно за незаконен и от испанския съд. Лидерът на партията за независимост ERC - Ориол Жункерас, който заедно с 11 други каталунски политици се изправи пред съда за ролята им в едностранното обявяване на независимост през 2017 г., също ще участва в европейските избори.", "date": "2019.03.10", "title": "Карлес Пучдемон се кандидатира на изборите за ЕП на 26 май"}
{"url": "https://www.24chasa.bg/novini/article/7339411", "text": "Частният сектор във Венецуела е загубил около 400 милиона долара заради мащабното спиране на електричеството в южноамериканската страна. Такава оценка направи днес лидерът на опозицията Хуан Гуайдо, цитиран от ТАСС. Ще има сериозни последици и за петролната промишленост, написа в \"Туитър\" журналистът Габриел Бастидас, цитирайки Гуайдо, предаде БТА. В четвъртък вечерта Каракас и повечето щати във Венецуела останаха без електроснабдяване. По данни на местните медии става дума за 20-22 щата от общо 23. На практика ток е нямало на цялата територия на страната. По думите на жители на венецуелската столица това е най-дългото спиране на тока, което помнят. Властите твърдят, че аварията е причинена от саботаж в най-голямата електроцентрала в страната - в Гури, Южна Венецуела. В петък вечерта ситуацията с електроснабдяването започна да се подобрява, но в събота отново се влоши. Жителите на Каракас все по-често се разплащат в магазините в долари заради липсата на ток, информира кореспондентът на ТАСС. Обикновено повечето разплащания във Венецуела са картови. Наличните боливари у хората не са много, тъй като възможността да се изтеглят е ограничена. След спирането на тока снабдяването с тях стана почти невъзможно. В Каракас обаче има достатъчно долари, включително и заради това, че много хора работят в сивата икономика. Разплащането в чуждестранна валута официално е забранено и преди бе трудно да се осъществи, тъй като повечето търговци се страхуват от санкции. Сега съобщенията, че магазинът приема долари и евро висят открито на вратите. Общо взето цените се изчисляват по курс 3200 боливара за долар. Цените са доста високи - пакет цигари струва три долара.", "date": "2019.03.10", "title": "Гуайдо: Бизнесът във Венецуела е изгубил 400 млн. долара заради спирането на тока"}
{"url": "https://www.24chasa.bg/novini/article/7339292", "text": "Самолетът на алжирското правителство, с който се предполага че пътува президентът Абделазиз Бутефлика от Женева, се приземи в Алжир, съобщиха алжирски медии, цитирани от Франс прес. Според частната телевизия Дзаир нюз мерките за сигурност са засилени около военната база Буфарик, на около 40 км южно от столицата Алжир, което предполага, че може би от лечение в Швейцария се завръща държавният глава, обект на безпрецедентни от избирането му през 1999 година протести в родината си, предаде БТА. В алжирската столица транспортът не работи, повечето училища в цялата страна са затворени, но някои магазини и администрации продължават работа, тъй като призивът за обща стачка срещу пети мандат на Бутефлика не бе последван от всички в страната.", "date": "2019.03.10", "title": "Самолетът, с който се предполага, че пътува президентът на Алжир, кацна в столицата"}
{"url": "https://www.24chasa.bg/novini/article/7339302", "text": "Специализираният наказателен съд остави в ареста и тримата задържани за отпускане на пенсии чрез фалшиви документи, предаде  . Те са привлечени към наказателна отговорност след специализирана акция в НОИ – Силистра в петък. Сред тях е Милен Пенчев, който е директор на осигурителния институт в Силистра и баща на певицата Тита. Според прокуратурата фалшифицирани пенсионни досиета са били придвижвани в администрацията на осигурителния институт с гриф „Силно мой човек – Пенчев”. Аферата се изразявала в подправяне на досиета, така че хора с минимален трудов стаж да получават много по-високи пенсии, казаха от държавното обвинение.", "date": "2019.03.10", "title": "Оставиха в ареста тримата задържани за схемата с фалшиви пенсии в Силистра"}
{"url": "https://www.24chasa.bg/novini/article/7339336", "text": "Съветникът по националната сигурност в Белия дом Джон Болтън остана предпазлив днес в интервю за телевизия Ей Би Си (ABC) за евентуална непосредствена възможност от ракетно изпитание на Северна Корея, но припомни, че президентът Доналд Тръмп ще бъде \"много разочарован\" ако това е вярно, предаде Франс прес. \"Предпочитам да не навлизам в подробности по тази тема\", отговори той, запитан за сателитните снимки, за които съобщи в петък общественото радио Ен Пи Ар (NPR), на които се наблюдава необичайна активност в изследователския комплекс в Санумдон близо до Пхенян, предаде БТА. Болтън се въздържа да каже дали САЩ са били в течение на цялата съмнителна дейност на севернокорейските военни обекти по време на неотдавнашната среща на върха между президента Доналд Тръмп и севернокорейския лидер Ким Чен-ун в Ханой. Той обаче предупреди, че режимът в Пхенян не може да се изплъзне от наблюдението на Вашингтон. \"Знаем точно какво правят\", каза той. \"Виждаме всичко без да ни мигне окото и не си правим никакви илюзии за какво става въпрос\", допълни съветникът в Белия дом. Съединените щати не са повдигнали директно въпроса пред Пхенян във връзка с тези сателитни снимки, но е възможно Южна Корея да е говорила със Северна Корея, отбеляза той, като уточни, че за утре е насрочил разговор с южнокорейския си колега.", "date": "2019.03.10", "title": "Вашингтон - предпазлив за възможността от ракетно изпитание на Северна Корея"}
{"url": "https://www.24chasa.bg/novini/article/7338660", "text": "Четири подлеза в центъра на Пловдив ще бъдат ремонтирани с 30 000 лева, а магазините в тях отдадени на търг, съобщи зам.-кметът Розалин Петков. Пешеходните съоръжения са в активите на \"Общински пазари\", което ще ги стопанисва и прибира наемите. Засега подземните съоръжения са в лошо състояние - разместени стълби, затлачени дъждоприемни шахти, течове и висящи кабели. Петков е убеден, че директорът на \"Общински пазари\" Стефан Султанов ще ги менажира успешно. Става въпрос за пешеходните подлези на площад \"Съединение\", до аптека \"Марица\", срещу хотел \"Тримонциум\" и до Пловдивския университет. В тях има разположени общо 58 магазина с различна големина. Цените тръгват от 50 и стигат до 1500 лева. Най-скъпи са в подлеза до аптека \"Марица\", където има баничарници, магазини за дрехи, дюнери, обувки. Голям интерес има и към подземното съоръжение до \"Тримонциум\", където потокът от минувачи е непрестанен. Там помещенията са над 20 и в тях има бижутерия, дрехи, закуски. Най-ниски са цените до университета, там магазините са едва шест. Избраните наематели нямат право да преотдават магазините на трети лица.", "date": "2019.03.10", "title": "Ремонтират и пускат на търг 4 подлеза в Пловдив"}
{"url": "https://www.24chasa.bg/novini/article/7339355", "text": "Полша, Чехия и Унгария честваха днес на военна церемония във Варшава 20-годишнината от присъединяването си към НАТО, съобщи ДПА. Първа бронирана бригада на полската армия показа бронирани машини и бойна техника като част от церемонията, съобщи полската агенция ПАП. Сред почетните гости бяха чешкият премиер Андрей Бабиш, унгарският му колега Виктор Орбан и словашкият министър-председател Петер Пелегрини, предаде БТА. \"Нашите страни демонстрираха, че са стойностни членове на НАТО, а алиансът показа, че продължава да бъде гарант за обща сигурност\", каза полският премиер Матеуш Моравецки. Той изтъкна, че сред новите предизвикателства пред сигурността са кибератаките и хибридните войни. Полша, Чехия и Унгария се присъединиха към пакта на 12 март 1999 г. Във вторник е насрочена церемония в Прага за отбелязване на паметната дата.", "date": "2019.03.10", "title": "Полша, Чехия и Унгария отбелязват 20 години членство в НАТО"}
{"url": "https://www.24chasa.bg/novini/article/7339183", "text": "Италия иска да се присъедини към китайския инфраструктурен проект \"Един пояс, един път\", за да увеличи износа си, а не за да укрепва политическите си връзки с азиатския гигант, каза днес италианският вицепремиер Луиджи Ди Майо, цитиран от Ройтерс. Коментарът на Ди Майо е в отговор на американските безпокойства, че ключов съюзник на САЩ подкрепя китайска инициатива. Говорителят на Съвета за национална сигурност в Белия дом Гарет Маркис определи снощи китайският план като \"безполезен проект\", от който Италия трябва да страни, предаде БТА. Инициативата \"Един пояс, един път\" цели да бъдат финансирани и построени инфраструктурни обекти в над 80 страни в Евразия, Близкия изток и Африка. Тя е възприемана от САЩ, Япония и други европейски страни като начин Китай да разшири влиянието си в световен мащаб. Няколко страни от Централна и Източна Европа, както и страни в Азия, Близкия изток и Африка се съгласиха да подпишат двустранни меморандуми за подкрепа на програмата. Чух изразени безпокойства от САЩ вчера за това споразумение за Пътя на коприната, което Италия иска да подпише с Китай, каза Ди Майо на събитие, организирано от поддръжници на партията му Движение \"5 звезди\". Нека да е ясно, че гледаме на Пътя на коприната към Китай, за да изнасяме, а не да сключваме политическо споразумение с Китай, каза Ди Майо. Той подчерта, че Италия е съюзник на САЩ и уважава опасенията на Вашингтон. Ди Майо обаче допълни, че китайският пазар е голям и гладен за стоки \"Произведено в Италия\" и за италиански опит и знания. В петък италианският премиер Джузепе Конте заяви, че може да подпише рамково споразумение по проекта с китайския президент Си Цзинпин по време на посещението му в Италия от 22 до 24 март.", "date": "2019.03.10", "title": "Италия: Искаме да се присъединим към \"Един пояс, един път\", за да увеличим износа"}
{"url": "https://www.24chasa.bg/novini/article/7339192", "text": "Омразата не трябва да бъде част от нашето бъдеще, нетолерантността също трябва да бъде изключена, заяви президентът на Световния еврейски конгрес Роналд Лаудър в обръщението си на заключителната церемония по повод Деня на спасението на българските евреи тази вечер в Централната софийска синагога, предаде БТА. България ни напомня, че никога не трябва да мълчим пред лицето на злото, че е необходима смелост да се изправим пред злото, че дори една малка държава може да закриля всички други, посочи Лаудър. Нека светът да използва България като пример, да знае какво се е случило тук в едно тъмно време и нека всички знаят, че никога повече няма да мълчим. Обещавам, че няма отново да бъдем превзети от омразата, никога няма да обърнем глави, заяви президентът на Световния еврейски конгрес. Той припомни, че българският народ, подкрепен от своите водачи, е показал такава смелост, че, когато германците са поискали да бъдат предадени евреите, отговорът е бил \"Нямаме евреи, само българи\". Това е заветът и всички български граждани трябва да се гордеят с това, което са направили техните предци, заяви Роналд Лаудър. Ако всяка държава в Европа беше показала такава смелост, милиони животи щяха да бъдат спасени и светът щеше да бъде различен, отбеляза той. Лаудър каза, че в 21-ви век антисемитизмът се завръща и още веднъж българският народ, заедно със своите лидери, се е изправил като един и е заявил, че няма да толерира антисемитизма и омразата. Той изрази благодарност от името на Световния еврейски конгрес към българския народ и гордостта си, че толкова неправителствени организации - представители на гражданското общество, ще подпишат меморандума за борба с езика на омразата. Заместник-министърът на външните работи Георг Георгиев - национален координатор за борба с антисемитизма и езика на омразата, посочи, че живеем в трудни, предизвикателни времена, в които спомените все повече трябва да навяват мисли пред какво се изправяме и откъде идваме. На 10 март 1943 г. българският народ дава пример, който ще отеква във векове напред, заяви Георгиев. Ако преди 76 години тази искра на надежда не беше пробляснала тук, в България, нямаше да имаме светлия пример и днес, посочи той. Това, което ни завещаха, е спомен, но най-вече е отговорност - към поколенията, към всички нас, посочи заместник-министърът на външните работи. Именно в ден като днешния сме длъжни да преклоним главата си и пред паметта какво означава да бъдеш човек, какво те различава от безсъзнателния - да бъдем състрадателни, да виждаме светлината, която може да издигне душите ни, отбеляза Георг Георгиев и допълни, че неуважението към човешката личност и към живота е най-тежкият грях. По време на церемонията Георг Георгиев, както и посланикът на Държавата Израел в България Ирит Лилиан и посланикът на САЩ в България Ерик Рубин, бяха отличени с награди \"Шофар\" за големия им принос към развитието на толерантността и демократичността в българското общество.", "date": "2019.03.10", "title": "Световният еврейски конгрес: Омразата не трябва да бъде част от нашето бъдеще"}
{"url": "https://www.24chasa.bg/novini/article/7339197", "text": "Боинг 737 МАКС (Boeing 737 MAX) е последната версия на най-продавания в света пътнически самолет на американския конструктор.  , съобщава Франс прес. Машината, изпълнявала полет ЕТ 302, е паднала близо до град Бишофлу, на около 50-60 километра югоизточно от Адис Абеба, предава БТА. Разбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души. След успешен първи полет през януари 2016 година, четвъртото поколение 737 преди две години започна да бъде доставян. Той е предназначен за полети на къси и средни разстояния. Към края на януари са доставени 350 броя от новия двуреакторен монофюзелажен самолет от общо 5011 регистрирани от Боинг поръчки (колкото могат да бъдат произведени за над седем години при сегашния темп). Американският самолетостроител иска да ускори темпа на производство на 737 от 52 на 57 самолета месечно през 2019 година. След първата катастрофа със 737 МАКС на Лайън еър през 2018 година възникнаха въпроси за липсата на информация сред авиокомпаниите и пилотите за новата система против рязък спад на подемната сила. Очаква се през 2023 година да бъде пусната пета версия, 737 МАКС10, за 135 милиона долара. Катастрофиралият днес самолет на етиопските авиолинии и този на Лайън еър през 2018 година бяха 737 МАКС 8.", "date": "2019.03.10", "title": "Разбилият се етиопски Боинг е последната версия на най-продавания пътнически самолет (Снимки)"}
{"url": "https://www.24chasa.bg/novini/article/7339232", "text": "\"За мен бе огромна чест тази вечер да присъствам на тържествената възпоменателна церемония в Централната софийска синагога по повод 76-годишнината от уникалния акт на спасяването на българските евреи по време на Втората световна война. Тогава България отказва да се подчини на хитлерова Германия и да експулсира 50 000 български евреи към лагерите на смъртта\". Това написа председателят на ПГ на ГЕРБ Цветан Цветанов във Фейсбук. На събитието тази вечер присъстваха официални лица от България и Държавата Израел, както и представители на ръководствата на световни еврейски организации. В Централната софийска синагога бе и президентът на Световния еврейски конгрес Н. Пр. Роналд С. Лаудер. В рамките на събитието бе подписан Меморандум за сътрудничество и партньорство „Заедно за България. Заедно за Европа\" срещу езика на омразата. Организацията на евреите в България \"Шалом\" по традиция връчи своите годишни награди \"Златен Шофар\" на заместник-министъра на външните работи и национален координатор за борбата с антисемитизма Георг Георгиев, който е и председател на Младежи ГЕРБ, на посланика на Държавата Израел в България Н. Пр. Ирит Лилиан и на посланика САЩ в България Н. Пр. Ерик Рубин. В края на възпоменателната церемония всички присъстващи се насладихме на магическото изпълнение на световноизвестния цигулар маестро Марио Хосен.", "date": "2019.03.10", "title": "Цветанов в Софийската синагога: За мен бе чест да присъствам тук тази вечер (Снимки)"}
{"url": "https://www.24chasa.bg/novini/article/7339042", "text": "Вицепремиерът и министър на външните работи Екатерина Захариева бе почетен участник в шествието в София по повод 76-ата годишнина от спасяването на българските евреи от нацистките лагери на смъртта и в памет на жeртвите на Холокоста, съобщава пресцентърът на МВнР. \"Днес е една от най-светлите дати, написана в най-мрачния период на човешката история и ден, в който се гордея с българския народ\", е казала в обръщението си към участниците Захариева. Тя е припомнила, че с доблестта на българското общество, политици, Църквата и народа преди 76 години българската държава, която тогава е съюзник на нацистка Германия, спасява над 48 000 свои сънародници от еврейски произход. \"С това страната ни показа, че смелостта и хуманизмът могат да се преборят със силата, безразсъдството и лудостта дори и в най-мрачни времена\", е подчертала министър Захариева. \"За съжаление повече от 11 000 евреи от Вардарска Македония и Беломорска Тракия намериха своя край в лагерите на смъртта\", е припомнила тя. България, която преди броени месеци стана член на Международния алианс за възпоменание на Холокоста, ще бъде сред най-гласовитите и последователни изобличители на проявите на антисемитизъм, е подчертала още българският вицепремиер. \"Нека помним!\", е призовала министър Захариева.", "date": "2019.03.10", "title": "Захариева: Днес е една от най-светлите дати, написана в най-мрачния период на историята"}
{"url": "https://www.24chasa.bg/novini/article/7338956", "text": "Зам.-председателят на ГЕРБ Цветан Цветанов ще участва в конференция \"Киберсигурността в Европейския съюз: начини да отговорим на все по-нарастващите заплахи\", съобщава пресцентърът на партията. Организатори са Центърът за европейски изследвания \"Вилфрид Мартенс\", Фондация \"Ханс Зайдел\" и Сдружение \"Граждани за европейско развитие на България\". Конференцията ще бъде открита от председателя на ПГ на ГЕРБ и председател на комисията по вътрешна сигурност и обществен ред Цветан Цветанов, кмета на София и председател на Сдружение \"Граждани за европейско развитие на България\" Йорданка Фандъкова, еврокомисаря по цифрова икономика и цифрово общество Мария Габриел, политическия директор на Центъра за европейски изследвания \"Вилфрид Мартенс\" Роланд Фройденщайн и представителя на Фондация \"Ханс Зайдел\" за България Богдан Мирчев. В рамките на форума презентации ще изнесат Явор Колев - началник на отдел \"Киберпрестъпност\" в ГДБОП, Красимир Симонски - заместник-председател на Държавна агенция \"Електронно управление\", Васил Грънчаров - Директор \"Мрежова информационна сигурност\", Виолета Дъчева - директор на Специализирана дирекция \"Информационна сигурност\" в ДАНС, Георги Шарков - съветник по въпросите за киберотбраната на Министъра на отбраната и Албена Спасова - Международна академия за разследване на киберпрестъпления.", "date": "2019.03.10", "title": "Цветан Цветанов ще участва в конференция за киберсигурността в Европейския съюз"}
{"url": "https://www.24chasa.bg/novini/article/7338958", "text": "Президентът на САЩ Доналд Тръмп ще поиска от Конгреса 8,6 милиарда долара за финансиране на стената по границата с Мексико, предаде Ройтерс. Тръмп ще поиска парите утре, когато ще представи исканията си към Конгреса за бюджета за фискалната 2020 г. Това е с шест пъти повече отколкото Конгресът отпусна за финансиране на стената през миналите две фискални години, предаде БТА. Исканата от Тръмп сума за стената се базира на план от 2017 г., представен от служители на американските митници и на службата за гранична защита. Планът предвижда построяване или замяна на заграждения по протежение на 1162 километра от границата. Като цяло се смята, че всичко това ще струва общо 18 милиарда долара. Досега само 179 километра са били изградени или са в процес на изграждане. През фискалната 2017 г. 341 милиона долара бяха отпуснати за 64 километра от стената, а през фискалната 2018 г. бяха отпуснати 1,375 милиарда долара за 132 километра от стената. За фискалната 2019 г. Тръмп поиска 5,7 милиарда долара, но Конгресът одобри само 1,375 милиарда. След като Конгресът не одобри исканата от Тръмп сума, президентът обяви национално извънредно положение - нещо, на което се противопоставиха демократите и някои републиканци - и пренасочи за стената 601 милиона долара от министерството на финансите, 2,5 милиарда долара от министерството на отбраната и 3,6 милиарда долара от бюджета за военно строителство.", "date": "2019.03.10", "title": "Тръмп иска 8,6 млрд. долара за стената на границата с Мексико за фискалната 2020 г."}
{"url": "https://www.24chasa.bg/novini/article/7338961", "text": "Полицията в Отава е спасила възрастен мъж, блокиран няколко седмици в къщата си от натрупалия се пред врата и в двора сняг, съобщи АФП. Повикани от притеснените съседи, които се върнали от почивка във Флорида, полицаите са видели към входа на къщата \"сняг, натрупван цяла зима\", и \"никаква следа от живот или стъпки\" в него. След като си проправили път, те открили мъжа \"съвсем сам и жив\", предава БТА. Мъжът разказал, че бил блокиран от снега в дома си и живял с каквото имал в килера, като разпределил храната на дажби. Полицаите разчиствали снега час и половина. Те поискали и специализирана машина, за да се справят с образувалите се ледени блокове. От началото на зимата в канадската столица падна повече от 2 м сняг. Буря с валежи в средата на февруари принуди властите да затворят училищата. Спасеният мъж е на 60 или 70 години. Според съседите му той е саможив и излиза много рядко, главно през нощта. Полицаите са потърсили помощта на социалните служби, за да го наблюдават в бъдеще.", "date": "2019.03.10", "title": "Жител на Отава блокиран седмици в дома си заради снега"}
{"url": "https://www.24chasa.bg/novini/article/7339064", "text": "Дете на 12 години пострада сериозно при опит да си направи селфи върху вагон в румънския окръг Констанца, предаде Медиафакс. Момчето и четирима негови приятели отишли на гарата в село Валу луй Траян, за да си играят. То се качило на покрива на един вагон, за да си направи селфи, когато било ударено от ток с високо напрежение, предаде БТА. Детето е получило изгаряния върху 80 процента от повърхността на тялото. Екипи на службата за спешна помощ са му оказали спешна помощ и са го транспортирали до болницата. Инцидентът се разследва от транспортна полиция.", "date": "2019.03.10", "title": "12-годишен с множество изгаряния след опит за селфи върху вагон в Румъния"}
{"url": "https://www.24chasa.bg/novini/article/7339075", "text": "Шефът на НОИ - Силистра, Милен Пенчев, който е баща на певицата Тита, се разбирал по Viber с осъждания Тодор Тодоров кой да получи по-висока пенсия чрез фалшификация на документи. Това съобщиха от прокуратурата по време на мярката за неотклонение на двамата в спецсъда днес. Държавното обвинение поиска \"под стража\" да остане и Стоянка Симеонова, която през 2017 г. 6 месеца е била и. д. началник на отдел \"Пенсии\" в териториалното подразделение на НОИ в крайдунавския град.  Тодоров се свързвал с Пенчев чрез мобилното приложение и му казвал кой трябва да получи по-висока пенсия и да се избегне проверката, за да не се разбере за измамата. След това бащата на Тита се обаждал по телефона на Симеонова и й диктувал ЕГН, за да я уведоми коя преписка да се придвижи по-бързо и да не се правят проверки. Върху досиетата тя прикрепяла с кламер листчета с надпис \"СМЧ - Пенчев\", което означавало \"силно мой човек - Пенчев\". Отпуснатите вече пенсии, най-вече миньорски и военни, групата теглила от банковата карта, на която са получавани парите. След това връщала пластиката на човека, който искал пенсия менте, но чак след като изтеглили за себе си между 8 и 10 000 лева, разказаха от прокуратурата. Пенчев обаче посочи, че сам изпращал сигнали до прокуратурата за завишени пенсии. От държавното обвинение контрираха, че почнал да го прави, едва след като разбрал, че се извършват подобни проверки. Съдът ще се произнесе в 18:30 часа.", "date": "2019.03.10", "title": "Бащата на Тита и съучастниците му се разбирали по Viber кой да получи по-висока пенсия"}
{"url": "https://www.24chasa.bg/novini/article/7339084", "text": "Британското правителство е отнело гражданството на още две жени, омъжили се за бойци на \"Ислямска държава\" в Сирия. Това пише в неделния си брой в. \"Таймс\", позовавайки се на анонимни източници от юридическите среди, предаде ДПА. Рима Икбал, на 30 години, както и 28-годишната й сестра Зара са с отнето гражданство, след като са се омъжили за хора от терористична организация, свързана с убийството на заложници от западни държави, предава БТА. Според вестника сестрите, които имат общо пет момчета на под 8 години, са сред най-малко десетина британски булки с общо над 20 деца, държани в лагери в Сирия от кюрдските сили. Тази информация бе съобщена на фона на критиките срещу министъра на вътрешните работи Саджид Джавид, който не позволи завръщането на 19-годишна британка, омъжила се за боец на \"Ислямска държава\" в Сирия. Критиките се засилиха след като се появи информация в петък, че бебето й е починало в бежански лагер в Североизточна Сирия.", "date": "2019.03.10", "title": "Великобритания отне гражданството на още две жени, омъжени за джихадисти"}
{"url": "https://www.24chasa.bg/novini/article/7339086", "text": "Турският президент Реджеп Тайип Ердоган обвини днес женско шествие в центъра на Истанбул на 8 март в неуважение към исляма заради освирквания по време на ислямския призив за молитва, предаде Ройтерс. Няколко хиляди жени се събраха в центъра на Истанбул в петък вечерта, за да отбележат с шествие Международния ден на жената, но полицията използва сълзотворен газ, за да ги разпръсне, предава БТА. На излъчван по телевизията предизборен митинг днес Ердоган показа видео, заснето по време на протеста, показващо как жените скандират по време на призив за молитва, идващ от намираща се наблизо джамия. \"Те показаха неуважение към призива за молитва чрез скандирания, възгласи и освиркване\", заяви Ердоган пред тълпата. Жените, които участваха в шествието, заявиха в Туитър, че скандиранията и освиркването са били част от демонстрацията и не са били насочени към призива за молитва, който започнал по време на протеста. Турската полиция редовно предотвратява демонстрации в центъра на Истанбул и други места. Анкара затегне ограниченията след налагането на извънредно положение след неуспешния опит за преврат през 2016 г. Извънредното положение беше премахнато миналия юли. Ердоган участва днес в митинг преди насрочените за 31 март местни избори.", "date": "2019.03.10", "title": "Ердоган за женско шествие в Истанбул: Те показаха науважение към исляма"}
{"url": "https://www.24chasa.bg/novini/article/7339089", "text": "По-ниските такси за банкови преводи в евро в ЕС ще спестят пари на българските граждани, които изпращат или получават пари в евро. Това каза в пред   евродепутатът от групата на ЕНП Ева Майдел. Средно за ЕС може би ще спестим около 1 млрд. евро на година, а за България – около 60-70 милиона евро, изчисли тя. По думите ѝ от по-ниските такси ще се възползват родителите, чиито деца учат или работят в чужбина, семействата в чужбина, които изпращат пари до България, както и българският бизнес. „В момента, ако искате да направите един превод, той може да бъде много малък – от 10 евро например, най-вероятно ще ви се наложи около 15-20 евро такса в зависимост от банката. От декември още тази година тези такси ще бъдат приравнени към таксите, които плащаме за вътрешни преводи – от 2 до 5 лева”, каза българският евродепутат. „С този регламент премахваме един истински двоен стандарт между еврозоната и страните извън еврозоната. За сравнение, в Румъния също има високи такси, но те са двойно по-ниски от българските такси. Тоест ние плащаме необосновано високи такси, което не искаме да позволим да се случва повече и точно затова ни се наложи да предприемем тези мерки”, изтъкна Ева Майдел. Тя изтъкна, че втората част на регламента също е много важна – най-вече за всички българи, които използват кредитни или дебитни карти и пътуват често, както и за българския бизнес. „В момента отиваме, използваме картата си на ПОС терминал, теглим пари, но нито знаем обменния курс, нито таксите, които ни се налагат. Научаваме това един месец по-късно, когато си получим банковото извлечение. Регламентът предвижда тази информация да се дава предварително, още когато подписваме договора с въпросната банкова институция, когато вземем нашата кредитна или дебитна карта, и също така, когато използваме картата и на банкомат – по възможно най-бързия начин – с есемес, чрез банково приложение”, отбеляза Майдел. По думите ѝ това ще доведе и до по-голяма конкуренция между банките и в целия сектор.", "date": "2019.03.10", "title": "Ева Майдел: В България ще пестим 60-70 млн. евро на година от по-ниските такси за банкови преводи в евро"}
{"url": "https://www.24chasa.bg/novini/article/7339117", "text": "В разговори със свои приближени президенът на САЩ Доналд Тръмп предложил нова формула, с която Вашингтон да получава повече пари от съюзниците си за това, че американската армия служи на тяхна територия, пише днес в. \"Вашингтон пост\". Според фомулата страните ще плащат пълните разходи по разполагането на американски войници на територията си, плюс още 50 процента, казаха американски и чуждестранни представители, запознати с идеята. Така страните ще трябва да плащат около пет пъти повече, отколкото сега, предаде БТА. Тръмп нарича формулата \"разходи плюс 50\", а тя вдъхва страх у съюзниците на САЩ, които я възприемат като грабителска. Слуховете, че формулата може да стане глобален стандарт, особено развълнуваха Германия, Япония и Южна Корея, където се намират хиляди американски войници. Според източниците на изданието американски представители са обсъждали формулата поне с една държава. Тръмп нееднократно е критикувал страните от НАТО, защото според него не плащат достатъчно средства за поддръжката на колективната отбрана. Тръмп поиска от всички страни членки на алианса да повишат в най-кратки срокове разходите си за отбрана до 2 процента, припомня ТАСС. На срещата на върха на алианса той предложи не само да бъде изпълнено това задължение, но и да се увеличат разходите до 4 процента от брутния вътрешен продукт (БВП). В момента само осем страни членки на НАТО харчат за отбрана над 2 процента. Военният бюджет на САЩ е около 3,58 процента от БВП.", "date": "2019.03.10", "title": "Тръмп планира Вашингтон да взима повече пари от съюзниците си за военни от САЩ"}
{"url": "https://www.24chasa.bg/novini/article/7339142", "text": "Няма признаци венецуелският президент Николас Мадуро да е отворен за преговори по политическата безизходна ситуация с опозиционния лидер Хуан Гуайдо, заяви специалният пратеник на САЩ за Венецуела Елиът Ейбрамс, цитиран от Ройтерс. Ейбрамс, който е работил в администрацията на президента Роналд Рейгън и на Джордж Уокър Буш, отбеляза, че трябва да бъде договорено някакво решение между венецуелците, а САЩ биха могли да помогнат като премахнат или облекчат санкциите и ограниченията за пътувания, когато Мадуро се съгласи да си отиде, предаде БТА. Според американския пратеник обаче венецуелският президент не е готов да говори за напускането на поста. \"От всичко, което сме видели, тактиката на Мадуро е да остане несменяем,\" каза Ейбрамс в интервю в петък. Около 56 страни признаха Гуайдо като временен държавен глава на Венецуела, но Мадуро все още е подкрепян от Русия и Китай и контролира държавни институции, включително военните. Ейбрамс се е срещнал с руски представители в САЩ по повод подкрепата на Москва за Мадуро. Руският външен министър Сергей Лавров каза по-рано този месец след разговор с американския държавен секретар Майк Помпейо, че Москва е готова да участва в двустранни разговори за Венецуела. \"Руснаците не ги устройва Мадуро по всички тези очевидни причини\", каза Ейбрамс. \"В няколко разговора ми бе казано, че са посъветвали Мадуро, но той не се е вслушал\", допълни американският пратеник за Венецуела. \"Те продължават да го подкрепят и не съм видял признаци да му казват да прекрати всичко това\", изтъкна Ейбрамс. \"Може да настъпи момент, в който руснаците да стигнат до заключението, че режимът наистина е неспасяем\", допълни той.", "date": "2019.03.10", "title": "САЩ: Въпреки натиска, изглежда Мадуро не \nвъзнамерява да се оттегли"}
{"url": "https://www.24chasa.bg/novini/article/7339131", "text": "Хиляди демонстранти протестираха днес в Русия срещу проектозакон за независим от чуждестранни сървъри интернет, който те определят като \"цензура\" и опит да се \"изолира\" страната от останалия свят, предаде Франс прес. В Москва властите разрешиха акцията, а в други руски градове се състояха по-малки протести, предаде БТА. В името на борбата с кибербезопасността законът предвижда да се попречи на руски сайтове да функционират чрез чуждестранни сървъри. Предложението беше разкритикувано като опит да се контролират съдържанията и дори постепенно да се изолира руският интернет в контекста на засилващия се натиск на властите върху онлайн свободата. Според организаторите на демонстрацията в Москва са присъствали 15 000 души. Сред ораторите е имало активисти за свобода на медиите и на интернет. \"Правителството се бори срещу свободата, включително срещу свободата в интернет. Мога да ви кажа това като човек, прекарал един месец в затвора заради послание в Туитър\", заяви пред множеството Сергей Бойко, активист от Сибир. Мнозина бяха задържани в Москва без видима причина, отбелязва АФП. Журналист от агенцията видял как полицаи носят човек, държейки го за ръцете и краката. Миналата седмица прочутата руска чат линия Телеграм, която властите неколкократно се опитаха да блокират, но без успех, призова потребителите си да участват в днешната демонстрация. В официалната си страница Телеграм изтъкна, че проектозаконът има за цел \"да изолира Русия от останалия свят\", след което ще стане възможно да се блокират чуждестранни социални мрежи и чатове. Целта на закона, според Телеграм, е \"тотална цензура\". Текстът предстои да бъде одобрен при решаващ вот на второ четене в долната камара на парламента.", "date": "2019.03.10", "title": "Хиляди протестираха в Русия за свободата в интернет (Обзор)"}
{"url": "https://www.24chasa.bg/novini/article/7339173", "text": "Двама германски журналисти напуснаха Турция днес, след като акредитациите им за работа не бяха подновени, съобщава ДПА. Йорг Бразе, кореспондент на държавната телевизия Цет Де Еф, и Томас Зайберт, репортер на базирания в Берлин ежедневник \"Тагесшпигел\", се върнаха обратно в Германия днес следобед, предаде БТА. Двамата бяха иформирани от властите в Анкара преди около седмица, че молбите им за издаване на нови прескарти не са одобрени. Турските официални представители не посочиха причини за отказа. Случаят имаше сериозно отражение върху подобрилите се неотдавна отношения между Германия и Турция. Преди заминаването си двамата журналисти критикуваха действията на турското правителство на пресконференция в студиото на Цет Де Еф в Истанбул. \"Това е опит за сплашване на чуждестранните медии и за оказване на натиск върху тях\", заяви Бразе, като добави, че тези опити няма да дадат резултат. Цет Де Еф планира да оспори решението в съда. Бразе заяви, че двамата със Зайберт искат да продължат да предават за Турция, ако трябва и от чужбина. От своя страна Зайберт заяви за Асошиейтед прес малко преди заминаването си, че отказът е дошъл изненадващо и не е имало никакво обяснение. Той посочи, че след 22 години работа в Турция е принуден да напусне страната сега. \"Това е безпрецедентно\", изтъкна той. Повече от два месеца след изтичането на старите им документи десетина германски кореспонденти и множество други чуждестранни журналисти все още чакат за подновяване на акредитациите им. Прескартите представляват разрешителни за работа и са основа за издаване на разрешително за пребиваване. Медийни активисти критикуваха отказите и забавянето на акредитациите, определяйки ги като нарушаване на свободата на пресата. Същевременно германското правителство предупреди гражданите, планиращи да пътуват в Турция, че е възможно Анкара да предприеме \"допълнителни мерки\" срещу германски журналисти, след като им отказа акредитации през последните седмици.", "date": "2019.03.10", "title": "Турция не поднови акредитациите за работа на 2-ма германски журналисти и те напуснаха страната"}
{"url": "https://www.24chasa.bg/novini/article/7338942", "text": "Временно е ограничено движението в двете посоки по път I-1 Монтана - Видин за всички МПС поради на ПТП при км 57 и изтегляне на аварирал ТИР при км 52. Това съобщиха от пресентъра на АПИ. Обходният маршрут е по път път II-11 п.к. Дунавци-с. Добри дол, път III-112с. Добри дол - с. Дреновец, път III-114 с. Дреновец-с. Ружинци. Трафикът се регулира от служители на Пътна полиция и сигналисти.", "date": "2019.03.10", "title": "Затвориха пътя Монтана - Видин заради катастрофа и аварирал тир"}
{"url": "https://www.24chasa.bg/novini/article/7338860", "text": "Британският външен министър Джереми Хънт предупреди днес британските депутати, че ако сделката на Тереза Мей за Брекзит бъде отхвърлена в британския парламент, то страната е в опасност и това може да сложи край на процеса на излизането от ЕС, предаде Ройтерс. \"Имаме възможност да излезем от ЕС на 29 март и е много важно да се възползваме от нея, защото за хората, които се опитват да спрат Брекзит, нещата се развиват добре\", каза Хънт, предаде Франс прес, цитирана от БТА. \"Има риск Брекзит да ни се изплъзне в идните две седмици, ако ние допуснем грешка при гласуването\", предупреди Хънт, визирайки гласуването в британския парламент на 12 март. \"Депутатите знаят това и ако Брекзит ни се изплъзне, ще бъде голяма грешка\", допълни той. Същевременно министърът по въпросите за Брекзит в правителството в сянка на британските лейбъристи Кир Стармър каза, че идеята за отлагане на Брекзит с три месеца е осъществима, съобщи Скай нюз, цитиран от ТАСС.", "date": "2019.03.10", "title": "Хънт към британските депутати: Страната ще е в опасност, ако отхвърлите сделката за Брекзит"}
{"url": "https://www.24chasa.bg/novini/article/7338869", "text": "Предстои подписване на споразумение за сътрудничество в областта на туризма с Алтайския край. Това заяви министърът на туризма Николина Ангелкова при разговорите си с Павел Владимирович Дитятев, зам. – председател на правителството на Алтайския край и министър на икономическото развитие и с Евгений Виталиевич Дешевих, началник на Управлението за развитие на туризма и курортното дело. Те се срещнаха в рамките на работното посещение на българския министър в Русия, по време на международната туристическа борса Интурмаркет 2019. В момента се водят преговори и уточняват детайлите по документа, съобщиха от пресцентъра на Министерство на туризма. Работи се и по организация на форум, насочен към здравния туризъм, информира министър Ангелкова. Това е сфера, в която може много активно да си партнираме с Алтайския край. Руските туристи най-често посещават България през лятото и основно на морето, страната ни обаче е известна и с културно-исторически и зимен туризъм. Министърът посочи още, че може да се разработят съвместни културни- исторически маршрути, които да допринесат за увеличаване на пътуванията. Представителите на Алтайския край заявиха, че имат интерес към инвестиции в сферата на туризма в България. Те посочиха, че са запознати с богатата ни култура и множеството исторически паметници, които са под закрила на ЮНЕСКО.", "date": "2019.03.10", "title": "Ангелкова: С Алтайския край ще подпишем споразумение за сътрудничество в туризма"}
{"url": "https://www.24chasa.bg/novini/article/7338894", "text": "Сред жертвите на самолетната катастрофа в Етиопия има най-много граждани на Кения, за където е летяла машината, показват нови данни за националността на хората в самолета, предадоха световните агенции, цитирани от  БТА. Според данните жертвите са 32 кенийци, 18 канадци, 9 етиопци, 8 италианци, 8 китайци, 8 американци, 7 британци, 7 французи, 6 египтяни, 5 холандци, 4 индийци, 4 словаци, 3 австрийци, 3 шведи, 3 руснаци, 2 мароканци, 2 испанци, 2 поляци и 2 израелци. Белгия, Индонезия, Сомалия, Норвегия, Сърбия, Того, Мозамбик, Руанда, Судан, Уганда и Йемен са имали по един гражданин в самолета. Четирима души са били с паспорти на ООН и тяхната националност засега не е изяснена. Самолетът летеше от Адис Абеба за Найроби и се разби минути след излитането. Пилотът на машината е подал сигнал за проблеми и е поискал връщане на летището в Адис Абеба, предадоха световните агенции, като се позоваха на президента на авиокомпания Етиопиън еърлайнс Теволде Гебре Мариам. Пилотът е получил разрешение да се върне на летището, допълни той. Компанията Боинг е готова да окаже съдействие в разследването на катастрофата с машината, за която беше съобщено, че е модел Боинг 737-800 МАХ, предаде ТАСС.", "date": "2019.03.10", "title": "Пилотът на разбилия се етиопски самолет е съобщил за проблеми, поискал е връщане (Снимки)"}
{"url": "https://www.24chasa.bg/novini/article/7338663", "text": "Днес в полунощ изтече срокът за събиране на подписи за кандидатите за президент на Северна Македония, предаде агенция МИА. Досега необходимите 10 000 подписа са събрали Стево Пендаровски, Гордана Силяновска-Давкова и Блерим Река. Подписи за участие в шестите президентски избори в страната събираха и Филип Петровски, Димче Петровски, Йосив Мирчевски и Господин Попоски. Очаква се Държавната избирателна комисия да издаде официално съобщение за броя на кандидатите, изпълняващи условието за участие в президентските избори, след като преброи подписите. Общият кандидат на 31 политически партии от коалицията, водена от СДСМ и Демократичния съюз за интеграция, Стево Пендаровски получи подкрепата на над 60 депутати в парламента и събра над 32 хиляди подписа от граждани. Кандидатката на опозиционната ВМРО-ДПМНЕ професор Гордана Силяновска-Давкова събра необходимите подписи само за един ден. Около 16 хиляди граждани се подписаха в подкрепа на нейната кандидатура. Необходимите подписи бяха събрани и от Блерим Река, подкрепен от Алианс за албанците и движение Беса. На пресконференция той обеща по-различна президентска кампания от другите кандидати. \"Аз ще се уча от гражданите, президентът е в служба на гражданите\", каза Река. Кандидатите за президент на Северна Македония трябва да представят кандидатурите си в Държавната избирателна комисия най-късно до 21 март, а предизборната кампания ще започне официално на 1 април. Първият кръг на президентските избори е насрочен на 21 април, а евентуалният втори кръг - на 5 май.", "date": "2019.03.10", "title": "Кандидатите за президентските избори в Северна Македония са трима"}
{"url": "https://www.24chasa.bg/novini/article/7338704", "text": "Специализираната прокуратура внесе искане в Специализирания наказателен съд за постоянна мярка \"задържане под стража\" на трима от обвиняемите за неправомерното отпускане на максимални пенсии в Силистра. Иска се постоянно в ареста да останат Милен Пенчев, директор на териториалното поделение на НОИ в Силистра, Стоянка Симеонова и Тодор Тодоров, предаде  . Специализираната прокуратура е образувала досъдебно производство за организирана престъпна група, която е действала на територията не само на Силистра, но и на София. Има разпитани свидетели, използвани са и специални разузнавателни средства. Вчера, по време на специализирана операция, са претърсени 14 адреса, два от които служебни. Открити са документи, банкови карти и извлечения. Престъпната групата е действала от 2017 г. За две години от схемата са се възползвали около 20 души. В трудите им книжки ги представяли като бивши миньори, защото това им дава право да се пенсионират по-рано и с по-висока пенсия - над 600 лева. За услугата пенсионираните заплащали 10 000 лева разсрочено, след като се отпусне пенсията. За участие в организираната престъпна група са обвинени общо 6-ма.", "date": "2019.03.10", "title": "Прокуратурата иска постоянен арест за трима от схемата с пенсии в НОИ-Силистра"}
{"url": "https://www.24chasa.bg/novini/article/7338690", "text": "Днес имаме повод да се гордеем като българи. На този ден преди 76 години ние даваме на света пример за смелост, човечност и заедност. Това написа председателят на БСП Корнелия Нинова във фейсбук. \"Лекари, учители, духовници, общественици, интелектуалци, политици, хиляди будни българи спасяват българските евреи. Ние показваме силата на общество, застанало твърдо срещу несправедливостта и злото. Нека пазим този спомен, да се гордеем като българи и да бдим мракобесието на фашизма никога да не се повтаря\", пише още Нинова. ", "date": "2019.03.10", "title": "Нинова: Днес имаме повод да се гордеем като българи"}
{"url": "https://www.24chasa.bg/novini/article/7338719", "text": "Спасяването на българските евреи доказва ценностната система на нашия народ, заяви председателят на Народното събрание Цвета Караянчева по време на церемонията за отбелязване на Деня на спасението на българските евреи и почит към жертвите на Холокоста, предаде БТА. Щастливи сме, че запазихме над 48 хиляди живота, това трябва да се знае, да се разказва и да бъдем горди, посочи Караянчева. Тя отбеляза, че присъствието на толкова млади хора показва, че хуманността и толерантността са качества, които продължаваме да възпитаваме в нашите деца. Много народи са водили тежки битки, но българският народ е спечелил своята битка, като е спасил над 48 хиляди човешки живота, заяви председателят на парламента. Нека отдадем своето уважение и почит на всички общественици, политици, парламентаристи и граждани, които са застанали като един да запазят своите съседи и приятели, апелира тя. Караянчева каза, че днес е ден, в който трябва да сведем глави и да изкажем своята почит към жертвите, но трябва и ясно да се противопоставим на антисемитима, на расизма, на противопоставянето на етническа и верска основа. Защото светът е глобален и има много предизвикателства, но ако ние възпитаваме нашите деца да бъдат добри, толерантни и да помнят, ние и светът няма да погинем, заяви председателят на парламента. Тя цитира и еврейската поговорка, според която, ако спасиш един човек, спасяваш целия свят. Кметът на София Йорданка Фандъкова заяви, че 10 март е паметен ден в българската история. Българският народ избра да протегне ръка на своите евреи, изправи се, за да спаси тях, но и себе си, да спре изтреблението и да докаже на Европа и света, че чудеса стават там, където има дори един, който се възправя срещу злото, посочи Фандъкова. Тя призова да помним онова време, да не допускаме да покълват семената на омразата и да докажем, че човечността е жива и днес. Днес преминахме през улиците на София, за да докажем, че пазим принципите на толерантността и взаимното уважение и сме длъжни да ги предаваме на децата си, заяви кметът на София. Председателят на \"Шалом\" Александър Оскар отбеляза, че Паметникът на спасението олицетворява българските евреи, закриляни от българския народ, но е и паметник на смелостта, на достойнството и на честта. Когато стоим пред паметника, ние почитаме както живота, така и смъртта, даваме си равносметка и за изборите, които трябва да направим, за да не допуснем злото да завладее обществото, посочи той. Оскар припомни, че този паметник от миналата година има своя близнак в Тел Авив. Днес борбата с антисемитизма и всяка форма на дискриминация е не само важна, но и съдбоносна, коментира Александър Оскар. Нека докажем, че хуманният акт на спасяването на българските евреи не е исторически спомен от миналото, а отговорност да се опитваме всеки ден да направим света по-добър, да не стоим безучастно, когато хората около нас страдат, каза той. Посланикът на Израел Ирит Лилиан посочи, че спасението на българските евреи е уникален момент в историята на Европа. В най-тъмните моменти на човечеството духът на любовта и равенството промени хода на историята, коментира тя. Посланикът отбеляза, че е вечно задължение да почитаме хората, които са предотвратили депортацията на евреите и посочи, че те са истинските герои на българското общество. Най-важната ни задача днес е да надигнем глас за социално приобщаване, да призовем за любов, съчувствие и толерантност в една епоха, помрачена от облаци, каза посланик Лилиан. Пред Паметника на спасението бяха поднесени венци и цветя от почти всички институции без президента. Сред присъстващите на церемонията бяха и вицепремиерът Екатерина Захариева, президентът на Световния еврейски конгрес Роналд Лаудър, представители на еврейската общност, дипломати. Преди това шествие на толерантността и единението \"Заедно за България. Заедно за Европа\" тръгна от храма \"Св. София\" и завърши при Паметника на спасението. В него се включиха както председателят на парламента Цвета Караянчева, така и министър Екатерина Захариева, кметът на София, политици, граждани.  ГЕРБ бе прадставен от за.-председателя си и председател на парламентарната група Цветан Цветанов, а БСП - от лидера на столичните социалисти Калоян Паргов.", "date": "2019.03.10", "title": "Караянчева: Спасяването на българските евреи доказва ценностната ни система (Снимки)"}
{"url": "https://www.24chasa.bg/novini/article/7338725", "text": "Министърът на туризма Николина Ангелкова проведе работна среща със Сергей Кривоносов, депутат от Държавната Дума, зам.- председател на Комитета по физическа култура, спорт, туризъм и въпросите на младежта, председател на подкомитета по туризъм. Двамата се срещнаха в рамките на посещение на българския министър в Русия, по време на международната туристическа борса Интурмаркет 2019, съобщиха от пресцентъра на Министерството на туризма. Русия е сред най-важните пазари за българския туризъм и ние полагаме последователни усилия за гарантиране на най-добрите условия за руските туристи и руските туроператори, предлагащи България като приоритетна дестинация, каза министър Ангелкова. Тя посочи, че по време на посещението на министър-председателя на Руската федерация Дмитрий Медведев у нас беше подписана двугодишна Програма за съвместни действия в областта на туризма между Министерството на туризма на Република България и Министерството на икономическото развитие на Руската федерация. Министърът обясни още, че двата основни продукта на които се набляга са културно-историческия туризъм и развитието на детските лагери. Имаме над 1850 фестивала- местни, регионални и от национално значение. Участието във фестивали допълнително насърчават пътуванията на граждани от федерацията, каза още тя. Реализирането на проект за ферибот ще увеличи броя на туристите между двете държави, изтъкна Сергей Кривоносов. Двамата се обединиха около мнението, че круизният туризъм има важно място сред продуктите и затова трябва да се насочат усилия за популяризирането му. Ще се работи активно за задълбочаване на сътрудничеството между българската и руската черноморски организации, заяви министър Ангелкова и посочи още, че това би имало допълнителен положителен ефект за развиете на туризма в двете страни.", "date": "2019.03.10", "title": "Ангелкова се срещна със Сергей Кривоносов, депутат от Държавната Дума"}
{"url": "https://www.24chasa.bg/novini/article/7338729", "text": "Следващата седмица се очертава като решаваща за процеса на Брекзит, отбелязват световните агенции, цитирани от БТА. Вчера и днес Брюксел продължават дискусиите на техническо ниво за внасяне на промени в сделката за Брекзит, договорена от британския премиер Тереза Мей с ЕК през ноември миналата година, но отхвърлена на 15 януари в британския парламент с 432 на 202 гласа. След това отхвърляне Мей поведе битка на два фронта. Тя се опитва да убеди ЕС да направи отстъпки по частта от сделката за предпазната клауза за Северна Ирландия, която притеснява най-много британските парламентаристи. ЕС засега отхвърля британските предложения в тази насока и оправи свое предложение, което не се понрави на Лондон. Същевременно Мей се опитва да убеди британските парламентаристи да променят мнението си за сделката. В зависимост от постигнатото в разговорите на техническо ниво до края на деня Мей може да посети Брюксел утре за последни дискусии. Едно обаче е сигурно, във вторник, на 12 март, е денят с главно Д за сделката за Брекзит. В 19 ч. по Гринуич се очаква в Камарата на общините да се гласува отново за нея. Преди самото гласуване депутатите ще проучат внимателно становището на главния юридически съветник на Обединеното кралство Джефри Кокс за това какво е постигнала Мей в последните разговори с Брюксел. После ще е самото гласуване. В случай че на 12 март парламентаристите отхвърлят сделката отново, на 13 март, в сряда, Мей ще ги попита дали искат напускане на ЕС без сделка. Ако депутатите кажат, че не искат напускане без сделка, то в четвъртък, на 14 март, Мей ще внесе предложение за ограничено във времето отлагане на датата за Брекзит. Сега тя е 29 март. Следващият етап е на 21 и 22 март, когато е последната европейска среща на върха преди 29 март, предвидената дата за Брекзит. Според анализатори и партийни представители Тереза Мей ще понесе във вторник тежко поражение в парламента, защото досега тя така и не успя да осигури значителни промени в договора за Брекзит, отбелязва Ройтерс. Около 100 твърдолинейни консерватори, привърженици на Брекзит, засега, както изглежда, ще се противопоставят на сделката при гласуването във вторник, ако не бъдат внесени промени в клаузата за предпазния механизъм, допълва Асошиейтед прес. Ако на 12 март обаче песимистичните прогнози за тежък разгром на Мей в парламента все пак не се сбъднат и депутатите одобрят сделката, то страната ще може да излезе от ЕС по един нехаотичен начин. Но все пак 17 дни до 29 март са много кратък срок за прилагане на практика на всички необходими нови законодателни текстове, касаещи между другото имиграцията, селското стопанство или риболова. Тогава може да се реши удължаване на крайния срок, за да се позволи на процеса да се развие безпроблемно, предаде Франс прес. Ако британските депутати се произнесат срещу сделката за Брекзит и ако после, когато Тереза Мей ги попита искат ли излизане от ЕС без сделка, те кажат \"да\", тогава ще се сбъдне сценарият, от който се страхуват най-вече икономическите среди. Брекзит без сделка ще предизвика и сериозни нарушения в обмена между Великобритания и ЕС. Ако депутатите отхвърлят сделката на Мей за Брекзит, но после кажат, че не искат Брекзит без сделка и поискат отсрочване на датата за излизане от ЕС, то това отсрочване няма да е след 2 юли, когато е първото заседание на новия ЕП, избран на европейските избори от 23 до 26 май. Подобно отсрочване от три месеца не представлява значителен юридически проблем. Но според източник от Брюксел \"не е ясно какво ще могат да направят британците за 3 месеца, което не направиха за две години\". Ако британците поискат отсрочка, европейците биха могли да предложат например отлагане за 1 година, за да се работи действително по алтернатива на сделката, допълва източникът. Всяко отлагане за дата след 2 юли обаче ще означава, че Великобритания ще трябва да организира избори, за да излъчи 73 британски депутати в ЕП. Всяко отлагане във времето освен това трябва да бъде подкрепено единодушно от останалите 27 страни членки на ЕС. Няколко десетки британски депутати еврофили настояват за организиране на втори референдум за Брекзит, но Мей отказва този вариант, така че, за да се осъществи той, трябва да има освен отлагане на Брекзит и смяна на правителството или нови избори. Препъникамъкът пред сделката за Брекзит, така както беше договорена през ноември, е предпазната клауза за Северна Ирландия. Този механизъм цели да предотврати връщането на физическа граница между Ирландия (страна членка на ЕС) и провинция Северна Ирландия (готвеща се да излезе от ЕС заедно с останалите британски провинции). Предпазната клауза беше замислена, за да бъдат запазени споразуменията за мир от 1998 г., сложили край на конфликта в Северна Ирландия, както и да бъде запазена целостта на единния европейски пазар. Механизмът на предпазната клауза предвижда като крайна мярка оставането на Обединеното кралство в един митнически съюз с ЕС и възможно най-голямото придържане на Северна Ирландия към европейските норми. Според привържениците на Брекзит този механизъм пречи на страната да скъса връзките с ЕС.", "date": "2019.03.10", "title": "Великобритания се готви за решаваща за \nБрекзит седмица"}
{"url": "https://www.24chasa.bg/novini/article/7338731", "text": "Мощна експлозия разтърси центъра на Стокхолм в неделя, съобщава  . По първоначална информация автобус се е взривил близо до района с правителствени гради в шведската столица. Огромни облаци гъст черен дим се издигат над мястото на инцидента. Полицията е отцепила мястото. Изпратени са десетки линейки и пожарни автомобили. Според местната полиция в експлодиралия автобус не е имало пътници. Все още не е ясно дали шофьорът е бил вътре. По непотвърдена информация най-вероятната причина за взрива е изтичане на газ.", "date": "2019.03.10", "title": "Мощна експлозия разтърси центъра на Стокхолм (Снимки, видео)"}
{"url": "https://www.24chasa.bg/novini/article/7338741", "text": "Управителят на Китайската централна банка предупреди днес за нарастващи рискове пред световната икономика, предаде ДПА. На пресконференция в кулоарите на годишната сесия на китайския парламент И Ган каза, че рисковете включват една \"много турболентна световна икономика\". Сред рисковете той изтъкна и продължаващата търговска война между САЩ и Китай, както и опасностите в самата китайската икономическа система. По въпроса за продължаващите американо-китайски преговори, които целят прекратяване на търговската война, И каза, че двете страни са постигнали консенсус по важни въпроси, като например този за обменния курс. Той каза, че двете страни са се съгласили да не обезценяват валутите си в опит да спечелят предимство в конфликта. САЩ обвиниха Китай, че нарочно обезценява валутата си, за да даде предимство на износа си, предаде БТА. И Ган заяви, че Китай е положила много усилия в подкрепа на валутата си и няма да я обезценява, допълни Франс прес. \"Нека да подчертая, че ние няма да си служим с обменния курс за целите на конкуренцията, ние няма да си послужим с обменния курс, за да увеличим китайския износ или като средство за управление на търговските търкания\", каза той. \"Ангажирахме се да не го правим\", допълни той.", "date": "2019.03.10", "title": "Китайската централна банка: Рисковете пред световната икономика нарастват"}
{"url": "https://www.24chasa.bg/novini/article/7338747", "text": "Няма български граждани сред загиналите 157 души на борда на катастрофиралия по-рано днес самолет на \"Етиопиан Еърлайнс\" по данни на българското посолство в Адис Абеба, съобщи пресслужбата на българското външно министерство. Дипломатическата ни мисия в Етиопия в сътрудничество с други посолства получи окончателния списък с пътниците в катастрофиралия самолет. Жертвите в разбилия се самолет, изпълнявал курс до Найроби, са от най-малко 35 държави, като поне един от пътниците е бил с паспорт от ООН. По данни, предоставени от авиокомпанията, жертвите са от: Австрия, Белгия, Великобритания, Германия, Джибути, Египет, Етиопия, Израел, Индия, Индонезия, Ирландия, Испания, Италия, Йемен, Канада, Кения, Китай, Мароко, Мозамбик, Непал, Нигерия, Норвегия, Полша, Руанда, Русия, САЩ, Саудитска Арабия, Словакия, Сомалия, Судан, Сърбия, Того, Уганда, Франция, Швеция и един с паспорт от ООН. Премиерът Бойко Борисов и министърът на външните работи Екатерина Захариева изпратиха съболезнователни телеграми до своите етиопски колеги Абий Ахмед и Уоркнех Гебейеху.", "date": "2019.03.10", "title": "Външно: Няма загинали българи при катастрофиралия етиопски самолет"}
{"url": "https://www.24chasa.bg/novini/article/7338750", "text": "Председателят на ПГ на ГЕРБ и зам.-председател на партията Цветан Цветанов се включи днес в шествие на толерантността и единението „Заедно за България, заедно за Европа“. Събитието се проведе по повод Деня на спасението на българските евреи и бе организирано съвместно от Организацията на евреите в България „Шалом“ и Столична община, съобщиха от пресцентъра на ГЕРБ. Шествието тръгна от Паметника на Незнайния войн, премина през Храм-паметника „Св. Александър Невски“, Народно събрание и завърши на Паметника на спасението с церемония и поднасяне на венци и цветя. Специално за това значимо събитие в България пристигна лично президентът на Световния еврейски конгрес Н. Пр. Роналд С. Лаудер. “В очите на международната общност България е една от най-толерантните страни и спасяването на българските евреи е едно от събитията, които са допринесли за изграждането на този положителен образ. 76 години са достатъчно дълъг период, през който да сме си направили нужната равносметка за грешките от миналото и да не допускаме съществуването на агресия и нетолерантност в нашето общество. Радостен съм да видя как през всички тези години сме успели да съхраним духа си и отново сме заедно на такива събития, за да отдадем нужната почит на всички общественици, духовници, политици и граждани, спасили от депортация в лагерите на смъртта 50 000 български евреи“, сподели Цветанов.", "date": "2019.03.10", "title": "Цветанов: България е една от най-толерантните страни за международната общност"}
{"url": "https://www.24chasa.bg/novini/article/7338755", "text": "50 кандидати за евродепутати номинира БСП-Бургас на общинска конференция. Шестима от тях са от местната партийна организация - депутатът Николай Тишев, Христо Панайотов, общинският съветник Радослав Петков, Атанас Зафиров - член на ИБ на НС на БСП, Георги Тодоров и Йордан Георгиев. Номинации получиха още Елена Йончева, Корнелия Нинова, Петър Кънев, Деница Златева, Ирина Бокова, Валери Жаблянов, Драгомир Стойнев, Янаки Стоилов, проф. Иво Христов, Крум Зарков, Жельо Бойчев, Кристиян Вигенин както и досегашните евродепутати Петър Курумбашев, Момчил Неков, Георги Пирински и Сергей Станишев. \"След две години яростна конфронтация между две политически сили - БСП и ГЕРБ, между две визии, едната на ГЕРБ, че в България всичко е цветя и рози, икономически растеж, ниска безработица и т.н, и другата на БСП - че страната ни изтича между пръстите, хората бягат от нея, икономиката е задушена от няколко монополни структури, разпределението на богатствата е несправедливо. Тази конфронтация ще бъде решена на 26 май от суверена, който, произнасяйки се по всички въпроси, ще се произнесе най-вече по този кой е прав в тези двугодишни спорове. Това е националното значение на тези избори\", заяви в Бургас зам. председателят на ПГ на БСП Крум Зарков.", "date": "2019.03.10", "title": "50 номинации от БСП-Бургас за евроизборите"}
{"url": "https://www.24chasa.bg/novini/article/7338757", "text": "Един от четирите двигателя на самолет Еърбъс А380 на Ер Франс, който е изпълнявал полет от Абиджан в Кот д'Ивоар за Париж тази нощ с 501 пасажери на борда, е аварирал над Нигер. Това е принудило самолета да се върне обратно на летището в Абиджан, се казва в изявление на авиокомпанията, предаде Франс прес. Говорител на Ер Франс-Ка Ел Ем каза, че става дума за авария, която се случва от време на време и че екипажите са напълно подготвени в симулатори за реакция, ако такава авария се случи по време на полет. До подобна авария може да се стигне, ако птица е била всмукана в двигателя при излитане, допълни говорителят. Авариралият самолет е бил на между 8-10 години, добави той, цитиран от БТА. Според журналиста от агенция Блумбърг Бодлер Мийо, който е бил в самолета, той е започнал да се тресе, да се люшка, хората се паникьосали, а пилотът е съобщил, че машината е аварирала, казал е каква е аварията и че самолетът се връща в Абиджан. Самолетът се е тресял през целия път обратно и хората са се молели. Когато машината най-после кацнала на летището в Абиджан, пътниците започнали да аплодират, разказва журналистът. Той споделя, че е изпитал най-големия страх в живота си. Ер Франс ще осигури полет с Боинг 777-200 утре сутринта в допълнение с полетите си от тази вечер и утре вечер от Абиджан, за да извози пътниците от авариралата машина.", "date": "2019.03.10", "title": "Самолет с 501 души аварира над Нигер и се върна на летището в Абиджан"}
{"url": "https://www.24chasa.bg/novini/article/7338765", "text": "Говорител на авиокомпания Етиопиън еърлайнс съобщи, че сред 157-те жертви на самолетната катастрофа, станала тази сутрин в Етиопия, има 32 кенийски граждани и 17 етиопски граждани, предаде Асошиейтед прес. Общо в самолета е имало граждани на 33 страни. Китайската държавна телевизия съобщи, че в самолета е имало 8 китайски пътници, предаде Ройтерс. Посолството на Русия в Кения се опитва пък да установи съдбата на руснак, купил си билет за полета от Адис Абеба за Найроби, изпълняван от катастрофиралия самолет, предаде ТАСС.", "date": "2019.03.10", "title": "В катастрофиралия етиопски самолет е имало 32 кенийци, 17 етиопци и 8 китайци"}
{"url": "https://www.24chasa.bg/novini/article/7338762", "text": "Няколко хиляди участници в антиправителствен протест в Белград обкръжиха снощи сградата на държавна телевизия с искане за по-голяма свобода на медиите в страната, предаде Асошиейтед прес. В продължение на един час протестиращите освиркваха и изразяваха недоволството си от пристрастността на държавната телевизия, предаде БТА. Протестите в Сърбия продължават вече три месеца с искания за по-голяма демокрация в страната, която се намира под контрола на популисткия президент Александър Вучич, отбелязва Асошиейтед прес. Демонстрациите започнаха през декември, след като нападатели пребиха опозиционен политик. Противниците на Вучич го обвиняват в разпалване на омраза и разединение и ограничаване на демократичните свободи. Вучич отхвърля обвиненията.", "date": "2019.03.10", "title": "Участници в антиправителствен протест в Сърбия обкръжиха сградата на държавната телевизия"}
{"url": "https://www.24chasa.bg/novini/article/7338767", "text": "Над сто нови вида бръмбари-хоботници от рода Trigonopterus са открити на индонезийския остров Сулавеси. Сред имената, с които те ще бъдат известни занапред, са на персонажи от \"Междузвездни войни\" и на герои от комиксовата поредица за Астерикс, съобщава \"Сайънс дейли\". От 1885 г. до появата на настоящото изследване само един вид бръмбар-хоботник е документиран на Сулавеси. Останалите му родственици на острова, известен със загадъчната си фауна, са се изплъзвали на науката, най-вече заради външните си прилики и изключително малкия си размер (2-3 милиметра), предаде БТА. Благодарения на съвременни техники за ДНК анализ, учени от Индонезия и Германия са успели да открият 103 нови вида бръмбари-хоботници от рода Trigonopterus на остров Сулавеси. Кръщаването на толкова много нови видове не е лека задача. И докато някои от насекомите са получили имена, свързани с местообитанието или морфологията им, други са се сдобили с доста любопитни наименования. Малък зелен бръмбар-хоботник, обитаващ горите на Сулавеси, е кръстен на учителя-джедай Йода от \"Междузвездни войни\". Три други вида са получили имената на персонажите Астерикс, Обеликс и Идефикс от популярната френска комиксова поредица. Както може да се предположи, Trigonopterus obelix е по-едър от \"другарите\" си. Сред любопитните наименования на новооткритите бръмбари-хоботници на Сулавеси са също на персонажи от древногръцката митолотия - богиня Артемида и Сатир, и на видни учени - Чарлз Дарвин, Пол Хебърт, Франсис Крик и Джеймс Уотсън.", "date": "2019.03.10", "title": "Кръстиха зелен бръмбар на учителя-джедай Йода от \"Междузвездни войни\""}
{"url": "https://www.24chasa.bg/novini/article/7338772", "text": "Южноамериканец оцеля, след като почти беше погълнат от кит край пристанището на Порт Елизабет, съобщи Скай нюз. Райнер Шимпф каза, че преживяното го накарало да осъзнае колко дребни са хората. За негово щастие китът го изплюл, предаде БТА. Преди инцидента Шимпф снимал миграцията на сардините, която освен китове привлича пингвини, тюлени, делфини, акули и морски птици, търсещи лесна плячка. Изведнъж се появил ивичест брайдов кит, отворил устата си и го погълнал с главата напред. \"Гледах акулите, защото трябва да знаеш дали пред теб или отстрани има акула. Затова следяхме много внимателно акулите - след това изведнъж стана тъмно\" - разказа Шимпф. С него във водата са били още двама души. Китът според него е бил дълъг към 15 м и е тежал 20 тона. \"Нямаше време за страх в момента, само чисти инстинкти\" - добави Шимпф. Когато китът го сграбчил, Шимпф усетил натиск около тялото си. Той веднага осъзнал, че това е кит. Следващата му мисъл била, че бозайникът не може да го погълне, защото е прекалено едър. Така малко се поуспокоил. След това усетил, че натискът не се увеличава. \"Следващата ми мисъл беше, че китът може да ме завлече надолу във водата, затова веднага задържах дъха си. Явно той осъзна, че не съм подходящ за ядене, и ме изплю\"- продължи Шимпф. Шимпф има 20-годишен опит като водолазен тур оператор. Той каза, че близките срещи с китовете са голямо изключение, защото се виждат отдалече. \"Много бяхме изненадани, че този кит се появи от нищото\" - завърши разказа си Шимпф.", "date": "2019.03.10", "title": "Мъж оцеля, след като го хвана кит (Видео)"}
{"url": "https://www.24chasa.bg/novini/article/7338451", "text": "В Корейската народнодемократична република днес ще се състоят избори за депутати във Върховното народно събрания - парламента, предаде ТАСС. Севернокорейците на възраст над 17 години ще гласуват за нови 687 депутати с петгодишен мандат. В КНДР има три политически партии - Корейската трудова партия, партия \"Чхондогьо\" (Партия на младите приятели на религията на небесния път) и Социалдемократическа партия, обединени в Единен демократичен отечествен фронт, който формира списъка с кандидатите. Севернокорейският лидер Ким Чун Ун е председател на Корейската трудова партия. Освен кандидатите от партиите на изборите могат да се явят и независими кандидати, както и представители на различни обществени организации: Кимирсенско-кимченирския съюз на младежта, Обединените профсъюзи на Корея, Съюза на социалистическите жени на Корея и др. След предишните избори от 9 март 2014 г. огромното мнозинство депутати в парламента - 607 - са от Корейската трудова партия. Социалдемократическата партия има 50 представители, \"Чхондогьо\" - 22-ма, а още осем места се заемат от представители на обществени организации. Според Централната избирателна комисия активност тогава е била 99,97 процента, а в избирателен окръг 111 в Пхенян, където за кандидат бе издигнат Ким Чен Ун, 100 процента. По данни на агенция КЦТА в изборите са участвали севернокорейски граждани, живеещи в Япония и Китай, предаде БТА. Според действащата конституция, приета през 1972 г. КНДР е суверенна социалистическа държава. Всички държавни органи се основават на принципа на демократическия централизъм. Върховното народно събрание (ВНС) е висшият орган на държавната и законодателната власт. В периода между неговите сесии действа 17-членен Президиум на ВНС, който се оглавява от формалния държавен глава - председателя на парламента, сега Ким Йон Нам. Фактически върховен ръководител на КНДР е председателят на Държавния съвет (висшия орган на държавната власт, който се занимава с държавната политика), който се отчита пред парламента. От 2016 г. тази длъжност заема Ким Чен Ун.", "date": "2019.03.10", "title": "В Северна Корея днес гласуват на парламентарни избори"}
{"url": "https://www.24chasa.bg/novini/article/7338453", "text": "Украинската полиция съобщи, че 15 служители на реда са пострадали вчера при сблъсъци с крайнодесни демонстранти, които прекъснали предизборно събитие на президента Петро Порошенко в град Черкаси, предаде Асошиейтед прес. Няколко десетки членове на партията Национален корпус се опитали да нахлуят на сцената, където говорел Порошенко и после да блокират пътя на президентския кортеж. Полицаите използвали сълзотворен газ, за да ги спрат, предаде БТА. По-рано през деня полицаи бяха ранени при сблъсък с крайнодесни демонстранти и в Киев. Сблъсъкът станал край сградата на президентската администрация, където се били събрали неколкостотин демонстранти, призоваващи да бъдат арестувани висши служители във връзка с корупционен скандал във военната промишленост. Медийно разследване миналата седмица разкри схеми за финансови злоупотреби в индустрията, включително в завод, контролиран от Порошенко", "date": "2019.03.10", "title": "Раниха 15 украински полицаи при сблъсъци с демонстранти на предизборна проява на Порошенко"}
{"url": "https://www.24chasa.bg/novini/article/7338457", "text": "Израелските ВВС нанесоха удари по обекти на движението Хамас в ивицата Газа в отговор на ракетен обстрел срещу Еврейската държава , предаде ТАСС. \"Ние реагирахме, като поразихме няколко военни цели на Хамас в ивицата Газа, а също така два плавателни съда на Хамас\", съобщи в Туитър израелската армия. Преди това пресслужбата на армията съобщи, че снощи \"терористи от ивицата Газа\" са изстреляли ракета по територията на Израел. Според израелски медии тя е избухнала в ненаселена местност и пострадали няма, предаде БТА. Вчера следобед в западната част на Негев е паднала връзка балони с прикрепено взривно устройство, представляващо, както установили пристигналите на мястото сапьори, глава на противотанкова ракета със заряд от експлозиви и взривател. То е унищожено с контролиран взрив. Палестинският информационен център на Хамас, цитиран от сайта Нюзру, заяви, че израелски безпилотни самолети са обстрелвали през изминалата нощ \"база на морската пехота\" на бригадите \"Изадин ал Касам\" (военното крило на Хамас) и \"щаб на риболовния профсъюз\", разположени западно от Бир ал Балах, на крайбрежието на ивицата Газа.", "date": "2019.03.10", "title": "Израел нанесе въздушни удари по обекти на Хамас в ивицата Газа"}
{"url": "https://www.24chasa.bg/novini/article/7338459", "text": "С тази фалшификация, която се прави, се нанася сериозен удар над доверието на хората в НОИ. Излиза, че може да си миньор и да прекараш 20-30 години под земята, но и да не си виждал мина и да се сдобиеш със същите права. Това заяви пред bTV бившият социален министър Иван Нейков за измамите с миньорски пенсии в Силистра. Шестима души бяха привлечени към наказателна отговорност, като сред тях е и директорът на НОИ-Силистра Милен Пенчев, който е баща на певицата Тита. \"Такова фалшифизиране е възможно само с подкрепа отвътре. Как функционира системата за определяне на пенсиите - човек, който казва, че вече има необходимите години и стаж, за да се пенсионира, събира всички документи и ги представя в НОИ. Хората, които трябва да упражняват този контрол, не само не са го упражнявали, но и са поощрявали подобни измами. Лошото е, че в НОИ има професионалисти, върху които пада това петно\", смята той. По думите му това е престъпление „на белите якички”, а подобно фалшифициране е възможно с подкрепа отвътре. \"Контрола се упражнява на ниво териториално упражнение, Там се взима решението дали да бъде признат осигурителния стаж. На местно ниво Милен Пенчев е достатъчен връх\", коментира Нейков. \"Подават се документите, поема ги експерт, който да работи по преписката. Окончателното решение се взима от ръководителя на НОИ. Поне през трима души трябва да мине една преписка\", обясни бившият министър. \"Ако погледнем средния размер на пенсията, едва ли тя е била целта. Вероятно, това са предположения, става дума за опит да се получат пенсии в условията на ранно пенсиониране и става дума за пенсии, близки до тавана, тоест над 800 лв.\", предполага Нейков. ", "date": "2019.03.10", "title": "Иван Нейков: Измамите в НОИ Силистра вероятно са били за пенсии, близки до тавана"}
{"url": "https://www.24chasa.bg/novini/article/7338499", "text": " Повече от 81 000 български деца получават помощи от германската държава, показа разследване на   Цели ромски квартали се местят от България в гетата на Дуисбург и Дортмунд и това става организирано. „На върха на пирамидата стоят турци, които живеят в Германия. Цялото това нещо се организира в България. Наемат се работници, лъжат се хора, че отиват в Германия и започват да получават социални помощи. Всъщност там не е толкова лесно да получиш помощи. В основата на това да се устроиш в тази държава е адресът. Основното, което се продава от турците, е адресът. Те държат цели квартали, в които живеят българи”, каза в ефира на „Събуди се” журналистът Генка Шикерова. Според нея изходът от този омагьосан кръг е образоване и ограмотяване на населението. След 2007 г. в Дуисбург са се заселили над 11 000 българи. Пристигат цели махали от Североизточна България. Това, което ги привлича, е германската социална система. По същия начин изглежда и Дортмунд – мечтата на жителите на пловдивския квартал „Столипиново”. Обещанията за лесен достъп до помощи и трудов договор обаче често се оказват лъжа. Оставени без нищо в Германия, българите стават жертва на трудова експлоатация.", "date": "2019.03.10", "title": "Над 81 000 български деца получават социални помощи в Германия"}
{"url": "https://www.24chasa.bg/novini/article/7338503", "text": "След 6 месеца издирване, Ветко и Маринела Арабаджиеви бяха открити в курортното селище Кабрера де мар, в къща, собственост на Георги Семерджиев. Семейството е в ареста, а Семерджиев ще бъде разследван за укривателство. В сградата на Съдебната палата в Барселона, Испания се помещава т.н. „Аудиенция професионал” – институцията, която трябва да реши дали да екстрадира семейство Арабаджиеви обратно у нас. Все още не е ясно кога в Испания ще бъде гледано делото за екстрадиция на Ветко и Маринела Арабаджиеви, но се очаква се до две седмици да бъдат разгледани исканията на българската държава. Проверка на   показа, че в българските власти не знаят къде точно се намират семейство Арабаджиеви. МВР, МВнР, Министерство на правосъдието и прокуратурата твърдят, че в момента те са под испанска юрисдикция и най-вероятно са в ареста в Барселона. Кабрера де мар е луксозно селище, в което живеят много граждани на източноевропейски държави. Средната сума на имотите са около 1,2 млн. евро. Там властите защитават хората с пари. Специалният пратеник на bTV в курорта – Рада Домусчиева посочи, че след като Георги Семерджиев е казал, че не желае имотът му да бъде сниман – местната полиция няколко пъти е помолила екипа да се махнат, защото го притесняват. Пред камерата на bTV Семерджиев заяви, че животът му е застрашен. Той твърди, че семейство Арабаджиеви са дошли в дома му два дни преди ареста, но съседите му опровергаха това негово твърдение.", "date": "2019.03.10", "title": "Не е известно точното местонахождение на Ветко и Маринела Арабаджиеви в Испания"}
{"url": "https://www.24chasa.bg/novini/article/7338507", "text": "Заместник-председателят на ГЕРБ Цветан Цветанов ще се включи в шествие на толерантността и единението \"Заедно за България, заедно за Европа\", съобщава пресцентърът на партията. Събитието е по повод Деня на спасението на българските евреи и се организира съвместно от Организацията на евреите в България \"Шалом\" и Столичната община. Шествието ще тръгне в 11.00 часа от Паметника на Незнайния войн, ще премине през Храм-паметника \"Св. Александър Невски\", Народното събрание и ще завърши на Паметника на спасението с церемония и поднасяне на венци и цветя.", "date": "2019.03.10", "title": "Цветанов ще се включи в шествие на толерантността \"Заедно за България, заедно за Европа\""}
{"url": "https://www.24chasa.bg/novini/article/7338532", "text": "44-годишен мъж от Долни чифлик загина на място, след като изтърва контрола над автомобила си и се заби в бетонна стена. Инцидентът станал около 23.10 часа в събота вечерта на ул. \"Черно море\" в Долни чифлик. Мъжът бил сам в колата. Все още не се знае дали е бил под влиянието на алкохол, но след като изтървал контрола над БМВ-то си, излязъл от пътя, блъснал се първо в бетонен стълб, колата се завъртяла и спряла в бетонна стена. Мъжът загинал на място. Предполагаемата причина е несъобразена скорост. По случая е образувано досъдебно производство.", "date": "2019.03.10", "title": "Шофьор загина на място след удар в стена в Долни Чифлик"}
{"url": "https://www.24chasa.bg/novini/article/7338542", "text": "В отношенията между България и Русия се демонстрира повече близост и увереност, отколкото има. В сянката на тези официални отношения стои едно голямо напрежение. Това заяви в предаването   психологът Росен Йорданов. Той се опита да нализира жестовете на официалните снимки от срещата между премиерите Борисов и Медведев и какво точно ни казват те. „Позата на руския премиер – максимално изпънат, торсът е подсъзнателен индикатор за това колко си близък с един човек – ти приближаваш тялото си, ако той ти е приятен и леко го отдръпваш, ако изпитваш негативни чувства. Очевидно е, че руският премиер се е отдръпнал и се опитал да повиши ръста си с това изпъване”, каза психологът и допълни, че очите на Медведев са студени. По думите му, Борисов се е държал като домакин, а руският премиер е седял на ръба на стола, което говори за неспокойствие, напрежение и желание бързо да си тръгнеш. „Важното е да се обръща внимание накъде сочат очите на руския премиер.Той почти никога не гледа към Борисов, което не забелязахме при срещата му с българския президент. Там имаше повече очен контакт”, заяви Йорданов. Психологът добави, че в невербалният език жестикулирането означава очертаване на територия, не само акомпаниране на изказването. „Обърнете внимание – той непрекъснато гледа настрани и е фокусиран върху нещо съвсем различно. Нашият премиер трябва да внимава за позата си, да не се привежда, защото се стига до комични ситуации”, заяви психологът.", "date": "2019.03.10", "title": "Психолог: Борисов се държа като домакин, Медведев демонстрира дистанция и студенина"}
{"url": "https://www.24chasa.bg/novini/article/7338559", "text": "Самолет на етиопската авиокомпания Етиопиън еърлайнс се е разбил на път от Адис Абеба за кенийската столица Найроби, предадоха световните агенции, цитирани от БТА. Говорител на авиокомпанията каза, че в самолета е имало 149 пътници и 8 души екипаж, тоест общо 157 души. От канцеларията на премиера на Етиопия уточниха, че става дума за самолет Боинг 737-800 МАХ. В съобщението на канцеларията се изразяват най-дълбоки съболезнования на семействата, изгубили своите близки в катастрофата. Засега обаче не е потвърдено, че всички на борда на самолета са загинали. Машината, изпълнявала полет ЕТ 302, е паднала близо до град Бишофлу, на около 50-60 километра югоизточно от Адис Абеба, се казва в изявление на авиокомпанията. Самолетът е излетял от международното летище Боле в Адис Абеба в 8,38 ч. местно време (5,38 ч. по Гринуич). Потвърдено е, че самолетът се е разбил в 8,44 ч. местно време. В ход е издирвателно-спасителна операция. Причините за катастрофата засега остават неизвестни. Етиопската авиокомпания Етиопиън еърлайнс е най-големият превозвач в Африка и има амбиции да се превърне и в компанията, която отваря вратите на континента за пътници от други континенти. Катастрофата стана в момент, в който реформисткият премиер на Етиопия Абий Ахмед обещава да отвори авиационния сектор и други сектори за чужди инвестиции и да трансформира икономиката на страната.", "date": "2019.03.10", "title": "Разби се етиопски самолет със 157 души на борда (Обновена)"}
{"url": "https://www.24chasa.bg/novini/article/7338551", "text": "Заместник-председателят на ГЕРБ Цветан Цветанов поиска прошка в социалната мрежа фейсбук. \"Днес е Сирни заговезни - празник на всеобщото опрощение, на възстановяването на човешката взаимност и уважение. От стари времена прошката е сред великите символи на човешкия морал и благородство, защото само човекът с дълбок вътрешен мир може искрено да прости и да поиска прошка. Ето защо, приятели, и аз искам прошка от вас, ако волно или неволно съм съгрешил с нещо\", написа той на личния си профил в мрежата.", "date": "2019.03.10", "title": "Цветанов: Приятели, искам прошка от вас, ако волно или неволно съм съгрешил"}
{"url": "https://www.24chasa.bg/novini/article/7338574", "text": "Сътрудници на Унгарската академия на науките (УАН) заявиха, че тяхната академична свобода е застрашена от ново споразумение, което дава възможност на националистическо правителство да влияе върху научноизследователските му институции, предаде Ройтерс. УАН - най-старата и голяма академична институция в Унгария - се финансира единствено от правителството, но се самоуправлява, като ръководи мрежа от научноизследователски звена, в които работят около 5000 души. Председателят на академията Ласло Ловас и министърът на иновациите и технологиите Ласло Палкович обявиха, че са се споразумели за разделяне на научноизследователската мрежа от образователните институции на академията. Сделката слага край на продължилата няколко месеца несигурност как ще бъде реорганизирана УАН, предаде БТА. Научноизследователското подразделение ще се ръководи от ново управленско тяло, членовете на което ще се избират от правителството и УАН, се казва в подписано от Ловас и министър Палкович писмо за намерение. Споразумението не гарантира независимостта на научноизследователската работа, отбелязва в страницата си във Фейсбук движението Форум на работещите в Академията, създадено през януари от сътрудници в научните институти на УАН. Писмото за намерение не съдържа никакви сериозни гаранции за запазването на научната и организационната цялост и професионалната независимост на научната мрежа, отбелязва Форумът. Унгарският премиер консерватор Виктор Орбан, дошъл на власт през 2010 г., затегна контрола над унгарския обществен живот, в това число върху съдилищата, медиите, икономиката и образованието, а сега и върху научноизследователските институции. Безпокойството от ерозиране на академичната свобода и други демократични права в Унгария бе в основата на множество антиправителствени демонстрации в последните месеци. През декември миналата година Централноевропейският университет, учреден от милиардера Джордж Сорос, заяви че е бил принуден да напусне Унгария по начин, нарушаващ академичната свобода и потвърди плановете си да открие нов кампус в Австрия.", "date": "2019.03.10", "title": "Унгарските учени се опасяват за академичната си свобода"}
{"url": "https://www.24chasa.bg/novini/article/7338522", "text": "Международното летище Дасин в Пекин ще започне работа на 30 септември, заяви Фън Джънлин, ръководител на Управлението за гражданска авиация на Китай. Той добави, че основните строителни работи са завършени и главните терминали са почти готови отвътре. Механичните и електрически съоръжения се тестват и летището трябва да е готово до 30 юни, предава  Фън, който е и член на Националния комитет на КНПКС, каза пред медии в кулоарите на годишната сесия, че летището Дасин е преминало полетните инспекции и е завършено 19 дни по-рано от предвиденото, гарантирайки, че съоръженията за контрол на въздухоплаването са готови да оперират. Според съобщение от уебстраницата на управлението, заявленията на авиокомпании за 10 международни маршрута са преминали предварителната оценка. Ако не възникнат усложнения, полетите до Кайро, Москва и Пусан от новото летище ще бъдат официално одобрени. Фън каза, че новото летище е построено според най-високите международни стандарти, то ще бъде безопасно, екологично, с всички удобства за пътниците. Летището Дасин се намира в югозападната част на града, близо до съседната провинция Хъбей. То е проектирано да обслужва по 45 милиона пътници на година до 2021 г., като очакванията са техният брой да се увеличи на 72 милиона до 2025 г.", "date": "2019.03.10", "title": "Новото международно летище на Пекин ще бъде завършено през юни"}
{"url": "https://www.24chasa.bg/novini/article/7338583", "text": "Министърът на туризма Николина Ангелкова откри българския щанд на международната туристическа борса Интурмаркет 2019. Форумът се провежда в периода 9-11 март в Москва и се организира със съдействието на Федералната агенция по туризъм, Федералната агенция по въздушен транспорт, Руската хотелиерска асоциация и други водещи структури в областта на туризма, съобщиха от пресцентъра на Министерство на туризма. Тази година България се представя със щанд от 100 кв. м. Заедно с Министерството на туризма, участие в него вземат общините София, Варна, Велико Търново, Стара Загора, Приморско и Казанлък. Очаква се изложителите в тазгодишното издание да са над 1 400 фирми от над 130 страни и всички руски региони и национални туристически представителства. Прогнозите са броят на посетителите да надвиши 74 хил. души. Русия е сред най-важните генериращи пазари за входящия туризъм на България, заяви министър Ангелкова. И посочи, че се работи активно за насърчаване на пътуванията на граждани от Руската федерация у нас. Провеждаме активна маркетингова кампания за популяризиране на разнообразния туристически продукт сред руските туристи , информира още министърът. Тя уточни, че се търсят и иновативни проекти, които да отговарят на търсенето на посетителите от федерацията. В първия ден на туристическата борса беше проведена и специализирана презентация на тема „България – повече от море“. Руски туроператори, туристически агенции, медии и гости на изложението ще имат възможността да се запознаят с националната туристическа реклама за настоящата година. На българския щанд ще могат да се запознаят с българския фолклор и да видят редица атрактивни презентации. Гостите ще научат за най-интересното, което предлага България, за морски туризъм, поклоннически туризъм, гурме и винени дестинации, младежки пакети, спортен и приключенски туризъм, културни и исторически забележителности и много други.", "date": "2019.03.10", "title": "Министър Ангелкова откри българския щанд на изложение в Русия"}
{"url": "https://www.24chasa.bg/novini/article/7338592", "text": ", предаде Франс прес, като се позова на източник от летището. Пострадалите, главно с натъртвания, контузии и порезни рани, са откарани в болница, където са получили нужните грижи. Една от стюардесите е със счупен крак, каза за АФП Стийв Колман, предаде БТА. Самолетът \"Боинг\" 737 с 326 пътници и 21 души екипаж е попаднал в турбуленцията, докато летял над Атлантическия океан. Инцидентът не е нарушил работата на летището, уточни източникът.", "date": "2019.03.10", "title": "Тридесет са ранените при турбуленция при полета от Истанбул за Ню Йорк"}
{"url": "https://www.24chasa.bg/novini/article/7338594", "text": "Президентът социалист на Венецуела Николас Мадуро заяви вчера, че нова кибератака е попречила за възстановяване на електроснабдяването в страната, която преживява безпрецедентна по мащаб авария, продължаваща повече от две денонощния, предаде Франс прес. \"Днес, 9 март, бяхме възстановили близо 70 процента от електроснабдяването, когато в средата на деня беше извършена нова кибератака срещу източник на електроенергия, който работеше идеално. Това унищожи всичко, което бяхме направили\", заяви Мадуро пред хиляди свои поддръжници, събрали се в столицата Каракас. Голяма част от Венецуела е без ток от четвъртък вечерта. Снощи в част от кварталите на Каракас имаше ток, преди той отново да прекъсне, предаде БТА. Властите твърдят, че аварията е причинена от саботаж в най-голямата електроцентрала в страната - в Гури, Южна Венецуела. Според министерството на комуникацията аварията е резултат от първа кибератака - срещу автоматизираната контролна система на водноелектрическата централа в Гури, която произвежда 80 процента от електроенергията във Венецуела. Много експерти смятат, че причината за аварията е липсата на правителствени инвестиции в поддържането на инфраструктурата. Поради липса на ток в различни болници в страната са починали общо 15 пациенти с бъбречни заболявания, на които не е била направена хемодиализа.", "date": "2019.03.10", "title": "Мадуро: Нова кибератака попречи за възстановяването на тока във Венецуела"}
{"url": "https://www.24chasa.bg/novini/article/7336848", "text": "“Ако не простите на човеците съгрешенията им, и вашият небесен Отец няма да прости съгрешенията ви” (Мат. 6:15). Тези думи чуват православните във всички храмове в неделята на всеопрощението. Без ритуала на прошката не можем да влезем чисти в поста - времето за размисъл, усъвършенстване и примирение със събратята. Тази година Неделята на Сирни заговезни е на 10 март. Наричана още Прощална, Сиропустна, Масленица, Прошки. На нея хората взаимно прощаваме греховните си помисли и деяния към другите, а църквата призова вярващите да пречистят душите, да изпълнят с мир и любов сърцата си, за да посрещнат възкръсналия Христос. Тя Именно от прошката започва пречистването - духовно и физическо, което се извършва с постите. Най-дългият и най-суров 40-дневен пост, наречен Покаятелен, започва от понеделник. Посветен е на последните дни от земния живот на Господа, на неговите страдания, смърт и погребение. Идеята е чрез него християните да се подготвят за достойно посрещане на Възкресение Христово. Той напомня за 40-дневното гладуване на Христос в пустинята. През това време Иисус успява да се пребори с изкушенията, да подготви поучителните си слова, да се подготви и за срещата си със своя народ и да се открие пред хората като техен Бог. В поста е закодиран и друг смисъл - да дариш една десета част от дните си в годината на Господ. Още в Стария завет Господ заповядал на синовете Израилеви всяка година да дават десятък от всичко, което придобивали. Срещу десятъка Бог им дарявал благословението за техните дела. Оттук и светите апостоли постановили времето на Великия пост, или още св. Четиридесетница. Най-строга е първата седмица от Великия пост, като монасите и по-ревностните християни прекарват първите три дни без храна и с оскъдни глътки вода, или т.нар. тримирене. Гладува се и по един ден от всяка седмица на постите. Великите пости допускат само растителна храна. - на 25 март - Благовещение, и на 21 април - Връбница/Цветница. През останалото време обаче е позволено да се храним с октоподи, стриди, раци и охлюви, тъй като безгръбначните животни се смятат за постна храна. В събота и неделя, както и в празнични дни може да се готви и яде с олио. Тогава се разрешава да се пие и вино. На 24 и 26 април - сряда и петък, е строг пост, тъй като в сряда Юда предава Христос, а в петък той е разпнат на кръста, затова не се яде и пие нищо. На 28 април е Възкресение Христово. Тази неделя - 10 март, за последно се готви със сирене, яйца и мляко, защото от следващия ден започва дългият 40-дневен пост, затова народът я нарича Сирна. Прошката се иска и дава на вечернята и след нея. Православието не е крайно в строгостта на поста и освобождава децата, болните, възрастните, бременните. Постът не е само да не ядеш месо, а духовен акт. Иначе се превръща в обикновена диета. По време на пост трябва да покажеш смиреност, скромност и отдаденост на пост и молитва. Преди пост се иска благословия от духовник. Още в края на първата седмица човек трябва да се изповяда и да вземе причастие. Това се прави и в края на постите. До Великден е греховно да се мине под венчило. Сватби не се позволяват от Сирни заговезни до вторник от Светлата седмица. през първата седмица на Великия пост, а също от Лазаровден - 20 април, до Томина неделя - 5 май. Постът, в основата на който е молитвата, е изпитание на духа и на волята. Той не е средство, а цел да се възвиси духовно човек. Препоръчително е съпружеското въздържание.  С “въртене на оратник” се гони злото на Сирни заговезни. Характерният обичай от миналото представлява палене на факли от слама, които всеки стопанин завърта около главата си и по този начин прогонва бълхите от къщата. Друг обичай е паленето на огньове, които се прескачат за здраве. В Тракия пък хвърлят стрели, по които се гадае кой ще живее най-дълго. Това са малки дървени “ракети” с крила, наречени “уши”. Те се палят и с помощта на две пръчки стрелата, която на различни места наричат още бутерница или перница, се изстрелва напред и нагоре. Предварително се нарича на член от семейството и се вярва, че чиято стрела отиде най-далече, той ще живее най-дълго. Стрелите се изработват от меко мишово дърво, което по този край наричат мекиш. Изстрелват се вечер по тъмно, като на поляна край селото първо се пали огън, от който се палят и “ушите” на стрелите. В Неделя сиропустна в храмовете в страната християните се събират за вечерна служба, след която взаимно се опрощават, като всички - духовници и миряни - си искат един от друг прошка и взаимно си прощават всичко сторено с дума, дело или мисъл. Според народните традиции вечерта на празника при родителите се събират семействата, за да заговеят с млечни храни. На трапезата се нарежадт баница със сирене, варени яйца, варено жито, халва с ядки. Характерен е и обичаят “хамкане” - на червен конец се завързва и се спуска от тавана парче бяла халва или варено яйце. Най-възрастният мъж завърта конеца в кръг, а децата се опитват да хванат халвата или яйцето с уста. Който успее, ще бъде жив и здрав през цялата година. На Сирни Заговезни прошка си вземат по-млади от по-стари - целуват ръка и изричат: “Прощавай”. “Господ да прощава, простен да си!”, е задължителният отговор. В седмицата преди Сирни заговезни в някои тракийски селища тръгват кукерски дружини. Маскирани мъже, облечени с кожи и накичени със звънци, обикалят по домовете, разиграват комични сцени и благославят за здраве и плодородие.", "date": "2019.03.10", "title": "Прошката ни подготвя да се пречистим чрез поста"}
{"url": "https://www.24chasa.bg/novini/article/7338433", "text": "Министерството на околната среда и водите /МОСВ/ призовава за внимание при палене на огньове за Сирни заговезни, съобщава пресцентърът на министерството. Заради традицията за палене на огньове на християнския празник Сирни заговезни, който тази година е на 10 март, МОСВ и Регионалните инспекции по околната среда и водите в страната напомнят, че нерегламентираното изгаряне на отпадъци е нарушение на Закона за управление на отпадъците. Забранено е да се изгарят автомобилни гуми, масла и други лесно запалими материали, които при горене отделят вредни емисии в атмосферата. МОСВ напомня на кметовете на общини и кметства да извършат необходимия превантивен контрол и предприемат мерки за предотвратяване изгарянето на гуми и други отпадъци при отбелязване на празника. Според разпоредбите на закона глобите за нерегламентирано изгаряне на неопасни отпадъци са от 2000 до 5000 лв., а за маловажни случаи се налагат глоби на местонарушението в размер от 10 до 50 лв. срещу издаване на фиш по реда на Закона за административните нарушения и наказания. За неупражнен контрол от страна на кметовете глобата е от 1400 до 4000 лева. Министерството напомня също за опасността от възникване на пожари в защитените територии и заетите от естествени екосистеми с висока природозащитна стойност територии. Затова призоваваме да не се пали огън извън определените и обозначени за това места, да не се разпалват и хвърлят в огъня леснозапалими изкуствени материи, масла и други запалителни течности. За да се избегне възникването на пожари, не трябва да се горят също сухи треви и растителни отпадъци извън определените места, пише в съобщението.", "date": "2019.03.10", "title": "Министерството на околната среда и водите: Внимавайте с огньовете за Сирни заговезни"}
{"url": "https://www.24chasa.bg/novini/article/7338435", "text": "Самолет на \"Търкиш еърлайнс\", изпълняващ полет от Истанбул, кацна успешно на летище \"Кенеди\" в Ню Йорк, след като най-малко 25 души на борба получиха наранявания при жестока турбуленция, предадоха Асошийтед прес и ДПА. Самолетът - \"Боинг\" 737 с 326 пътници и 21 души екипаж, е попаднал в турбуленцията около 45 минути преди кацането, над Ню Ингланд, предаде БТА. Представител на американските власти съобщи, че 10 души са настанени в болница след кацането в 17,35 ч. Един от тях е със счупен крак, а другите са получили натъртвания, контузии и порезни рани. Повечето от пътниците са получили медицинска помощ в терминал на летището.", "date": "2019.03.10", "title": "Пътници пострадаха от турбуленция по време на полет от Истанбул за Ню Йорк"}
{"url": "https://www.24chasa.bg/novini/article/7338437", "text": "Фейсбук засилва борбата с дезинформацията за ваксините, предаде Асошиейтед прес. Социалната медия заяви, че ще скрива групи и страници, които разпространяват неверни информации за ваксините, от функцията \"търсене\" на сайта си. Това е поредната стъпка, която Фейсбук и други предприемат, за да спре прилива от неверни информации на сайтовете на социалните медии, отбелязва АП. Асошиейтед прес коригира първоначалната си информация от 7 март, в която погрешно е било съобщено, че Фейсбук ще премахва групи и страници, които разпространяват неверни твърдения за ваксините. Всъщност, Фейсбук няма да отстранява тези групи и страници - вместо това те няма да се появяват в препоръките или прогнозите при търсене на сайта, уточни АП. Ако групи или страници разпространяват такива неверни информации, те няма да се появяват във функциите препоръки или предвиждания при търсене във Фейсбук. Рекламите с подобна информация ще бъдат отхвърляни. Според федералните здрави служби неотдавнашният скок на заболяванията от морбили в САЩ отчасти се дължи на невярна информация, която кара родителите да избягват ваксината, допълва АП. Фалшивата идея, че ваксините причиняват аутизъм, пръкнала се от вече опровергано изследване от 1998 г. , не езапочнала от социалните мрежи, но се разпространи в тях, отбелязва агеницята. Макар че общите равнища на ваксинация в САЩ остават високи, според Центровете за контрол и превенция на болестите, нараства броят на децата под двегодишна възраст, на които не са били поставени никакви ваксини. Федералната служба обяснява, че този факт до голяма степен се дължи на липсата на здравна осигуровка - неосигурените деца е много по-вероятно да бъдат неваксинирани, отколкото тези, които имат здравна застраховка. Ваксинация срещу списък от болести се изисква, за да се посещава училище в САЩ, но 17 щата позволяват някакъв вид немедицинско изключение по \"лични, морални или други убеждения\" според Националната конференция на щатските Законодателни събрания.", "date": "2019.03.10", "title": "Фейсбук засилва борбата срещу дезинформацията за ваксините"}
{"url": "https://www.24chasa.bg/novini/article/7338439", "text": "Италианското правителство не бива да подкрепя инфраструктурния план на Китай \"Един пояс, един път\", заяви говорителят на Съвета за национална сигурност при президента на САЩ, цитиран от Асошиейтед прес, като го нарече \"безполезен проект\".  по-късно този месец, въпреки съобщенията, че САЩ са загрижени от перспективата ключов техен съюзник да се присъедини към инициативата, предаде БТА. \"Италия е голяма световна икономика и важна дестинация за инвестиции. Няма нужда италианското правителство да придава легитимност на безполезния инфраструктурен проект на Китай\", написа Гарет Маркис в Туитър. Си Цзинпин ще бъде на държавно посещение в Италия от 22 до 24 март и по думите на Конте Рим и Пекин се надяват за договорят рамково споразумение по време на визитата.", "date": "2019.03.10", "title": "Белият дом: Италия не бива да подкрепя китайския план \"Един пояс, един път\""}
{"url": "https://www.24chasa.bg/novini/article/7338441", "text": "Около 500 души се събраха снощи на бдение в западногерманския град Вормс, за което призоваха приятелите и семейството на 21-годишна жена, убита от отхвърлен кандидат за убежище от Тунис, предаде ДПА, като се позова на полицията. Пред дома на жертвата, където тя е била убита, участниците в бдението запалиха свещи и оставиха цветя. Всичко премина много спокойно, заяви представител на полицията на Вормс. Активирани са мерки за полицейска охрана на кмета Михаел Кисел след получена смъртна заплаха, добави полицейският говорител, без да уточни естеството и мотива за заплахата. Жената била убита в нощта срещу сряда в къщата на родителите й, където била намерена с многобройни прободни рани. Тя живеела на последния етаж на триетажната къща, предаде БТА. Според прокурора общо й били нанесени между 10 и 15 прободни рани в гърба, шията, гръдния кош и ръцете. 22-годишният й приятел тунизиец е задържан по подозрение в убийство. Мотивът му все още е неизвестен, но прокуратурата обмисля да поиска психиатрична оценка на отхвърления кандидат за убежище. Мъжът се предал на сдутринта след инцидента и обяснил, че е убил приятелката си при скарване. Предполагаемото оръжие, с което е извършено убийството - голям кухненски нож, е открито. Молбата за убежище, която мъжът подал през октомври 2017 г., е била отхвърлена и германската полиция го издирвала за депортиране по времето на убийството. Той бил известен на полицията във връзка с поредица престъпления, включително причиняване на телесна повреда, наркопрестъпления и принуда. Той излежал и триседмична присъда затвор за кражба през октомври. Според полицията е използвал няколко самоличности. Единствената му адресна регистрация била в приемния център за бежанци в Карлсруе, като бил настанен първоначално, но след това нямал постоянно местожителство.", "date": "2019.03.10", "title": "Стотици на мирен протест в Германия, след като кандидат за убежище уби млада жена"}
{"url": "https://www.24chasa.bg/novini/article/7338443", "text": "Индексът на тържищните цени /ИТЦ/, който отразява цените на хранителните стоки на едро, тази седмица се повиши с 1,03 на сто до 1,541 пункта, съобщава Държавната комисия по стоковите борси и тържищата /ДКСБТ/. Миналата година ИТЦ достига най-високото си ниво през април - 1,534 пункта. Базовото ниво на индекса - 1,000, е от 2005 година. Доматите от внос поскъпват тази седмица с 2.2 на сто, до 2,28 лева за килограм, а цената на краставиците от внос пада с 1,1 на сто до 2,62 лева за килограм. Картофите поскъпват с 15,1 на сто и се продават по 1,07 лев за килограм на едро. Морковите се търгуват по 1,07 лева за килограм. Зелето поскъпва с 2.6 процента, до 1,20 лева за килограм. Ябълките поскъпват с 1,0 на сто, до 1,0 лв./кг. Цената на портокалите се повишава с 8,3 на сто, до 1,30 лева за килограм. Мандарините поевтиняват с 1,8 на сто и се търгуват по 1,60 лева за килограм. Бананите поскъпват с 0,9 на сто, до 2,15 лева за килограм. Лимоните се продават по 1,65 лева за килограм. Кравето сирене поскъпва с 2,7 на сто и се търгува по 6,01 лв./кг; кашкавалът, тип \"Витоша\" се купува по 10,11 лв./кг, а олиото поскъпва с 0,5 на сто и се купува по 1,93 лева за литър. Каймата се търгува по 4,65 лева за килограм. Пакетче краве масло от 125 грама поскъпва с 3,6 на сто и се продава по 2,33 лева. Пилешкото замразено месо поскъпва с 2,6 на сто и и се продава по 3,90 лева за килограм на едро в края на седмицата. Захарта се търгува по 1,16 лв./кг, а брашното, тип \"500\" поскъпва с 3,3 на сто и се продава по 0,93 лева. Яйцата се продават по 0,20 лева за брой.", "date": "2019.03.10", "title": "Доматите и картофите поскъпват, цената на краставиците пада"}
{"url": "https://www.24chasa.bg/novini/article/7338447", "text": "Българка, станала жертва на трафик на хора в Италия, трогна с историята си италианската публика. 24-годишната ни сънародничка, която бе представена като Стефания, разказа за преживяното по време на среща с президента Серджо Матарела, организирана по повод Международния ден на жените, предаде  24-годишната българка е в Италия от седем години и в момента живее под протекция, след като била спасена от католическата общност на името на Папа Йоан XXIII. Стефания пристигнала на Апенините, когато била на 17. Приятели на родителите й я излъгали, че са й намерили работа. Оказало се обаче, че ще трябва да проституира и да търпи нечовешки мъчения. Сводници отрязали ушите й и оскубали косата й. ”Имах дупки по корема от токовете, с които ме ритаха. Бях без уши и с белези по лицето. Когато ме биеха, се надявах някой да види и да ме спаси. Когато след месеци видях да идват карабинери, се почувствах наистина щастлива”, сподели Стeфания пред президента Матарела и присъстващите на срещата, много от които се просълзиха, слушайки историята на българката. Спасителите й споделят, че когато я намират, тя изглеждала като изляла от концлагер. След лечението й католическата общност поема грижите за нея. В момента българката е полуглуха, но е успяла да си намери работа и да се възстанови. “За цивилизоваността на едно общество се съди по състоянието на жените в него. Сексуалната експлоатация за съжаление е широко разпространена престъпна практика. Добре е да се нарече с точното й име: робство. Това е позорното робство на нашия век”. Коментира италианският държавен глава.", "date": "2019.03.10", "title": "Българка, жертва на трафик на хора в Италия: Имах дупки по корема, бях без уши (Видео)"}
{"url": "https://www.24chasa.bg/novini/article/7338604", "text": "Министърът на туризма Николина Ангелкова се срещна с изпълнителния директор на Асоциацията на туроператорите в Русия – АТОР Майя Ломидзе. Те разговаряха в рамките на работното посещение на българския министър в Русия, по време на международната туристическа борса Интурмаркет 2019. Акцент на дискусията бяха възможностите за насърчаване на двустранните пътувания, съобщиха от пресцентъра на Министерство на туризма. На срещата беше обсъдена и възможността за провеждане на съвместна конференция между туроператори, членове на АТОР и представители на българския бизнес. Това домакинство ще даде допълнителни възможности представителите на туристическия бизнес на Русия да видят на място разнообразните възможности, които предлага страната ни за почивка и пътувания, заяви министър Ангелкова. Майя Ломидзе определи като много успешна и ползотворна българо-руската конференция в областта на туризма в София, която бе открита от премиерите на България Бойко Борисов и на Русия Дмитрий Медведев.", "date": "2019.03.10", "title": "Ангелкова се срещна с изпълнителния директор на Асоциацията на туроператорите в Русия"}
{"url": "https://www.24chasa.bg/novini/article/7338618", "text": "Германското външно министерство предупреди, че Турция може да предприеме \"допълнителни мерки\" срещу германски журналисти, след като им отказа акредитации през последните седмици, предаде Асошиейтед прес. Министерството допълни съветите за пътуване на германци, планиращи да посетят Турция, като посочи, че турските власти отказват да издадат разрешения за работа на няколко журналисти, които са им необходими, за да предават репортажи от страната, предаде БТА Външното министерство предупреди още, че турското правителство може да предприеме и други мерки срещу представители на германски медии и организации. В съобщението се припомня, че през последните години турските власти са арестували няколко германски граждани по подозрения за връзки с групировки извън закона като организация ФЕТО на живеещия в САЩ ислямски проповедник Фетхуллах Гюлен, смятана за организатор на опита за преврат в Турция през 2016 г.", "date": "2019.03.10", "title": "Германия: Турция отказва да издаде акредитации на журналисти"}
{"url": "https://www.24chasa.bg/novini/article/7338621", "text": "Социалисти от младежката структура на БСП в район „Лозенец“ организираха инициативата „Резиденция „Лозенец“ за всеки!“ пред главния вход на резиденцията, съобщиха от пресцентъра на БСП - София. Според Министерството на отбраната, което стопанисва резиденция \"Лозенец\", тя е секретен обект, но според ценоразпис, качен на сайта на министерството, срещу сумата от 14 400 лв. всеки може да покани над 500 души на частно парти. Целта на инициативата на младите социалисти е паркът на резиденция „Лозенец\" да е достъпен през светлата част от деня за всички столичани и гости на столицата. Социалистите поставиха пред главния вход на резиденция „Лозенец“ голяма арка, на която закачиха над 100 цветни пликове за писма. На пъстрия фон те поканиха всеки преминаващ или пристигащ на събитието да си направи снимка заедно с една от цветните табели, на които се четяха послания като „Резиденция „Лозенец“ за всеки“ и „СТОП на двойния стандарт“, както и с цветни очила и шапки. „Отстояваме нашата позиция за парка на резиденцията, но искахме и да създадем настроение и положителен заряд. Затова избрахме да проведем събитието по този начин. Вярваме, че с положителни инициативи можем да предизвикаме промяна към по-добро в живота на гражданите на София“, сподели Габриел Вълков, председател на Младежко обединение в БСП – Лозенец. Във втората част на събитието социалистите раздаваха на преминаващите граждани листове и ги молеха да напишат защо според тях резиденция „Лозенец“ трябва да отвори врати за гражданите. Всички можеха да сложат своите послания в пъстрите пликове за писма, които организаторите бяха закачили пред входа на резиденцията. Младежите от БСП обещаха, че тези писма ще бъдат изпратени на министъра на отбраната Красимир Каракачанов. „Това, което се случва с резиденцията, е класически пример за паралелната държава, в която живеем. За едни може, а за голямата част от народа – не“, сподели Николай Велчев, председател на РС на БСП – Лозенец, който също участва в събитието. На място дойде и районният кмет на „Лозенец“ Любомир Дреков. Той поговори с присъстващите, които споделиха, че искат една зелена и по-достъпна за всички хора София. Събитието бе организирано под егидата на Младежко обединение в БСП – София като част от кампанията \"24х24\".", "date": "2019.03.10", "title": "Млади социалисти поискаха отваряне на парка на резиденция „Лозенец“ с пъстра инициатива"}
{"url": "https://www.24chasa.bg/novini/article/7338524", "text": "Инфлацията в Китай през февруари е била по-малка, като потребителските цени са били на най-ниското ниво от януари 2018 г., оставяйки възможности на властите да маневрират с макроикономическия контрол, предава  Индексът на потребителските цени, който е основен показател за инфлацията, се е повишил с 1,5% на годишна база през февруари, в сравнение с 1,7% през януари, сочат данни на Националното статистическо бюро от събота. Те показват, че китайските потребители са подобрили навиците си за потребление, тъй като индексът в сектора на услугите в образованието, развлеченията и грижите за здравето се е увеличил с над 2% на годишна база, отбелязва Сю Гуосян, професор от Шанхайския университет по финанси и икономика. На месечна база индексът за февруари се е увеличил с 1% спрямо януари, което е и повишение за трети пореден месец и надхвърля пазарните очаквания. Поради голямото търсене по време на Китайската нова година, както и дъждовното и снежно време в някои части на страната, цените на пресните зеленчуци, плодове и морските продукти бележат значителен растеж през миналия месец, скачайки съответно с 15,7%, 5,4% и 4% в сравнени с януари. Това е допринесло с 0,58 процентни пункта за растежа на месечния индекс на потребителските цени. Цените на свинското, овчето и телешкото месо също са били по-високи, съответно с 0,3%, 1,6% и 0,6% в сравнение с месец по-рано, докато яйцата са поевтинели с 5,3%. Бензинът и дизеловото гориво са поскъпнали съответно с 3,6% и 3,9% на месечна база, а разходите по ремонт и поддръжка на автомобила с 5,1%. Анализатори твърдят, че индексът на потребителските цени вероятно ще се върне на предишните над 2% на годишна база през март. Китай си е поставил за цел да поддържа индекса около 3% през 2019 г.", "date": "2019.03.10", "title": "По-ниска инфлация в Китай през февруари"}
{"url": "https://www.24chasa.bg/novini/article/7338623", "text": "Президентът на САЩ Доналд Тръмп планира да поиска от Конгреса да увеличи средствата за НАСА за усвояване на Луната с 500 милиона долара за фискалната 2020 година, която започва на 1 октомври 2019 г., предаде ТАСС, като се позова на в. \"Уолстрийт джърнъл\". Администрацията на президента има намерение да накара Конгреса да отпусне 21 милиарда долара за всички програми на НАСА. Това е с около 2 процента по-малко, отколкото НАСА получи за настоящата фискална година, но с 5 процента повече, отколкото космическото управление поиска миналата година, предаде БТА. По данни на сайта на НАСА, за фискалната 2018 г. космическото управление е поискало да бъдат отпуснати 820,8 милиона долара по програмата за усвояване на Луната. Управлението е планирало да поиска за фискалната 2019 г. повече от 1 милиард долара , а за фискалната 2020 г. - 912,7 милиарда долара. Главният приоритет на програмата за усвояване на Луната е създаване на окололунна орбитална станция, наречена \"Лунар гейтуей\". Но проектът ще включва не само тази станция, а цялата инфраструктура, свързваща Земята с естествения й спътник и с евентуални обитаеми модули, изградени на неговата повърхност. Участието в този проект ще бъде отворено за всички заинтересовани страни, каза миналия месец директорът на НАСА Джим Брайдънстайн. Според данни на американското издание Белият дом ще публикува утре, на 11 март проекта на бюджета за следващата фискална година. В него по традиция са представени приоритетите на администрацията, за които се искат определени суми. Парламентаристите от двете камари на Конгреса обаче сами разработват и утвърждават правителствените разходи, след което финалният документ се подписва или пък се отхвърля от президента.", "date": "2019.03.10", "title": "Тръмп ще поиска от Конгреса увеличение на разходите на НАСА за лунната програма"}
{"url": "https://www.24chasa.bg/novini/article/7338630", "text": "Дело за тежка катастрофа с убито 19-годишно момче и още петима ранени на конфликтно кръстовище край с. Джулюница започва в Апелативния съд във Велико Търново. То е образувано по протест на прокуратурата и жалби на подсъдимите и частните обвинители. Трагедията се разигра на 8 юни 2015г., тогава автомобил Дайхацу с младежи, управляван от 19-годишния Йордан Й. от с. Бряговица, не спрял на \"стоп\" и бил пометен от идващото с бясна скорост по главния път София - Варна беемве. Шофьорът на немското возило - 34-годишния Ивайло П. от Стражица, се движел със 112.7 километра в час. В мелето загина Данчо Л. от село Джулюница, а четиримата му спътници от дайхацуто, сред които и 17-годишния Деян П. пострадаха тежко. Ранен бе и 33-годишният Георги Д. - пътник в беемвето. Поредното катастрофа с изгубен живот край Джулюница стана причина за граждански протести и поставяне на камера за скорост в участъка. В началото на ноември 2018 г. Окръжният съд призна и двамата шофьори за виновни, че са нарушили правилата за движение и по непредпазливост са причини смърт и телесни повреди. Те получиха по 3 години условно с 5 г. изпитателен срок. Съдът ги лиши и от право да шофират за 5 г. Държавното обвинение и страните обаче не са доволни от присъдите и ги атакуват на втора инстанция.", "date": "2019.03.10", "title": "Двама шофьори пак застават пред съда за смърт на момче на кръстовище-убиец край Лясковец"}
{"url": "https://www.24chasa.bg/novini/article/7338641", "text": "По данни на посолството ни в Адис Абеба към 11:45 ч. българско време няма информация за националността на пътниците на борда на катастрофиралия самолет на етиопската авиокомпания „Етиопиан ейрлайнс“, съобщиха от пресцентъра на Министерство на външните работи. Посолството в Адис Абеба в сътрудничество с други посолства прави опити да придобие списъка на пътниците в катастрофиралия самолет, разбил се на път от Адис Абеба за столицата на Кения - Найроби. При необходимост от съдействие българските граждани могат да се свържат с посолството ни в Адис Абеба на телефон +25116610032 и дежурни телефони в извънработно време: +251911252514; +251913069999", "date": "2019.03.10", "title": "Външно: Няма данни за националността на пътниците на разбилия се етиопски самолет"}
{"url": "https://www.24chasa.bg/novini/article/7338638", "text": "Военнослужещи от формированието за овладяване и/или преодоляване на последствията от бедствия за разузнаване, транспортиране и унищожаване на невзривени боеприпаси от състава на 55-и инженерен полк днес извършиха разузнаване и транспортиране на силно корозирал метален предмет с овална форма, наподобяващ ръчна граната, съобщава пресцентърът на военното министерство. Той е открит в частен имот в село Ясен, област Плевен. Боеприпасът е бил превозен до район на военното формирование за безопасно съхранение, където утре ще бъде унищожен при стриктно спазване на мерките за безопасност. Военнослужещите действаха на основание отправено искане на главния секретар на МВР и по разпореждане на командира на Сухопътните войски генерал-майор Михаил Попов, се посочва в информацията.", "date": "2019.03.10", "title": "Военни транспортираха за обезвреждане невзривен боеприпас"}
{"url": "https://www.24chasa.bg/novini/article/7338644", "text": "Самолетът Boeing 777, който излетя от Истанбул с 326 пътници и 18 члена на екипажа, се приземи безопасно на летището в 17:35 ч., в събота, след като премина през необичайна турбуленция 40 минути преди кацане на летище JFK в Ню Йорк, се казва в официално становище на Turkish Airlines относно полет TK01 Истанбул - Ню Йорк, цитирано от БТА. 28 пасажери и 2-ма от членовете на екипажа, които са получили леки незастрашаващи живота им наранявания, са били откарани в болница за цялостен преглед веднага след приземяването на самолета. 18 от тях са вече освободени след направени изследвания, а останалите 10 са все още под медицинско наблюдение като предпазна мярка. Сред пострадалите няма български граждани. Turkish Airlines, авиокомпанията, чийто основен приоритет е безопасността и благополучието на пътниците, е дълбоко огорчена от това неприятно събитие и следи отблизо състоянието на пострадалите пътници и членовете на екипажа, като им предоставя достъп до всичко необходимо.", "date": "2019.03.10", "title": "\"Търкиш еърлайнс\": Няма българи сред пострадалите в полета от Истанбул за Ню Йорк"}
{"url": "https://www.24chasa.bg/novini/article/7338653", "text": "Самолет на алжирското правителство, който превози до Женева президента на Алжир Абделазиз Бутефлика за лечение там преди две седмици, днес кацна на международното летище в града, предадоха световните агенции. Алжирското правителство не съобщава засега защо е пратило самолета в Женева, но се предполага, че е за връщане на Бутефлика в родината му. Президентът, който е на власт от 1999 г., рядко се появява на обществени места, откакто през 2013 г. получи инсулт, предаде БТА. От 22 февруари Алжир е разтърсен от протести срещу кандидатурата на Бутефлика за пети президентски мандат на изборите на 18 април. В четвъртък директорът на кампанията президента увери, че здравето на държавния глава не поражда никакво безпокойство. Но в пресата се появиха информации, че състоянието му всъщност се е влошило. Директорът на кампанията на Бутефлика ги нарече обаче безпочвени твърдения. Вчера адвокатка, представляваща алжирска гражданка, чието име не се съобщава, внесе иск в швейцарски съд, за поставяне под попечителство на Бутефлика заради здравословното му състояние. Същевременно днес основният противник на Бутефлика в кандидат президентските надпревари през 2004 г. и 2014 г.- Али Бенфлис, заяви в интервю за френския в. \"Журнал дю диманш\", че \"системата Бутефлика\" се разпада. \"Давате ли си сметка, че Националната организация на муджахидините, които винаги са подкрепяли институциите и правителството, сега изоставят властта\", каза Бенфлис, който през март заяви, че няма да се кандидатира на президентските избори, защото от тях няма смисъл предвид протестите срещу Бутефлика. Според Бенфлис в управляващата партия има също много оставки, както и сред индустриалците има разцепление. Независимите синдикати били на страната на демонстрантите, а на адвокатите и журналистите им било писнало от толкова унижения, разказва той. Опозиционерът смята, че сега армията няма да прибегне до насилие срещу стотиците хиляди демонстранти. Според него единственият изход от кризата е отлагане на президентския вот. Бенфлис беше премиер на Бутефлика в периода 2000-2003 г. и е бивш генерален секретар на Фронта за национално освобождение, политическата формация на президента.", "date": "2019.03.10", "title": "Самолет на алжирското правителство кацна в Женева. Връща ли се президентът в Алжир?"}
{"url": "https://www.24chasa.bg/novini/article/7338659", "text": "Сръбският патриарх Ириней заяви днес след среща с президента Александър Вучич, че държавата и църквата имат едно и също мнение за проблема с Косово и за начина, по който трябва да се реагира на него, предаде Танюг. Главата на Сръбската православна църква каза пред журналисти, че на срещата са разговаряли за приетата от косовския парламент платформа за преговори със Сърбия и за положението в Косово, което, по неговите думи, става от ден на ден по-тежко, предаде БТА. Президентът Вучич каза след срещата, че е запознал църковния глава с текста на платформата и е благодарен на патриарха и членовете на Синода, че са го изслушали. На срещата в патриаршията са присъствали и премиерът Ана Бърнабич и външният министър Ивица Дачич. Косовският парламент прие в четвъртък платформа за диалога със Сърбия, предвиждаща взаимно признаване на двете страни. Платформата предизвика бурни реакции на официален Белград. Сърбия и бившата й област Косово, обявила независимост през 2008 г., водят преговори за нормализиране на отношенията си с посредничеството на ЕС. Сърбия отказа да продължи диалога, след като през ноември Косово въведе 100-процентни мита за сръбски стоки. Косово от своя страна не иска да отмени митата, преди Сърбия да признае независимостта му.", "date": "2019.03.10", "title": "Сръбският патриарх: Държавата и църквата имат едно и също мнение за Косово"}
{"url": "https://www.24chasa.bg/novini/article/7338675", "text": "Няма оцелели в катастрофата на самолета на етиопската авиокомпания Етиопиън еърлайнс, предадоха световните агенции, като се позоваха на етиопската държавна телевизия, цитирана от БТА. Машината се разби по-рано тази сутрин малко след излитането от летището в Адис Абеба на път за Найроби. В нея имаше 157 души. Те са били от 33 страни, уточнява държавната телевизия, като се позовава на неназован източник от авиокомпанията. Самолетът, Боинг 737-8 МАХ, е бил нов и е бил доставен на Етиопиън еърлайнс в средата на ноември, допълва Асошиейтед прес, като се позовава на данните от базата данни за гражданската авиация Planespotters. net. Причините за катастрофата засега остават неизвестни. Според шведския сайт за проследяване на полетите в реално време Flightradar24 самолетът е имал \"необичайна нестабилна вертикална скорост\" след излитането, допълва Ройтерс. Машината се разби осем минути след излитането. Разбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души, припомня Франс прес. Последният сериозен инцидент със самолет на Етиопиън еърлайнс беше със самолет Боинг 737-800, който се взриви след излитането от Ливан през 2010 г. Тогава загинаха 83 пътници и 7 членове екипаж.", "date": "2019.03.10", "title": "Няма оцелели в катастрофата с етиопския самолет (Снимки)"}
{"url": "https://www.24chasa.bg/novini/article/7338778", "text": "\"Отбелязваме 76 години от спасяването на българските евреи и почитаме Деня на жертвите на Холокоста\", написа премиерът Бойко Борисов във фейсбук. \"Нека на този ден си спомним забележителния акт на героизъм на Димитър Пешев, Екзарх Стефан, пловдивския митрополит Кирил и всички български интелектуалци, политици и общественици, обявили се против отнемането на граждански права на еврейското население на България\", пише още министър-председателят.", "date": "2019.03.10", "title": "Борисов: Нека си спомним за героизма на всички, спасили българските евреи"}
{"url": "https://www.24chasa.bg/novini/article/7338775", "text": "Силен вятър събори множество дървета и части от покриви в централния румънски окръг Брашов днес, а близо 5000 души в източния окръг Вранча останаха без електричество, след като вятърът прекъсна кабели на електросбандителната мрежа, съобщава Медиафакс. Няма данни за пострадали, но Службата за извънредни ситуации препоръча на хората да останат на безопасни места, а ако се намират на улицата, да избягват преминаване покрай дървета, стълбове, рекламни билбордове или сгради в процес на строеж. Националната служба по метеорология обяви предупреждение жълт код за силен вятър в общо 21 окръга в североизточната, централната и югоизточната част на страната, а оранжев код е обявен в окръзите Бистрица-Нъсъуд, Марамуреш и Бузъу. Скоростта на вятъра на места достига 120 километра в час.", "date": "2019.03.10", "title": "Силен вятър събори дървета в Румъния, хиляди хора останаха без ток"}
{"url": "https://www.24chasa.bg/novini/article/7338848", "text": "Ски курорт №1 Банско сваля от 18 март цените на лифт картите за всички съоръжения с 20%. Това обяви Иван Обрейков, маркетинг директор на \"Юлен\" АД. В момента всички писти и лифтове в Банско работят и условията за ски са отлични. Снежната покривка в момента е от 1,20 до 1,8 м.                                                                                                                                                                                                                                                                                                                       ", "date": "2019.03.10", "title": "Банско сваля цените на лифт картите с 20 процента"}
{"url": "https://www.24chasa.bg/novini/article/7338857", "text": "Министър-председателят Бойко Борисов изпрати съболезнователна телеграма до премиер-министъра на Федерална демократична република Етиопия Абий Ахмед по повод трагедията със самолета на Етиопската авиокомпания, информира правителствената пресслужба. \"С огромна покруса узнах за трагичния инцидент със самолета на Етиопската авиокомпания, отнел 157 невинни живота. Тази ужасна новина дълбоко ни разтърси\", пише Борисов, цитиран в съобщението. \"Моля приемете моето най-искрено съчувствие във връзка с този нелеп инцидент и безвъзвратната загуба на толкова много невинни човешки жертви\", посочва още българският премиер . \"Изразявам своите най-дълбоки съболезнования на семействата на загиналите, във връзка с тяхната непоправима загуба, както и на правителството на ФДР Етиопия в този тежък момент - искрена съпричастност и пълна солидарност\", пише Бойко Борисов.", "date": "2019.03.10", "title": "Борисов до премиера на Етиопия: С огромна покруса узнах за трагичния инцидент"}
{"url": "https://www.24chasa.bg/novini/article/7338854", "text": "Вицепремиерът и министър на външните работи Екатерина Захариева изпрати съболезнователна телеграма до министъра на външните работи на Етиопия Уоркнех Гебейеху във връзка с катастрофата на пътническия самолет на „Етиопиан ейрлайнс“, съобщиха от пресцентъра на министерство на външните работи. „Моля, приемете моите най-дълбоки съболезнования във връзка с трагичната катастрофа със самолета на Етиопската авиокомпания, довел до безвъзвратната загуба на 157 човешки живота“, отбелязва министър Захариева. „Тази страшна новина днес разтърси целия свят. Моля да предадете моето най-искрено съчувствие и съпричастност към семействата на невинните загинали в това ужасно събитие“, посочва още министърът на външните работи на България в съболезнователната телеграма. Посолството ни в Етиопия продължава да проучва дали на борда на катастрофиралия самолет е имало български граждани. Към 14:30 часа българско време няма информация за загинали българи при при катастрофата. По непотвърдена официално информация на борда на самолета е имало пътници от 33 националности.", "date": "2019.03.10", "title": "Захариева изпрати съболезнователна телеграма до етиопския си колега"}
{"url": "https://www.24chasa.bg/novini/article/7338903", "text": "Около 6500 души се събраха днес в центъра на Москва на митинг за свободата на интернет, предаде ТАСС, позовавайки се на данни на министерството на вътрешните работи. Акцията е била съгласувана с властите. Полицаи и гвардейци следят за реда и сигурността по време на проявата, предаде БТА. Кметството на Москва разреши днес да бъде проведен митинг в подкрепа на свободния интернет от 14 ч. местно време с участието на до 10 000 души. Демонстрантите протестират срещу плановете Русия да се сдобие с независим от чуждестранни сървъри интернет.", "date": "2019.03.10", "title": "Около 6500 участваха в митинг за свободата на интернет в центъра на Москва"}
{"url": "https://www.24chasa.bg/novini/article/7338928", "text": "Хора, бдете и помнете, за да не допуснем злото да се събуди отново. Това призова председателят на БСП - София, който се включи в Шествието на толерантността и единението на българския народ \"Заедно за България. Заедно за Европа\". То беше по повод Деня на спасението на българските евреи - 10-и март и беше организирано от ОЕБ \"Шалом\" и Столична община. Освен Калоян Паргов в шествието се включиха и заместник-председателят на Градския съвет на БСП - София и на парламентарната група на социалистите Христо Проданов, народният представител Петър Витанов и общинските съветници Иван Таков и Борис Цветков. Това съобщиха от пресцентъра на БСП - София. \"Дати като днешната са добър повод да си спомним за Юлиус Фучик и неговия призив: Хора, бдете! Ние сега само може да добавим: И помнете!, коментира Калоян Паргов. - Не трябва да забравяме онези мрачни времена, когато по улиците и площадите шестваше омразата, за да не ги допускаме никога повече. Днес отброяваме 76-ата година от спасяването на българските евреи и почитаме паметта на онези 11 343 души, които загубиха живота си в лагерите на смъртта\". Калоян Паргов припомни, че тази година за пореден път в София беше допуснато да се проведе Луковмарш. \"Това шествие на омразата по улиците в града ни напомни за онези времена на \"кафявата чума\", каза той. - Ние, социалистите от Градската организация на БСП в София, категорично се противопоставихме на провеждането му. И ще продължим да го правим, защото аннисемитските, неофашистки и нацистки прояви нямат място в живота ни в 21-и век\".", "date": "2019.03.10", "title": "Калоян Паргов: Хора, бдете и помнете, за да не допуснем злото да се събуди отново"}
{"url": "https://www.24chasa.bg/novini/article/7338940", "text": "Държавният глава Румен Радев удостои президента на Световния еврейски конгрес Роналд Лаудер с орден \"Стара планина\" първа степен. На тържествена церемония в Гербовата зала на „Дондуков“ 2 известният филантроп получи висшето държавно отличие за изключително големите си заслуги за развитието и укрепването на приятелските връзки и сътрудничеството между световната еврейска общност и държавните институции, еврейската общност и гражданското общество в Република България, както и за значителния си принос за развитието на образованието у нас. Това съобщиха от прессекретариата на президента. „Спасяването на българските евреи не е само историческо събитие, а вдъхновяващ пример за днешния и утрешния ден, защото един народ показа, че дори в най-мрачните времена може да има смелост и отговорност, когато е изградил фундаментални ценности в продължение на повече от хиляда години“, заяви президентът Румен Радев в приветствието си. Държавният глава посочи, че днес отбелязваме и 76 години от спасяването на българските евреи и допълни, че в един от най-мрачните периоди на човечеството българският народ е извършил акт на безпримерна смелост, на гражданска отговорност и човечност. В словото си президентът Радев отбеляза, че съвместните инициативи на Световния еврейски конгрес и на Организацията на евреите в България \"Шалом\" съдействат не само за повишаване на нетърпимостта и противопоставянето на ксенофобията и дискриминацията, но и за по-добро сътрудничество с българските институции за действия срещу антисемитизма и речта на омразата. От своя страна президентът на Световния еврейски конгрес Роналд Лаудер благодари за честта да бъде удостоен с висшето държавно отличие и заяви, че е получавал много награди, но тази е особено ценна, защото идва от страната, в която за първи път е дошъл през 1997 г. и това, което е обикнал най-много тук, са хората. „Уважението ми беше спечелено посредством техните бащи и деди, защото в най-тъмните времена на европейската история България беше единствената страна на този континент, която имаше смелостта да каже \"не\" на омразата, \"не\" на убийствата, \"не\" на антисемитизма“. Ако цяла Европа беше показала такъв кураж, това щеше да има позитивен ефект и до днес, посочи президентът на Световния еврейски конгрес. На тържественото събитие на „Дондуков“ 2 присъстваха акредитирани в България дипломатически представители и много общественици. След церемонията президентът Румен Радев проведе работна среща с Роналд Лаудер на „Дондуков“ 2, в която участваха и посланиците на Държавата Израел Ирит Лилиан и на САЩ Ерик Рубин. По време на разговорите бяха обсъдени перспективите за задълбочаване на сътрудничеството в областта на образованието и науката, насърчаване на взаимните инвестиции и други.", "date": "2019.03.10", "title": "Радев: Спасяването на българските евреи не е просто историческо събитие, а пример"}
