{"url": "https://www.24chasa.bg/novini/article/7710831", "text": "България е против военните действия, които Турция започна срещу кюрдите в Северна Сирия, но и няма да подкрепи налагането на санкции срещу Анкара от страна на ЕС. Тази българска позиция обяви във вторник премиерът Бойко Борисов, след като разговаря с президента Румен Радев. Първоначално Борисов свика заседание на правителствения съвет по сигурността, на което бяха изслушани данни и анализи на специалните служби за ситуацията в Сирия и опасността от нова миграционна вълна към България. Изненадващо и силов вицепремиер Красимир Каракачанов, който в предните дни се заканваше да прогонва бежанците от българската граница с газ и водни оръдия. Той се оправдал с медицински изследвания, научи “24 часа”. Веднага след заседанието на съвета Борисов, вътрешният министър Младен Маринов, вицепремиерката Екатерина Захариева и шефовете на службите бяха поканени от президента Румен Радев, за да го запознаят с позицията си. “България е категорично против военните действия в Сирия и настоява операцията да бъде прекратена”, заяви Борисов след разговора с президента. Думите му дойдоха малко след като от Азербайджан турският външен министър Мевлют Чавушоглу даде за пример българската позиция на останалите държави в ЕС. Не е ясно обаче какво има предвид турският министър, тъй като Борисов не е изразявал публично подкрепа за военна операция, а само призова ЕС да не нарушава споразумението за бежанците въпреки нападението.  Продължение на военните действия ще доведе до хуманитарна криза и увеличаване на мигрантския натиск, предупреди Борисов. Българският премиер обаче се противопоставя на идеите ЕС да наложи санкции на Турция заради нападението над кюрдските територии в Сирия. При санкциите срещу Русия понесохме загуби от 1,5 млрд., а тук ще бъдат много по-големи”, обясни позицията си Борисов. Вместо това ЕС трябва да се придържа към споразумението за мигрантите с Турция, препоръча премиерът. До момента Анкара спазва споразумението по отношение на България и мигрантският натиск на границата е нулев, заяви още той. България да постави на следващото заседание на Съвета на ЕС въпроса за в случай на внезапно увеличение на миграционния натиск по външните европейски граници, е поискал от правителството пък президентът Румен Радев. От изявлението на Борисов стана ясно, че той ще постави темата още този петък на заседанието на Европейския съвет в Брюксел. Ердоган се похвали, че Турция е освободила от терористи зона от 1000 кв. км. 1 млн. сирийски бежанци ще бъдат заселени на първи етап в зоната за сигурност в Сирия, а впоследствие още 2 млн. ще се върнат по собствена воля, обяви Реджеп Ердоган. В рамките на операцията “Извор на мира” Турция освободи от терористите в Сирия площ от 1000 кв. км, посочи турският президент в реч на среща на Съвета за сътрудничество на тюркски говорещите държави в Баку, съобщава ТАСС. “Днес обявяваме зона за сигурност от 444 км от запад на изток и от 32 км от север на юг, където да се завърнат бежанците, които сега се намират в нашата страна”, добави Ердоган. Той обвини световните лидери, че са предали турските усилия за установяване на зоната за сигурност и припомни, че в Турция има 4 млн. бежанци, за които страната е похарчила $ 40 млрд. Няколко дни по-рано Ердоган заплаши Европа, че ще пусне бежанците в западна посока, ако държавите от ЕС продължат да наричат Анкара окупатор. Турция държи в залог 50 американски атомни бомби от времето на студената война, които се намират във военната база “Инджирлик” на около 160 км от сирийската граница, пишат британските в. “Сън” и “Дейли мейл”. Благодарение на това Ердоган държал Тръмп в шах, за да го остави да прави каквото си иска със сирийските кюрди. Според в. “Ню Йорк таймс” Държавният департамент е възкресил плановете за евакуиране на ядрените оръжия, за да са далече от хватката на турския лидер. Изданието посочва обаче, че това де факто ще е краят на американско-турския съюз. Междувременно Доналд Тръмп подписа указ за налагане на санкции на Турция. Въведените във вторник наказателни мерки засягат министерствата на енергетиката и на отбраната, както и трима министри - на отбраната, на енергетиката и на вътрешните работи. Тръмп спира преговорите с Анкара за сделки на стойност 100 млрд. долара и планира отново да повиши митата над вноса на турска стомана с 50%. В туитър американският президент отново заплаши Турция, че ще унищожи икономиката ѝ чрез налагане на финансови ограничения, замразяване на активи и забрана за влизане в САЩ. Тръмп обяви също, че 1000-та американски войници, които беше наредил да се изтеглят от Сирия, ще останат в Близкия изток, за да предотвратят възраждането на “Ислямска държава”. “Който иска, да помогне на Сирия да защити кюрдите, за мен няма проблем дали ще е Русия, Китай или Наполеон Бонапарт. Надявам се всички те да се справят добре, ние сме на 7000 мили далече”, написа президентът в туитър.  “Благодаря за подкрепата, изразена от министър-председателя на България Бойко Борисов тези дни по отношение на провежданата от турската армия операция в Сирия “Извор на мира” - заяви турският външен министър Мевлют Чавушоглу пред БТА. - Турция и България са две съседни, приятелски и съюзнически страни, които активно и ползотворно си сътрудничат в много области. Осигуряването и запазването на мира и сигурността в региона е важно не само за Турция, но и за съседите ѝ, на първо място за България.” Чавушоглу е в столицата на Азербайджан Баку на международен журналистически форум, организиран от Асоциацията на глобалните медии. “Завръщането на бежанците в изчистените райони от терора на Кюрдската работническа партия, Партията на демократичния съюз и Силите за защита на народа, при условие че създадем безопасност, което може да се реализира само в рамките на една зона за сигурност, е в интерес както на народа на Турция, така и на народа на България”, казал още дипломат №1 на Турция. По думите му ясно изразената подкрепа от българския премиер, а също и от унгарския Виктор Орбан, е много важна в момент, когато други европейски страни критикуват Турция, макар че са съюзници в НАТО. ", "date": "2019.10.15", "title": "България против евросанкции за Турция, но иска Ердоган да спре войната (Обзор)"}
{"url": "https://www.24chasa.bg/novini/article/7710625", "text": "Русия и Обединените арабски емирства подписаха днес няколко инвестиционни споразумения. Това стана при първото посещение на руския президент Владимир Путин в страната от над 10 години, предаде ДПА, цитирана от БТА. На подписването на документите, чиято цел е развитие на стратегическото партньорство между Русия и ОАЕ, присъстваха Путин и престолонаследникът на Абу Даби Мохамед бин Зайед Ал Нахаян. Руският президент пристигна в Абу Даби в рамките на обиколката си в Персийския залив, насочена към привличане на инвестиции за изпитващата трудности руска икономика, отбелязва ДПА. На среща с принц Мохамед Путин каза, че отношенията на Русия с ОАЕ \"се развиват успешно, по приятелски и конструктивен начин\". \"Ние поддържаме близка координация по важни въпроси от световния и регионалния дневен ред, а именно Сирия, Либия, Йемен и ситуацията в Персийския залив\", заяви Путин. Той отбеляза, че двустранната търговия е възлизала на 1,7 милиарда долара миналата година - увеличение от 3,6 процента в сравнение с предходната. Принц Мохамед похвали стратегическите отношения на ОАЕ с Русия и ги определи като \"приоритетни\". Той похвали и руската подкрепа за първия астронавт на ОАЕ, който се завърна на Земята от Международната космическа станция този месец след осем дни в Космоса. Предишното посещение на Путин в ОАЕ беше през 2007 г. Вчера той беше в Саудитска Арабия, където вниманието отново беше насочено към икономическите връзки. Путин подари на принц Мохамед бял сокол, а получи от него макет на двореца Каср ал Хосн - някогашна президентска резиденция и най-старата сграда в Абу Даби, съобщи ТАСС.", "date": "2019.10.15", "title": "Путин подари на престолонаследника на Абу Даби бял сокол, получи макет на дворец"}
{"url": "https://www.24chasa.bg/novini/article/7710649", "text": "Египетското министерство по въпросите на паметниците на културата оповести, че археолози се натъкнали на най-малко 20 древни дървени ковчега в Луксор, предаде Асошиейтед прес. Ковчезите са открити в некропола Асасиф. Той включва гробове от средното, новото египетско царство и от периода 1994 - 332 г. пр. Христа, предава БТА. На снимки се виждат цветни ковчези с надписи и рисунки. От министерството увериха, че въпросните находки са сред най-големите и най-значимите през последните няколко години.", "date": "2019.10.15", "title": "Откриха 20 древни ковчега в Луксор"}
{"url": "https://www.24chasa.bg/novini/article/7710661", "text": "Министърът на туризма Николина Ангелкова проведе във Франкфурт работна среща с д-р Инго Бурместер, изпълнителен директор на концерна DER Touristik за Централна Европа. Министърът е на работно посещение в Германия, където с представители на международния туроператор обсъди инициативи за увеличаване на туристите към България и пренасочване на туристическите потоци към страната ни в ситуацията след обявения фалит на най-стария световен туроператор „Томас Кук“. Това съобщиха от Министерството на туризма. Германия е ключов пазар за българския туризъм, тя се нарежда в топ 3 на страните, от които България посреща най-много гости. За нас е изключително важно да привлечем германските посетители чрез разнообразни продукти и услуги, така че да увеличим туристите в месеците май, юни и септември, заяви министър Ангелкова. Тя посочи още, че страната ни е позната като стабилна дестинация за организиран туризъм и е много важно туроператорите от ранга на DER Touristik да насочат програмите си към България за сезон 2020 и за следващите години. Летният туризъм формира около 60% от общите туристически посещения в България, отбеляза министър Ангелкова и подчерта, че туризмът е национален приоритет и благодарение подкрепата от българското правителството за 2020 г. ще действа специален механизъм за насърчаване на организирания туризъм през маркетинга и рекламата към структуроопределящите за страната туристически пазари. Идната седмица в България се очакват представители на DER Touristik за подготовката на сезон 2020 г, стана ясно на срещата. От своя страна д-р Инго Бурместер заяви, че България е много важен пазар за компанията. Страната Ви е красива и приятелски настроена, ние искаме да работим с нея и да стабилизираме чартърите към България, каза той. Министър Ангелкова благодари за полезната среща и подчерта, че очаква бъдещата ползотворна съвместна работа да увеличи значително германските туристи у нас през следващата и идните години. Преди седмица министър Ангелкова бе на работно посещение в Берлин, където проведе работни срещи с Улрих Нусбаум, държавен секретар в Министерството на икономиката и енергетиката на Федерална република Германия и с представители на ръководствата на TUI Group и Schauinsland-Reisen GmbH.", "date": "2019.10.15", "title": "Министър Ангелкова разговаря с изпълнителния директор на DER Touristik за Централна Европа"}
{"url": "https://www.24chasa.bg/novini/article/7710673", "text": "Премиерът Бойко Борисов е на среща със структурите на ГЕРБ от Североизточна България в \"Арена Шумен\". Очаквайте подробности.                                                                                                                                                                                                                                                                                                                                ", "date": "2019.10.15", "title": "Борисов на среща със структурите на ГЕРБ от Североизточна България (Видео)"}
{"url": "https://www.24chasa.bg/novini/article/7710671", "text": "По разпореждане на премиера Бойко Борисов вицепремиерът Екатерина Захариева проведе телефонен разговор с посланика на Обединеното кралство в България Ема Хопкинс. По-късно посланик Хопкинс бе извикана и на среща в МВнР с и. д. генерален директор „Двустранни отношения“ на МВнР Христо Полендаков. Той повтори категоричната позиция, изразена вече от премиера Бойко Борисов, която осъди недопустимите ксенофобски прояви на група български фенове по време на мача Англия-България. Генералният директор потвърди, че от българска страна са взети незабавно всички мерки за разрешаването на случая, както от правителството, така и от правоохранителните органи. Полендаков изрази съжаление, че тези недопустими прояви на малка група хора намериха широк негативен отзвук в британските медии и доведоха до негативни квалификации по отношение на българския народ и държава. Посланик Хопкинс даде високата си оценка за толерантността, присъща на българския народ. По телефона пред вицепремиера Захариева и на срещата с директора Полендаков британският дипломат изказа своите добри впечатления и благодарности за бързата реакция на българското правителство по случая, които ще предаде и на британското правителство. Ема Хопкинс информира, че заместник-министърът по спорта, медиите и творческите индустрии Найджъл Адамс вече е изразил публично положителната оценка на британското правителство от реакцията на българското правителство този следобед по време на изслушване в британския Парламент. Зам.-министър Адамс приветства и „бързата реакция на българското правителство“ в писмо до президента на УЕФА Александър Черефин. .", "date": "2019.10.15", "title": "В Англия доволни, че БГ правителство бързо реагирало за расизма по време на мача"}
{"url": "https://www.24chasa.bg/novini/article/7710686", "text": "Основните задачи пред образователната система са да приобщим и ефективно да интегрираме всяко дете към образователната система, каза министърът на образованието и науката Красимир Вълчев в Пазарджик на среща с директори и преподаватели. По думите му трябва да се осигури ежедневна посещаемост на децата, да придобият ключови и свързващи компетентности, за да бъдат пълноценни граждани и да се реализират. Според министъра, освен обхващането и задържането на учениците в клас, трябва да се насочи внимание и към взаимодействие с родителите, които също да имат мотивация децата им да ходят на училище. Красимир Вълчев посочи още, че в следващите десет години ще има недостиг на средни и висши технически кадри, поради което ще се увеличи приемът в професионални паралелки по природонаучни и математически дисциплини и педагогически инженерни направления. Той обясни, че се планират стипендии за ученици, получили добри оценки на матурата по математика, физика или химия, и след това избрали да продължат образованието си в педагогически специалности, предава БТА. Най-добрите ученици трябва да стават учители, ако искаме да имаме добра образователна система, затова трябва да има високи заплати и да ги мотивираме допълнително, каза министърът. Той добави, че с поетапното увеличение на възнагражденията през 2021 година за заплати на педагогическия персонал ще се изразходват 1 380 000 лева. Министърът говори още за учебните програми, възможностите за повишаване на квалификациите на учителите, въвеждане на система за атестиране и стимулиране на иновативни методи на преподаване. Според Красимир Вълчев срещите с директори и учители са много полезни и се ангажира да посети всички общини в Пазарджишка област.", "date": "2019.10.15", "title": "Вълчев: Образователната система трябва да приобщи и интегрира всяко дете"}
{"url": "https://www.24chasa.bg/novini/article/7710687", "text": "Съветът на ЕС не постигна днес необходимото единодушие за определяне на дата за начало на присъединителни преговори с Албания и Северна Македония. Това съобщи след края на заседанието Тути Тупурайнен от финландското председателство на Съвета. Общо 25 от 28 държави в ЕС подкрепиха определянето на дата, уточни на пресконференция еврокомисарят по въпросите на съседството Йоханес Хан. Тупурайнен поясни, че въпросът сега се прехвърля към държавните и правителствените ръководители на ЕС, които ще заседават в Брюксел в края на седмицата, предава БТА. По думите на Хан ще бъде обезсърчаващо, ако Европейският съвет също не вземе положително решение. Еврокомисарят призова двете държави и техните граждани да не се разколебават за пътя си към ЕС. Според Хан Скопие и Тирана следва да се готвят за начало на преговорите с глави 23 и 24, свързани с върховенството на закона. Мисля, че допринесох много (за даване на покана към двете страни - бел. кор.) и днес съм много разочарован, заяви Хан. Той се извини на гражданите на двете държави, че днес няма добра новина. Все още вярвам, че тази седмица може да има положителен резултат. Обикновено държавите, приети в ЕС, са сдържани към продължаване на разширяването на Общността, обясни той. Финландското председателство уточни, че първо е предложило на министрите от ЕС да се определят дати за начало на преговорите и с двете страни. Някои държави от ЕС са се въздържали по това предложение, а една страна е била против. Председателството потвърди, че заради това развитие е предложило Северна Македония и Албания да бъдат разделени - т.е. да се даде дата поне на една от двете държави днес. За пръв път въпросът ще бъде обсъден на най-високо равнище, посочи Тути Тупурайнен по повод прехвърлянето на решението към Европейския съвет.", "date": "2019.10.15", "title": "Съветът на ЕС отново не взе решение за покана към Скопие и Тирана за присъединителни преговори"}
{"url": "https://www.24chasa.bg/novini/article/7710693", "text": "Шотландия трябва да организира през 2020 г. референдум за независимост и скоро ще поиска от Лондон да проведе такова общонародно допитване. Това заяви днес ръководителката на Шотландската национална партия (ШНП) Никола Стърджън, предаде Ройтерс. Стърджън е и първи министър (регионален премиер) на Шотландия, предаде БТА. \"Нашата работа е да постигнем независимост. Призовавам референдумът да бъде произведен догодина. Ние се подготвяме\", каза Стърджън на конференция в Абърдийн на ШНП, основната политическа сила в Шотландия. \"До края на тази година ще поискам да ни бъдат делегирани съответните правомощия, които да поставят извън всякакво съмнение законността на референдума\", добави тя. През 2014 г. шотландците отхвърлиха на референдум идеята за независимост от Обединеното кралство, но ШНП казва, че гласуването през 2016 г. за Брекзит променя ситуацията. Тогава Шотландия се обяви са оставане в ЕС. По закон, за да бъде референдумът законен, Шотландия трябва да получи разрешение за вота от британското правителство. Премиерът Борис Джонсън е казвал, че ще е \"тотално погрешно\" да се организира втори референдум за независимост на Шотландия.", "date": "2019.10.15", "title": "Шотландия може да организира референдум за независимост догодина"}
{"url": "https://www.24chasa.bg/novini/article/7710700", "text": "Ако имах избор бих останал в България, за тези 12 години само българи ми помагаха, австралийците ме търсят от съвсем скоро. Това каза на излизане от дома за временно настаняване на чужденци в Бусманци австралиецът Джок Полфрийман.   за убийство и опит за убийство.  \"Ще трябва да се върна в Австралия, след като българските власти ми позволят, за да оправя някои документи\", добави той. Той посочи, че у нас би се занимавал с организацията си за защита на затворниците, чийто председател е. Би основал нейно седалище в София. В момента не знаел къде ще отиде, заповедта му за напускане на страната била издадена от директора на дирекция \"Миграция\" през 2011 година с влизането в сила на присъдата му за убийство на студента Андрей Монов.  Според мен тази забрана е отпаднала с приключване на присъдата, каза австралиецът. Той посочи, че срещу освобождаването му имало два протеста, но те били политически - от ВМРО и \"Атака\". \"Не съм правил опит за бягство\", отговори той на въпрос на \"24 часа\". Австралиецът има наказание именно за такова провинение, докато е лежал в Софийския затвор. \"Ако бях опитал да бягам, то това е престъпление, а аз не съм съден за подобно нещо\", добави Полфрийман. Той посочи, че въпросното \"бягство\" било описано в доклад на надзирател. \"В него той можел да напише, че е видял и НЛО в двора на затвора\", каза с усмивка чужденецът.  Той посочи, че няма представа къде ще нощува, но ще е при приятели. \"Ще платя кръвнината\", категоричен бе Полфрийман. Добави, че имал паспорт още от първия ден, в който го пуснали от затвора и никой от МВР не му го поискал, но разбирал защо му го вземат, тъй като системата на летището би показала, че той има забрана за напускане на страната, ако опита да излети за Австралия. \"Няма да опитам да бягам, бил съм три пъти в отпуска и съм се разхождал из софийските улици\", каза осъденият за убийство мъж.  Той допълни, че е счупил мобилния телефон с камера, който е имал в Бусманци, тъй като всеки има право на личен живот и не е искал съдържанието му да стане достояние на надзирателите в затвора. Продължил обаче да ползва трите мобилни телефона, които имал. Те били позволени. ", "date": "2019.10.15", "title": "Джок Полфрийман: Бих останал в България, никой от Австралия не ми помагаше"}
{"url": "https://www.24chasa.bg/novini/article/7710720", "text": "Френският външен министър Жан-Ив Льо Дриан поиска среща на международната коалиция срещу групировката \"Ислямска държава\", включително с участието на САЩ и Турция, за да бъде обсъдена на нея обстановката в Североизточна Сирия, предаде Асошиейтед прес. В Националното събрание на Франция Льо Дриан заяви, че скоро ще посети Ирак, за да се срещне с ключови играчи в региона, включително с кюрдски лидери, предава БТА. Франция все още води диалог със сирийските кюрди, които бяха важни съюзници в оглавяваната от САЩ коалиция срещу \"Ислямска държава\", каза той. В отношенията между ЕС и Съединените щати \"има известни проблеми\", призна Льо Дриан. \"Ето защо коалицията трябва да се събере на заседание\", добави той. Министърът призова САЩ и Турция да поемат отговорността си и да уведомят съюзниците си как възнамеряват да продължат да се борят с групировката \"Ислямска държава\".", "date": "2019.10.15", "title": "Франция иска среща на международната коалиция срещу \"Ислямска държава\""}
{"url": "https://www.24chasa.bg/novini/article/7710728", "text": "Оттеглянето на молбата на Косово за влизане в Интерпол е голяма победа на Сърбия и международното право, заяви министърът на вътрешните работи на Сърбия Небойша Стефанович, предаде ТАСС, цитирана от БТА. Стефанович подчерта, че това е значителна дипломатическа победа на Сърбия и победа на международното право, полицията и всички тези, които са били против политизацията на Интерпол. Благодарение на това, че мнозинството от членките на Интерпол решиха да не подкрепят предложението, молбата на Прищина да стане част от Интерпол бе оттеглена непосредствено преди началото на заседанието на Общото събрание на организацията, заяви министърът. Преди това министърът на външните работи на Сърбия Ивица Дачич съобщи, че в посолството на Сърбия в Париж е била изпратена официална нота от премиера на Косово Рамуш Харадинай, в която се казва, че молбата за присъединяване към Интепрол се оттегля.", "date": "2019.10.15", "title": "Сърбия: Оттеглянето на молбата на Косово за прием в Интерпол е победа на международното право"}
{"url": "https://www.24chasa.bg/novini/article/7710598", "text": "Австрийска инвестиционна компания от клас А, която работи и в България, е готова да вложи 20 млн. лв. в изграждането на плодово преработвателно предприятие в Кюстендил. Инвеститорите бяха доведени от независимия кандидат-кмет Здравко Милев, подкрепен от БСП, който дълги години е живял в Австрия и е достигнал едни от най-високите нива в управлението на банки. “Недопустимо е селскостопанските производители от общината да няма къде да реализират продукцията си или пък да я продават на безценица на прекупвачи. Съдействам за изграждане на преработвателно предприятие. Чуждите инвеститори обаче искат законност и прозрачност в работата на местната власт, за да реализират намеренията си”, каза Милев. Той е подготвил и проект за индустриален парк “Кюстендил” и смята, че в родния му град успешно може да се развива хранително-вкусова, шивашка, текстилна и фармацевтична промишленост, както и да се използват природните дадености за туризъм и балнеология. “Използвам всяка минута, за да направя нещо добро за родния си град, който има голям потенциал, но досега не е използван. Работя бързо и оперативно. Не обещавам, а вече правя неща, защото ми е болно, че Кюстендил не е това, което може да бъде. Не се страхувам от прокурорски проверки. Кюстендилци имат нужда от кмет, който не се страхува от европрокурор Кьовеши, защото ще работя честно и прозрачно, както и досега съм го правил\", допълни Милев, който води нетрадиционна кампания.  Преди дни заедно с екипа си той отиде на среща в Общинската избирателна комисия, което изненада членовете ѝ. “Искаме законност, прозрачност и честни избори и затова отидохме в ОИК - Кюстендил - да видим как работят, за да гарантират честност. Искам изборите да са без контролиран и купен вот, кюстендилци да гласуват без страх, да няма фалшифициране на протоколи”, обясни Милев нестандартния си ход, макар да призна, че от ОИК май не го разбрали.", "date": "2019.10.15", "title": "Австрийска компания готова да вложи 20 млн. лв. в Кюстендил"}
{"url": "https://www.24chasa.bg/novini/article/7710759", "text": "Гражданите на Северна Македония смятат, че България е най-малко приятелската страна, сочи наскоро направено проучване, предаде МИА. Анкетата на Центъра за европейски стратегии Eurothink, представена във вторник, включва въпроси във връзка с европейската интеграция на Северна Македония. За разлика от 2018г., негативните възприятия към България са се увеличили с 20 процента, нараствайки до 23,1 процента от 0,5 процента миналата година, сочи проучването, предаде БТА. България е задминала Гърция, която традиционно е посочвана като най-малко приятелската страна, според служители от Eurothink. Проучването съвпадна с позициите на България, които наскоро бяха обявени и поставиха нашите отношения с България в центъра на вниманието, заяви Люпчо Петковски, директор на Eurothink. Според анкетата мнозинството граждани започват да гледат на България като на враждебна страна, каза Петковски, цитиран от МИА. Попитани коя страна е най-малко приятелски настроена към Северна Македония, 24,7 процента са заявили, че това е Гърция, 23,1 процента - България, 17,4 процента - Албания , Косово / 4,4 процента/, САЩ / 3,5 процента/, Русия /3,5 процента/, Сърбия /2,5 процента/ и ЕС /1,3 процента/. САЩ са големият приятел на страната според 10,4 процента от анкетираните, следвани от Германия /10,4 процента/ , Турция /7,7 процента/, ЕС /4,7 процента /, България /3,4 процента/, Албания /3,2 процента/, Гърция /2,5 процента/ и НАТО / 1,7 процента/.", "date": "2019.10.15", "title": "Проучване в Северна Македония: Мнозинството започва да гледа на България като враждебна страна"}
{"url": "https://www.24chasa.bg/novini/article/7710765", "text": "Френски съд осъди две жени на 25 и 30 години затвор за опита им през 2016 г. да взривят кола близо до парижката катедрала \"Нотр Дам\", предадоха Ройтерс и Франс прес. Жените са били свързано с ислямски екстремисти. Едната от тях е склонила другата да участва в престъпния заговор, като се представила в тяхната онлайн комуникация за ислямистки боец, завърнал се от Сирия и търсещ съпруга, съобщиха френски медии, предава БТА. Рано сутринта на 4 септември 2016 г. полицията открива на улица близо до \"Нотр Дам\" сиво Пежо 607 без регистрационни номера, натоварено със седем бутилки с газ и три туби с дизелово гориво. След като забелязали близо до автомобила фасове от цигари и напоено с бензин одеяло, следователите стигнали до заключението, че става дума за неуспешен опит превозното средство да бъде взривено. На място били открити отпечатъците на две жени: Инес Мадани и Орнела Гилигман. Според прокуратурата те паркирали автомобила близо до \"Нотр Дам\", след като изпратили на членуващия в терористичната организация \"Ислямска държава\" французин Рашид Касим видеоклип, че стоят зад планирането на атаката. Съдът осъди Мадани (представила се за джихадист) на 30 години затвор, а Гилигман - на 25 години затвор. Две други жени, съучастнички на Мадани и Гилигман, бяха осъдени на 20 години затвор. Рашид Касим, с когото жените са контактували, бе осъден задочно на доживотен затвор. Още трима души, имащи връзка с престъплението, получиха по-леки присъди. Париж стана сцена на насилие от страна на ислямистите през последните няколко години.", "date": "2019.10.15", "title": "25 и 30 години затвор за две жени, опитали да взривят кола близо до \"Нотр Дам\""}
{"url": "https://www.24chasa.bg/novini/article/7710778", "text": "Американският вицепрезидент Майк Пенс ще замине за Турция в следващите 24 часа с надеждата да договори спиране на огъня между турските и кюрдските сили в Североизточна Сирия. Това съобщи днес високопоставен представител на САЩ, цитиран от Франс прес. \"Нашата главна цел е чрез дипломация да опитаме да постигнем спиране на огъня и да върнем ситуацията под контрол\", каза пред журналисти източникът, пожелал анонимност, предаде БТА. С Пенс ще пътуват съветникът по националната сигурност Робърт О'Брайън и американският пратеник за Сирия Джеймс Джефри.", "date": "2019.10.15", "title": "Майк Пенс заминава за Турция, за да опита да договори край на огъня в Сирия"}
{"url": "https://www.24chasa.bg/novini/article/7710302", "text": "Обмисля се въвеждането в ЕС на нови етикети, на които да е изписан целият път на хранителните продукти – от фермата през преработването и опаковането до щанда. Във Франция системата за прозрачност на етикетите да бъде тествана съвсем скоро. Това заяви френският министър на земеделието Дидие Гийом на въпрос на “24 часа” на пресконференция с европейски журналисти в Париж, част посещение във Франция, осъществено по линия на Асоциацията на селскостопанските журналисти в България и Европейската мрежа на земеделските журналисти (ENAJ). Министърът обясни, че новото изискване можело да влезе в сила от средата на следващата година. “Недопустимо е за потребителите в Румъния и България или където и да е в ЕС да не бъдат информирани за съдържанието на преработените продукти, които консумират”, каза още Гийом. Ако искаме да постигнем разбирателство между гражданите на ЕС и селскостопанската общност, тогава те заслужават да знаят откъде идват тези продукти, как са произведени, какво са яли животните, от които са произведени и как са били хранени, добави Гийом. Според него е важно гражданите да знаят, че продуктите са проследими, че са безопасни, а всичко по пътя им от фермата до търговеца е документирано. Голямото предизвикателство за следващите месеци и години за ЕС ще бъде да работи върху закони и стандарти за етикетирането, каза още той. Франция вече е получила разрешение, за да изпробва тестово ново етикетиране, по-специално за млечни продукти и такива с млечни или месни съставки, както и за идентифициране на произхода им. След като бъде обсъдено с държавите членки, ще се стартира и кампания за идентифициране на суровините и съставките, особено в преработените храни. Бе даден пример - ако в една консерва има месо и зеленчуци, е важно да има осведоменост за всяка съставка, влагана в нея. Преди няколко седмици в рамките на неформалното заседание на Съвета на ЕС по земеделие в Хелзинки стана ясно, че Франция настоява за приемане на законодателство за етикетиране на продуктите с посочена страна на произход. Българският министър Десислава Танева тогава заяви, че в България предстои промяна на законодателството в областта на храните и темата ще бъде включена. Знам, че страните от Централна и Източна Европа отказват двойните стандарти и са абсолютно прави, допълни Гийом.", "date": "2019.10.15", "title": "Храните с етикети къде, как и от какво са направени (Видео)"}
{"url": "https://www.24chasa.bg/novini/article/7710624", "text": "Транспортната обстановка в Барселона, Испания, като цяло се нормализира, но заради продължаващите протести след издадените вчера от Испанския върховен съд присъди са възможни прекъсвания на автомобилните и релсови пътища в автономната област Каталуния и в столицата й Барселона, съобщи пресцентъра на МВнР. Особено уязвимо в това отношение е международното летище \"Ел Прат\". През деня на летището процедурите по чекиране на заминаващи пътници вървят нормално, макар и с по-големи от обичайните опашки поради обстоятелството, че стотици пътници са пренощували на летището. Бяха отменени 45 полета, планирани за днес, по-голямата част от тях вътрешни, на испанската авиокомпания \"Вуелинг\", предава БТА. В голяма степен е възстановен железопътният транспорт след отменените вчера над 50 рейса до Жирона и Тарагона. Прекъснати са пътища в района на прилежащото към Барселона градче Матаро, където освен път N-II протестиращите са прекъснали и движението на крайбрежната \"електричка\". В ранните часове на деня е имало опит за поставяне на заграждения по Средиземноморската магистрала АР-7 в околностите на Барселона, но пътните ленти са разчистени. Затворени са следните пътни артерии: - C-65 край гр. Каса де ла Селва (провинция Жирона) в двете посоки; - С-17 и С-25 край гр. Гурб (провинция Барселона) - N-141 край гр. Бескано (провинция Жирона) Във връзка със събитията в Барселона препоръчваме на пътуващите през следващите дни от летище \"Ел Прат\" български граждани да се свържат предварително с авиокомпаниите, които ще изпълняват техни полети, за да уточнят кога точно ще бъдат отворени техните гишета за чекиране на багаж и получаване на бордни карти. Препоръчително е също така българските граждани да са на летището няколко часа преди запланувания полет. Съветваме също така да се да избягват местата на протестите и големите струпвания на хора, както и да се спазват указанията на местните сили за сигурност - полиция, гражданска гвардия, жандармерия. Необходимо е да се има предвид, че протестите могат да ескалират, особено до 18 октомври, когато от профсъюзите е насрочена генерална стачка, в която се очаква да се включат десетки хиляди жители на областта.", "date": "2019.10.15", "title": "Външно: Транспортната обстановка в Барселона се нормализира, възможни са затруднения на летище \"Ел Прат\""}
{"url": "https://www.24chasa.bg/novini/article/7710637", "text": "Премиерът на Северна Македония Зоран Заев заминава утре за Брюксел в последен опит да лобира за определяне на дата за начало на преговори с ЕС, съобщава македонският Слободен печат. Заев каза, че ще използва всички срещи с европейските премиери, за да ги убеди да вземат положително решение. Той вярва, че окончателното решение ще бъде взето от Европейския съвет, предава БТА. \"На 17 октомври сутринта, преди Европейския съвет, Европейската народна партия и Партията на европейските социалисти имат срещи. Тук ще са всички премиери и ще използваме възможността да разговаряме с тях за последен път преди взимането на решението\", каза Заев. \"Според нашите анализи през последните 20 години няма страна, която да е чакала и да получила решение за започване на преговорите, а да е направила повече от нас. Направихме повече за реформите, направихме повече в международен план, двустранен план, от всеки възможен аспект наистина сме пример и за Европа и за света\", каза Заев.", "date": "2019.10.15", "title": "Заев утре отива в Брюксел: последен опит за дата за Северна Македония за начало на преговори с ЕС"}
{"url": "https://www.24chasa.bg/novini/article/7710623", "text": "Специализираната прокуратура разследва БФС. Досъдебното производство е за корупционни престъпления против спорта, съобщи говорителят на главния прокурор Румяна Арнаудова за \"24 часа\". Тя уточни, че на този етап не може да се съобщи кога е образувано досъдебното производство, но   било във връзка с разследването.  То се води по чл. 321, ал. 6. Този текст гласи, че който се сговори с едно или повече лица да върши в страната или чужбина престъпления, за които е предвидено наказание лишаване от свобода повече от три години и чрез които се цели да се набави имотна облага или да се упражни противозаконно влияние върху дейността на орган на властта или местното самоуправление, се наказва с лишаване от свобода до шест години.  Другият текст от НК, по който е разследването, е чл. 307б и 307в. Чл. 307б казва, че който чрез насилие, измама, заплашване или по друг незаконен начин склони другиго да повлияе на развитието или резултата от спортно състезание, администрирано от спортна организация, ако извършеното не представлява по-тежко престъпление, се наказва с лишаване от свобода от една до шест години и глоба от хиляда до десет хиляди лева. Чл. 307в гласи, че който обещае, предложи или даде на другиго облага, която не му се следва, за да повлияе или загдето е повлиял на развитието или резултата от спортно състезание, администрирано от спортна организация, се наказва с лишаване от свобода от една до шест години и глоба от пет хиляди до петнадесет хиляди лева.", "date": "2019.10.15", "title": "Спецпрокуратурата разследва БФС за корупционни престъпления против спорта"}
{"url": "https://www.24chasa.bg/novini/article/7710856", "text": "“Жителите на \"Младост\" отново са жертва на политически игрички. Сценарият преповтаря случващото се от години. Явно на политиците не им пука за спокойствието на гражданите и са готови да го жертват ежедневно с цел постигането на лични политически цели.”, коментира изпълняващият длъжността кмет на район \"Младост\" арх. Румен Русев. Той обясни пред събралите се граждани, че строителство не е възможно. А ограждането на частен имот не е незаконно и точно съвпадението на тези два факта правят възможно разиграването на сценария. “Откакто съм районен кмет 6 такива казуса бяха окончателно решени. Вече знам реда и стъпките това да се случи. Готов съм да се справя и оставащите 12.”, заяви кандидатът за кмет от Атака. “Собствениците също са в правото си да търсят разрешаване на проблема. Лошото е, че за пореден път \"Младост\" става синоним на хаос и протести.” Арх. Русев припомни, че докато беше на работа, протести нямаше. За съжаление от старта на предизборната кампания провокациите в квартала са ежедневни.", "date": "2019.10.15", "title": "\"Младост\" отново на протест заради градинка"}
{"url": "https://www.24chasa.bg/novini/article/7710805", "text": "24-годишната Даниела Стефанова е обвинена за убийството на приятеля си в Костенец, съобщи  . По време на разпитите пред съдия Даниела не признавала вината си. Тя е заявила, че е избухнал скандал между нея и Тихомир вследствие употреба на алкохол. 34-годишният мъж е починал от общо 10 удара с нож, предимно в гърба. Имал и рани по ръцете, защото опитвал да се защити. Даниела е заявила още, че е била бременна до скоро, но направила аборт. Това ще се установява чрез експертиза. 24-годишната жена е задържана за 72 часа за убийството. В четвъртък Софийският окръжен съд ще реши дали да я остави за постоянно в ареста.", "date": "2019.10.15", "title": "Обвиниха 24-годишната жена, убила приятеля си в Костенец"}
{"url": "https://www.24chasa.bg/novini/article/7710811", "text": "Изводът относно ситуацията в Турция е, че България не трябва да бъде \"ястреб\" по отношение на турската политика. Не можем да одобрим политиката на влизане в територията на суверенна държава, каквато е Сирия. Това съобщи вицепремиерът и министър на отбраната Красимир Каракачанов пред \"Канал 3\". \"За съжаление и този път големите сили мислят на първо място за своите интереси и след това всичко останало, само че ние плащаме сметката. За това България би трябвало да разчита не толкова някой друг да ни свърши работата, колкото да вземем всички необходими мерки, ако подобна игра се развие. Ако към нашата граница тръгнат хора, големи маси, ние трябва да сме готови да ги спрем и да не ги допускаме до територията на България. Има достатъчно средства, по които можем да ги възпрем и това не са бойни куршуми или снаряди\", категоричен е той. \"Първо да си представим 100 хил. души на КПП, няма как да стане. Второ, границата между България и Турция е защитена с оградно съоражение. На него всички допълнителни инсталации, които се правеха са довършени – сензори, видеонаблюдение, камери за нощно виждане. Наблюдаваме ситуацията на турска територия. В момента, в който се забележат големи групи, да се групират на турска територия, още далеч преди нашата граница, ние ще го знаем.\" подчерта вицепремиерът. \"Основната тежест за охрана на границата, пада на полицията, основно на Гранична полиция, но и армията ще бъде на разположение. Ние ще сме готови да реагираме твърдо, защото няма кой да ни помогне. Докато се намери едно общоевропейско решение, може да бъде късно, за това по-добре да си направим една силна защита на границите.\", допълни Каракачанов. \"Основното притеснение е не толкова, че ще тръгнат кюрдските войски, защото те няма как да минат през кордона на турските войски, да стигнат до Турция и от там да тръгнат към България. Да, има 3 млн. сирийски бежанци, но аз смятам, че Ердоган ги използва като плашило, за да печели европейска подкрепа или най-малкото европейски неутралитет и да печели финансови средства. Той казва открито, че е похарчил 32 милиарда, за да издържа нелегалните емигранти на своята територия, а е получил само 6 млрд. Това си е заявка, дайте ми разликата от 26 млрд. Американската политика е малко рязка спрямо него, включително със заплахите на Доналд Тръмп, че ще унищожи турската икономика.\", обясни той. \"Има две големи опасности, една са тези над 150-200 хил. джихадисти и техните семейства, които кюрдите държат в свои лагери и ги охраняват. Едната опасност е тези хора да се изплъзнат от контрола, една част от тях да се смесят с емигрантите и да дойдат в Европа. Другата опасност е тези хора, като се видят на свобода, да се придвижват към онези райони, които се контролират от т.н. сирийска опозиция и самите те да започнат бойни действия срещу сирийската държава срещу която са воювали. Това означава, че конфликтът може да се възроди отначало.\" \"Наблюдаваме процеси, при които напрежението между Турция и Сирия нараства, не дай боже да прерасне във въоръжен конфликт. Ако Турция се опита да премине обявената от нея 30 км. зона, и се опита да овладее други региони, това може да срещне съпротивата на сирийската армия. От тук е въпросително как ще реагират САЩ, но е ясно как ще реагират руснаците. Така че може да стане наистина \"мътна\" и \"кървава\" както се казва. За това, смятам, че предложението, което беше взето днес е справедливо, въпреки че смятам, че то няма да се случи, тъй като ЕС е доста по-мек от САЩ, не желае да загуби Турция като партньор, от друга страна се страхува, че Ердоган може да пусне нелегални мигранти. От трета страна европейците продължават да се изкушават от идеята, че Турция е голям пазар.\" каза още той.", "date": "2019.10.15", "title": "Каракачанов: България не трябва да бъде \"ястреб\" по отношение на турската политика"}
{"url": "https://www.24chasa.bg/novini/article/7710814", "text": "Холандската полиция откри семейство от 7 души, скрито в мазето на отдалечена селска къща, където, според сведенията, са прекарали години \"в очакване на края на света\", информира АФП. Открит е мъж, за когото се смята, че е баща на семейството, и шест негови деца на възраст между 18 и 25 години близо до село Руйнерволд в северната провинция Дренте. Полицията арестува 58-годишен мъж , но той не е бащата, предава БГНЕС. \"Никога досега не съм срещал нещо подобно\", каза на пресконференция местният кмет Роджър де Грут. \"Полицията започна разследване, след като получи сигнал от загрижен човек за условията на живот на семейството\" и откри хората, каза де Грут. \"Те са живеели изолиран начин на живот\", каза той и добави, че местоживеенето им е било в чифлик през последните девет години. Няколко от децата \"не са били вписани в родовия регистър\" или официално регистрирани. Много въпроси остават без отговор и полицията разследва \"всички сценарии\", добави кметът. Някои от откритите „не са имали представа, че съществуват други хора“, информира местната телевизия. Полицията е била сигнализирана, след като мъж на около 25 години, за когото се смята, че е най-големият син на семейството, влиза в селски бар в неделя вечерта. Разстроеният мъж, немит и облечен със стари дрехи, казва, че \"той не е бил навън“ през последните девет години\", заявява собственикът на бара Крис Вестербек. \"Той каза, че никога не е ходил на училище и изглеждаше много объркан. Говореше по детски\", казва Вестербек. Мъжът му казал, че е избягал и спешно се нуждае от помощ. Тогава съдържателят на бара се обадил на полицията. След разследване полицията открила скрито зад шкаф стълбище, водещо към мазе. В него са се криели мъж, за когото става ясно, че е бащата на семейството, и още петима, за които се смята, че са негови деца.", "date": "2019.10.15", "title": "Семейство чака 9 години края на света в мазе"}
{"url": "https://www.24chasa.bg/novini/article/7710818", "text": "Министрите по европейски въпросите на страните от ЕС трябваше днес в Люксембург да дадат зелена светлина за началото на преговорния процес с двете балкански държави, предаде  . Париж обаче беше категорично против. Други държави като Холандия и Дания настояваха разделянето на двете държави и започването на преговори само със Северна Македония. Разочарованието в Скопие и Тирана е голямо.", "date": "2019.10.15", "title": "Франция блокира старта на преговори за членство в ЕС на Скопие и Тирана"}
{"url": "https://www.24chasa.bg/novini/article/7710825", "text": "България цени високо вашия принос за пълноценното присъствие на страната ни на международната сцена и развитието на двустранните отношения със страните, чиито граждани сте. Това заяви президентът Румен Радев в приветствието си към почетните консули на България зад граница. На срещата в Гербовата зала на „Дондуков“ 2 присъстваха 71 почетни консули, представляващи България в 45 държави. Това съобщиха от прессекретариата на президента. Държавният глава открои защитата на правата и инициативите на българските граждани и общности в чужбина като основен приоритет в работата на почетните консули. По думите му това е особено важно за страните, в които няма българско дипломатическо представителство и където българите могат да разчитат единствено на своите почетни консули. Като важен принос към българската кауза по света Румен Радев определи дейността на почетните консули за икономическите, инвестиционните и търговските връзки, както и за запазването на националните културни и духовни традиции на сънародниците ни зад граница. „Високо ценим подкрепата ви за българските детски градини, училища, дружества и църковни настоятелства, за различните инициативи и прояви на нашите сънародници по български национални поводи“, подчерта Румен Радев. В приветствието си държавният глава открои и провеждането на двустранни форуми, изложения, конференции и други инициативи на почетните консули, които утвърждават позициите на България като надежден и сигурен инвестиционен партньор. „Особено значение отдавам на развитието на културните и образователни връзки между нашите страни. Много от вас помагат пряко на български студенти във вашите държави. Бихме оценили високо усилията да насърчавате и чуждестранни студенти да се обучават в България“, призова още в изказването си президентът Румен Радев.", "date": "2019.10.15", "title": "Радев към почетните БГ консули: Високо ценим вашия принос за присъствието на страната ни на международната сцена"}
{"url": "https://www.24chasa.bg/novini/article/7710869", "text": "Представители на Русия, Украйна и подкрепяните от Москва сепаратисти в Източна Украйна отново не успяха да се споразумеят за изтегляне на войските, предадоха Асошиейтед прес и ТАСС. Участниците в Контактната група за уреждане на ситуацията в Източна Украйна потвърдиха на среща в Минск необходимостта от изпълнение на предишните договорености за изтегляне на войските, но не можаха да определят нов срок за това, каза специалният пратеник на Организацията за сигурност и сътрудничество в Европа (ОССЕ) Мартин Сайдик, предава БТА. Украинският президент Володимир Зеленски се стреми да съживи намиращите се в застой усилия за мир, като настоява за изтегляне на войските и местни избори в Източна Украйна, където конфликтът между украинските правителствени сили и сепаратистите е отнел живота на над 13 000 човека от 2014 г. Зеленски настоява, че изтеглянето на войските и планът за произвеждане на избори са необходими за свикването на среща на върха с лидерите на Русия, Франция и Германия. Украинският президент обаче се сблъсква със силна съпротива от ултранационалистически групи, които определят неговите ходове като капитулация пред Русия, отбелязва Асошиейтед прес.", "date": "2019.10.15", "title": "Русия, Украйна и източноукраинските сепаратисти не можаха да се договорят за изтегляне на войските"}
{"url": "https://www.24chasa.bg/novini/article/7710779", "text": "Йорданка Фандъкова, Мая Манолова, арх. Борислав Игнатов и Ангел Джамбазки осъдиха проявите на расизъм по време на снощния мач между България и Англия. Логично и дебатът за София в \"Референдум\" по БНТ, в който участват четиримата кандидати за кмет на столицата с най-висока подкрепа според социологическите проучвания, започна с темата на деня. Според Фандъкова мястото на националния стадион не е в центъра на София. \"Работим заедно със спортното министерство за избор на терен за нов национален стадион. До момента сме проучили 5 терена. Един от тях, който смятам за най-подходящ, е в \"Люлин\", на запад от околовръстния път, където планираме разширение на метрото. Новият национален стадион ще се изгражда с финансиране от държавата, а не със средства от бюджета на София\", каза Фандъкова. Според Джамбазки у нас трябва да се приложат мерки като лицево разпознаване и налагане на забрана за посещаване на футболни мачове, а местенето на националния стадион не е най-важната тема за града. \"Истинският проблем не е къде се намира стадионът, а в това, че ксенофобията и национализмът, след като влязоха във властта, отидоха и по стадионите. Мерките трябва да се взимат предварително, а не да се действа като опит да се замаже срамът от вчерашните събития\", заяви Манолова. След това кандидатите отговаряха по темата сигурност и дали са нужни повече камери в града. Според Джамбазки са нужни повече камери, осветление и увеличаване на щата на Общинска полиция. Той предлага да се предвидят социални стимули за общинските полицаи като например предоставяне на общинско жилище. Според арх. Игнатов решението е повече полицейско присъствие в кварталите, превенция, дигитализация и обединяване на системите на общината и СДВР. \"Свързахме системите на общината и СДВР преди старта на българското европредседателство. Общинската система за видеонаблюдение има 3000 камери. Вече 80% от училищата и детските градини в София са с видеонаблюдение и продължаваме, докато поставим камери на всяко. Започнахме изграждането на видеонаблюдение в кварталите и и това ще продължи. София беше първата община у нас, която създаде своя общинска полиция\", каза Фандъкова. Манолова пък попита доколко са ефективни камерите, за които са похарчени милиони и даде пример с нарязаната й шатра пред НДК, където има видеонаблюдение, но още не са разкрити извършителите на хулиганската проява. Манолова поиска в знак на солидарност с гражданския кандидат за кмет Борис Бонев да мълчи през останалите 30 секунди от времето й.  Наложи се водещата Добрина Чешмеджиева отново да обясни регламента, по който са избрани участниците в дебата.  На въпрос как ще накарат софиянци да спазват правилата Игнатов и Манолова се обединиха, че личният пример е много важен. Джамбазки настоява за по-високи санкции, а Фандъкова даде пример с бус лентите и дисциплинирането на водачите, след като са поставени камери, които да следят дали шофьорите спазват правилата.  Остри реплики си размениха кандидатите на тема обществени поръчки. Игнатов определи като най-голям проблем на София корупцията. Манолова продължи темата с пример за наложените от МРРБ финансови корекции от 4,2 млн. лв. на общината заради нечестните критерии, които се залагали. Тук обаче Игнатов я контрира, че в комисията по обществените поръчки имало и съветници от БСП.  \"Когато се говори за корупция, трябва да се говори с конкретика, а не да се хвърлят обвинения. За 10 г. привлякохме 4 млрд. европейски средства. Санкциите са заради по-високи критерии, които залагаме, защото не може всеки да дойде в София и да прави каквото си иска\". Очаквайте продължение!  ", "date": "2019.10.15", "title": "Дебатът за София: Фандъкова, Манолова, Джамбазки и Игнатов осъдиха расизма, но не са единодушни къде да е националният стадион"}
{"url": "https://www.24chasa.bg/novini/article/7710576", "text": "Международният валутен фонд (МВФ) повиши прогнозата си за икономическия растеж на Румъния през тази година, но същевременно прогнозира увеличение на инфлацията и на дефицита по текущата сметка, съобщава Аджерпрес, цитирана от БТА. В доклада си \"Перспективи за световната икономика\", публикуван днес, МВФ предвижда, че румънската икономика ще постигне растеж от 4 процента през 2019 г. и 3,5 процента през 2020 г. В прогнозата си от април Фондът очакваше Румъния да отчете растеж от 3,1 процента през тази година и 3 процента през следващата. Международната финансова институция очаква средна годишна инфлация от 4,2 процента през тази година спрямо прогнозираните през пролетта 3,3 процента, а за 2020 г. МВФ очаква инфлация от 3,3 процента спрямо предишната прогноза за 3 процента. МВФ повиши и прогнозата си за дефицита по текущата сметка на Румъния през тази година до 5,5 процента от Брутния вътрешен продукт (БВП), докато през април очакваше стойността да бъде 5,2 процента от БВП. За следващата година Фондът очаква дефицитът по текущата сметка да достигне 5,2 процента от БВП спрямо прогнозираните през пролетта 4,8 процента от БВП.", "date": "2019.10.15", "title": "МВФ очаква Румъния да постигне растеж\nот 4% тази година"}
{"url": "https://www.24chasa.bg/novini/article/7710412", "text": "Засилено полицейско присъствие има пред Националната футболна база в Бояна, съобщи репортер на NOVA за GONG.BG. Около 50-60 служители на реда са влезли в базата. Час по-рано   след  Освен органи на реда, около базата зад Околовръстното шосе в София, има и служители на жандармерията, както и на ГДБОП.  Преглеждат се документи и компютри, но арестувани няма, научи \"24 часа\" от източник в МВР.", "date": "2019.10.15", "title": "Полиция, жандармерия и ГДБОП влязоха във футболната ни централа в Бояна"}
{"url": "https://www.24chasa.bg/novini/article/7710418", "text": "Ако Турция създаде зона за сигурност в Сирия, за да могат семействата, които са били принудени да напуснат Сирия, да се върнат обратно, Унгария с удоволствие ще сътрудничи с Турция, е заявил унгарският министър външните работи и търговията Петер Сиярто в Баку в изявление за унгарска обществена медия, съобщава Анадолската агенция, цитирана от БТА. Сиярто се намира в азербайджанската столица за участие в 7-та среща на върха на Съвета на тюркоезичните републики. Унгария е единствената европейска страна, която участва в качеството си на наблюдател в Съвета. Сиярто е посочил, че Унгария следва политика за оказване подкрепа на бежанците в техните собствени страни и че по тази причина е в интерес на Унгария Турция да може да реши проблема си със сирийските бежанци в Сирия. Турският президент ясно заяви, че те са изхарчили 40 милиарда долара за живеещите в страната 4 милиона бежанци. И той трябва да обяви пред своята общественост до кога може да продължава това положение и да даде отговор. По тази причина той избра да изпрати обратно сирийците в сигурна среда, е заявил Сиярто. Той е подчертал, че Унгария не иска стотици хиляди или милиони бежанци да пристигнат на нейната граница. Ако ни попитат - \"Да изпрати ли Турция обратно бежанците в Сирия или да отвори вратите си и те да дойдат в Европа?\", нашият отговор разбира се, че ще бъде \"Турция да изпрати бежанците обратно в Сирия и да не отваря вратите на Европа за 4 милиона бежанци\", е посочил Сиярто. Анадолската агенция припомня, че в изявление по-рано Сиярто бе изтъкнал, че Унгария дълго е блокирала приемането на съвместната декларация на ЕС във връзка с турската операция в Сирия \"Извор на мира\" и бе заявил, че в Турция има близо 4 милиона нелегални мигранти и бежанци и турците се опитват да ги върнат обратно.", "date": "2019.10.15", "title": "Унгария ще сътрудничи на Турция при бъдеща зона за сигурност в Сирия"}
{"url": "https://www.24chasa.bg/novini/article/7710426", "text": "Премиерът Бойко Борисов инспектира индустриалната зона на Шумен с прочутия джип. В колата с него са и кандидатът за кмет на Шумен и областен координатор на ПП ГЕРБ Любомир Христов, както и финансовият министър Владислав Горанов.  \"С тази магистрала, която стана, вече може и от Варна да идват на работа в нашия град за 40 минути\", каза Христов. \"Едно време комунистите наричаха Запада прогнил, а децата им учеха в Лондон\", каза Борисов. \"Плашиха хората, пускаха листовки в пощенските кутии, а после първи подадоха документи да им се санират блоковете. Останалите хора не можаха\", добави Любомир Христов. Той се похвали с новопостроени предприятия, както и със зала \"Арена Шумен\", която преди дни е спечелила награда. Следващата дестинация на премиера беше шуменският филиал на Медицинския университет във Варна, където той се срещна с ръководството и възпитаниците на учебното заведение. \"Като спорим за заплатите на сестрите, никой не казва, че парите за здравеопазването са малко. Когато за първи път станах премиер беше 2 млрд. бюджетът на Здравната каса. Сега е 5 млрд. Двойно увеличение само за няколко години. Дали народът е 2 пъти по-доволен от 2 пъти по-голям бюджет? Обаче здравеопазването продължава да има недостиг на одобрение\", каза Борисов. \"Там където не са имали тези проблеми на комунизма сега без свян ни взимат медицинските сестри и то със специални програми. Освен по-големи заплати, семействата им осигуряват, а ние като държава инвестираме\", добави той. \"Големите държави трябва да си преосмислят политиката. От съседна Румъния 10 хил. доктори са отишли по Германия и Франция. Целта ни е да можем да си ги задържим тук, правим всичко необходимо. Колкото по-мощна е държавата индустриално, толкова повече пари остават да се вдигнат и образованието, заетостта и други. Моята леля е сестра, и сестра ми е лекар. Като се стъмни те почват работа. Така се спасяват животи\", каза Борисов. \"Видяхте, че за „Фолксваген“ още не е приключила темата\", каза Борисов пред журналисти. Относно проверката в БФС той отбеляза, че \"преди известно време ние говорихме именно за респекта, за чистотата на взимането на съдийски решения, за ненамесата в работата им, за съжаление не се вслушаха\". Операцията беше планирана преди вчерашния мач, уточни премиерът. \"Аз не съм се стремял към оставката на Боби Михайлов. Утре да не каже някой, че се меся във футболния съюз. Ние говорим за респект, за чистотата на взимането на съдийски решения, ненамесата в работата им. Те не се вслушаха и мислеха, че си правим пиар с колегите. Аз исках да съм ги предупредил, за да не може някой от ФИФА да ни прави забележка. Просто съвпаднаха няколко неща заедно, операцията беше планирана много преди вчерашния мач. Не е моя работа да я коментирам, има съдии, тече вече дело. Да си направят необходимото и тогава могат да дойдат да кажем какво може пак да подпомогне държавата. Искам да се разбере ясно. Работата е на футболните хора, ние там не се месим. Аз винаги приемам шефове от футболни централи, за да бъда гостоприемен. Ако се договарят мачове, предупредили сме, че няма да ги търпим. Това е реакцията на дълго време вършена работа. Разпоредих на Захариева да извика английския посланик и да предаде, че не сме съгласни да се слагат флаговете под общ знаменател. Самата Великобритания също имаше проблем с расизма, техните фенове подмятаха банани, не ние сме го измислили това. Срамуваме се, не може да допуснем медии да коментират по този начин България. Има в отборите ни повече цветнокожи отколкото на Острова. В нашия национален отбор има трима тъмнокожи футболисти и в техния също трима, къде има расизъм. Изведнъж излизат и почват да ни дават оценка хора, които са доказани в расизма. Абсолютно сме против расизма, не сме били расисти като нация, ние сме спасили евреите, когато другите са ги горили в пещи. Разделяме ги така нещата, не само кметовете да ме обикалят и да викат \"Направи стадион\". Ще ги направим като има чист и хубав футбол. Сметнете колко зали сме направили. Изтърпяхме 2 дена какво ли не правиха англичаните и не дадохме оценка. Прекрасните ни отношения с Великобритания мисля да ги затворим и те, и ние и никой да не ни нарича животни, тогава се възпаляваме и ние с право\", каза Борисов на излизане от университета. \"Ще задържим сестрите с мощна икономика\", добави премиерът. \"Сигурно е, че кой по-скоро, кой не - сме тука. Моят внук ме пита: \"Кога ще ми дойдеш на гости?\", а аз му казвам: \"Ей, ти си у нас на гости, не аз у вас\", каза Борисов при посещението си на старчески дом в града.                                                                                                                                                                                                                                                                                                                                ", "date": "2019.10.15", "title": "Борисов: Не сме били расисти като нация, ние сме спасили евреите (Видео)"}
{"url": "https://www.24chasa.bg/novini/article/7709251", "text": "Над 88 000 частни предприятия в Китай са допринесли с над 13,9 милиарда юана (1,99 милиарда долара) социални инвестиции за целево намаляване и изкореняване на бедността. Цифрите бяха обявени в понеделник в Пекин на форум за целеви действия за борба с бедността в цялата страна, предава  . До края на юни тези компании също са създали 661 500 работни места и са обучили 941 000 души чрез инвестиране на над 75,4 милиарда юана в различни индустриални сектори, стана ясно още на форума. От октомври 2015 г. правителството на Китай насърчава частният бизнес да се включва в усилията за намаляване на бедността чрез подпомагане на бедните села и домакинства.", "date": "2019.10.15", "title": "Частният бизнес в Китай е инвестирал близо 14 млрд. юана за намаляване и изкореняване на бедността"}
{"url": "https://www.24chasa.bg/novini/article/7710336", "text": "Световната банка ревизира леко нагоре прогнозата си за икономическия растеж в България. Преди няколко месеца международната институция залагаше на ръст от 3% през 2019 г., а сега очакванията са за 3.2%, следвани от забавяне през 2020 г. до 3% и леко ускорение до 3.1% през 2021 г. Това става ясно от есенния доклад \"Миграция и изтичане на мозъци\" за Европа и Централна Азия. Според банката един от рисковете пред относително по-положителната икономическа прогноза е вероятността отговорът за присъединяването на България към ERM II (т.нар. чакалня на еврозоната) и европейския банков съюз да бъде отложен, докато ПИБ и Инвестбанк попълнят капиталовия недостиг, който ЕЦБ откри след проверката на българската банкова система, пише  . \"Не бива да се изключва вероятността от отлагане на влизането в ERM II, докато двете банки не повишат капитала си до необходимите прагове\", посочват от Световната банка. Обявените през юли резултати от цялостната оценка на българската банкова система, направени от ЕЦБ, показаха капиталов недостиг при стрес теста в размер на 263 млн. евро в ПИБ и 52 млн. евро в Инвестбанк. Водещата институция в процеса е Европейската централна банка, откъдето все още няма официален отговор дали България е добре дошла да установи тясно сътрудничество с ЕЦБ (начинът страните, които не са в еврозоната, да се присъединят към банковия съюз).", "date": "2019.10.15", "title": "Световната банка повиши прогнозата си за икономически ръст на България"}
{"url": "https://www.24chasa.bg/novini/article/7710319", "text": "Движението на автомобили в сръбската столица бе блокирано днес в резултат на протестна акция на белградските таксиметрови шофьори, протестиращи против сръбския аналог на услугата Uber - CarGo, съобщи ТАСС, цитирана от БТА. Протестът започна в 14 часа местно време и ще продължи до 17 часа. Общественият транспорт в града не работи, автобусите са паркирани край улиците като шофьорите чакат края на протестната акция, за да продължат работа. Според местните медии един от спрените автобуси е бил подкаран от тийнейджър, който се повозил на него, докато не бил спрян от полицията в другия край на града. В момента в Белград се провежда 141-та асамблея на Интерпарламентарния съюз като обезпечаването на сигурността на делегациите още повече усложнява транспортната ситуация. Президентът на Сърбия Александър Вучич преди малко започна среща с представители на таксиметровите сдружения, които от дни стачкуват. Очаква се съобщение след разговорите, предаде Танюг.", "date": "2019.10.15", "title": "Таксиметрови шофьори блокираха Белград"}
{"url": "https://www.24chasa.bg/novini/article/7710307", "text": "Управителният съвет на БНБ разреши днес преобразуването на \"Банка Пиреос България\" АД чрез вливане по реда на чл. 262 от Търговския закон в \"Юробанк България\" АД, съобщиха от Централната банка. След преобразуването \"Юробанк България\" АД става универсален правоприемник на \"Банка Пиреос България\" АД, която се прекратява без ликвидация, се уточнява в съобщението.", "date": "2019.10.15", "title": "БНБ разреши преобразуването на \"Банка Пиреос България\" в \"Юробанк България\""}
{"url": "https://www.24chasa.bg/novini/article/7710337", "text": "По последна информация МВР не пуска Джок, а му прави обиск на вещите, за да му конфискува паспорта, написа адвокатът на австралиеца Калин Ангелов във Фейсбук преди минути.  По-рано днес австралийски дипломати влязоха в центъра за чужденци в Бусманци, където от 20 септември е Полфрийман. Предполага се, че те са му занесли документите. Много репортери са се събрали пред центъра в очакване на Полфрийман.", "date": "2019.10.15", "title": "Адвокатът на Полфрийман: Обискират вещите на Джок, за да конфискуват паспорта му"}
{"url": "https://www.24chasa.bg/novini/article/7710342", "text": "Заместник-министърът на здравеопазването в Северна Македония Асим Муса заяви днес, че ще подаде оставка, след като видеозапис, показващ как той взима подкуп бе публикуван в няколко медии, съобщи МИА, цитирана от БТА. Реших да се оттегля като заместник-министър на здравеопазването и да изчистя това петно от името си от този устроен капан срещу мен лично и срещу моята професия, заяви Муса на пресконференция. На видеото се вижда как Муса взима подкуп от пациент от Албания, за да организира за него операция в болница в Струга. Прокурорите в Струга започнаха разследване с цел изясняване на фактите.", "date": "2019.10.15", "title": "Заместник-министър в Северна Македония подаде оставка, след като бе заснет да взима подкуп"}
{"url": "https://www.24chasa.bg/novini/article/7710341", "text": "„През следващите години акцентът на инвестициите ще бъде в Северна България, тъй като се допусна диспопорция с Южна” – заяви в Добрич вицепремиерът Томислав Дончев. „Това ниво на производство не ни удовлетворява, затова трябва да скъсаме с ишлемето и правим принадена стойност” – добави още той. Вицепремиерът уточни, че сегашният програмен период реално продължава до 2023 г. Около 7-8 процента от публичните разходи са европейските средства – добави той. Според него, има проблем общините да сътрудничат помежду си за големи проекти, нещо, което не е факт досега. „В момента се пишат програмите за следващия програмен период, който започва от 2021 г. Ше акцентираме върху образование, наука, иновации. Мислим да създадем специализирана структура от специалисти от министерствата на образованието и на икономиката, която да върши това” – обяви още Т.Дончев. Вицепремиерът беше в Добрич по покана на кандидата на ГЕРБ за кмет Надежда Петкова.", "date": "2019.10.15", "title": "Томислав Дончев: Трябва да скъсаме с ишлемето в производството"}
{"url": "https://www.24chasa.bg/novini/article/7710413", "text": "Британският външен министър Доминик Рааб потвърди днес, че Великобритания спира издаването на лицензи за продажби на оръжия на Турция, предаде ДПА. \"От самото начало британското правителство предупреди Турция да не предприема тази военна операция, която, както се опасявахме, сериозно разклати стабилността и сигурността на региона\", каза Рааб пред британския парламент, предава БТА. Офанзивата \"създава опасност от влошаване на хуманитарната криза и увеличаване на страданието на милиони бежанци\" и пречи на международните усилия в борбата срещу терористичната организация \"Ислямска държава\", изтъкна британският външен министър. Генералният секретар на НАТО Йенс Столтенберг, който се срещна в Лондон с британския премиер Борис Джонсън, заяви днес, че е \"дълбоко разтревожен от последиците\" на турската офанзива в Северна Сирия. Столтенберг подчерта, че е изключително важно международната общност да не излага на опасност постигнатите успехи в борбата с \"Ислямска държава\".", "date": "2019.10.15", "title": "Великобритания потвърди: Спираме издаването на лицензи за продажби на оръжия на Турция"}
{"url": "https://www.24chasa.bg/novini/article/7710398", "text": "Черна гора въведе забрана за работа в неделя на търговските обекти и първата неработна неделя ще бъде на 20 октомври, съобщиха черногорските медии. Дирекцията за инспекция напомни забраната да се спазва, тъй като в противен случай, който отвори магазина си в неделя, ще трябва да плати глоба от 1000 до 10 000 евро, предава БТА. Възможно е и трайно затваряне на обекта. ", "date": "2019.10.15", "title": "Магазините в Черна гора със забрана да работят в неделя, иначе глоба до 10 000 евро"}
{"url": "https://www.24chasa.bg/novini/article/7710440", "text": "Редовното правителствено заседание ще се проведе както обикновено – в сряда, 16 октомври, от 10 часа при следния предварителен дневен ред: Внася: министърът на икономиката Внася: заместник министър-председателят по правосъдната реформа и министър на външните работи Внася: министърът на финансите Внася: министърът на образованието и науката Внася: министърът на труда и социалната политика Внася: министърът на земеделието, храните и горите Внася: министърът на финансите Внася: министърът на транспорта, информационните технологии и съобщенията Внася: министърът на регионалното развитие и благоустройството Внася: министърът на регионалното развитие и благоустройството Внася: заместник министър-председателят по правосъдната реформа и министър на външните работи Внася: заместник министър-председателят по обществения ред и сигурността и министър на отбраната Внася: министърът на земеделието, храните и горите Внася: министърът на икономиката Внася: министърът на околната среда и водите Внася: министърът на икономиката Внася: министърът на здравеопазването Внасят: министърът на здравеопазването министърът на труда и социалната политика", "date": "2019.10.15", "title": "Вижте какво решава Министерският съвет утре"}
{"url": "https://www.24chasa.bg/novini/article/7710447", "text": "Международният валутен фонд прогнозира увеличение на БВП на Турция с 0,2 процента през тази година, съобщи ТАСС, като се позовава на доклада на организацията \"Перспективи за световната икономика\", разпространен днес. През април МВФ прогнозираше спад на БВП на страната с 2,5 процента през 2019 г., предава БТА. МВФ е повишил и прогнозата си за увеличение на БВП на Турция през 2020 г. - от 2,5 процента, според прогнозата през април, на 3 процента. По-рано Европейската банка за възстановяване и развитие публикува прогноза, според която БВП на Турция през 2019 г. ще намалее с 1 процент, при положение че през ноември експерти на банката прогнозираха увеличение с 1 процент. Но според експертите на банката тази криза няма да се задълбочи и през 2020 г. икономиката на Турция се очаква да отбележи ръст от 2,5 процента.", "date": "2019.10.15", "title": "Международният валутен фонд прогнозира увеличение с 0,2% на БВП на Турция през 2019 г."}
{"url": "https://www.24chasa.bg/novini/article/7710463", "text": "Строителните проекти в София ще бъдат провал, докато Столична община се държи като опонент на строителния бранш. Това отношение трябва да се промени. Това каза лидерът на БСП – София и водач на листата за общински съветници Калоян Паргов на среща с ръководството на Камарата на строителите в България в лицето на инж. Илиян Терзиев и инж. Любомир Качамаков. На срещата присъстваха и кандидатите за общински съветници Милка Христова, Иван Таков, Валентина Узунова и арх. Тихомира Костова, както и арх. Стефан Стефанов - кандидат за кмет на район “Младост”, подкрепен от БСП. Участиниците в събитието обсъдиха множество теми, важни както за строителния бранш в София, така и за бъдещето на Столична община. Участниците в срещата се обединиха около това, че бъдещето на строителството е в цифровизацията на процеса - още от заданието до последния етап. “Благодаря за поканата на господин Терзиев. Тази среща е част от постоянната комуникация и диалог, които има между Камарата на строителите в София и Градската организация на БСП“, това каза в началото на срещата Калоян Паргов. “От печално известния ремонт на ул. „Граф Игнатиев”, трябва всички да си извлечем поуки. И ние политиците и вие строителите, както и гражданите, които дават оценка на работата ни, че най-важното е качеството“, посочи Паргов. Той бе категоричен, че проблемите трябва да се решават системно, а не по пожарникарски, когато възникне кризисна сигуация . Лидерът на столичните социалисти изрази безпокойство от начина, по който се води кампанията – с внушения, че ако БСП участва в управлението, строителният бизнес ще блокира и ще остане без работа. “Трябва да е ясно, че когато БСП е в управлението продължава да се строи и няма да се спират проекти’’, категоричен бе Калоян Паргов. Той акцентира върху това, трябва да стане ясно, че вината в несвършената работа и некачествените изпълнения не е в строителния бранш, а във възложителят в лицето на Столична община. Сега отговорността в момента е размита между проектанта, надзора и строителя. Тази порочна практика трябва да бъде прекратена. Калоян Паргов е убеден, че качеството е най-важно. “Най-големият проблем на общината е поддръжката, не трябва да се забравя това, добави той – Хората дават оценка и ако са доволни, това означава, че всички сме си свършили добре работата’’, убеден е Калоян Паргов. “Ние търсим партньорство с вас, което се основава на правила и ред, не на приятелски отношения и ходатайства. Партньорите трябва заедно да защитават реда и правилата, по които са установени отношенията им. Със своите действия до момента Столична община постигна точно това - дискредитира цял отрасъл. Ние предлагаме нови отношения и нови правила на работа”, категоричен бе председателят на БСП - София. Той се ангажира с промяна на текстове в Наредба №1 за обществения ред, които гласят, че всяка строително-монтажна дейност, включително и боядисването, произвежда шум. „Това е недомислица, която трябва да се промени“, заяви Калоян Паргов. Милка Христова коментира и силно дискриминационните и завишени критерии, които залягат в обществените поръчки. “Много е лесно да се заложи предизвестения победител. Трябва браншът да участва при разработването на методиката и условията за участие и класиране. Да се спре с фаворизирането на едни или други фирми. Партньорството трябва да е с всички, а не да има превилегировани фирми’’, обясни Христова. “Конкуретноспосбността на строителния бранш в страната, базирана на качество, технолигии и квалифицирана работна ръка, ще доведе до конкурентноспособност на българските строители на европейския пазар’. Това е голямата цел“, изтъкна Калоян Паргов. Кандидатите за общински съветници на БСП и представителите на Строителната камара бяха еднодушни, че много често има неясни задания, лиспа на компететност, както и рязка смяна на условията по време на процедурата, което е свообразен съвременен модел за изнудване, а не на партньорски отношения. “Трябва нов подход, нова философия. Качеството е основно. Трябва гражданите да са доволни, това е гаранцията за добре свършена работа’’, категоричен е Калоян Паргов. Иван Таков, който е и кандидат за кмет на район “Възраждане'” уточни, че от БСП никога не са обвинявали строителите. “Бил съм и проектант, бил съм и изпълнител, бил съм и в администрацията. Всяка гледна точка е различна, трябва да има диалог и разбиране’’, заяви арх. Стефан Стефанов. Валя Узунова предложи да се проведе кампания за обучение на хората, които искат да работят в строителния брънш и това да стане с Столична община. “Проблемът с кадрите е сериозен, не може да има хора, които работят без документи или практическо обучение. Трябва да се инвестира в това’’, посочи Узунова. “Проблемът е заложен още в заданието. За да си изпълнят добре работата строителите, проектът трябва да е качествен. Почти не се поръчват работни проекти, в Германия не е така’’, каза арх. Тихомира Костова.", "date": "2019.10.15", "title": "Калоян Паргов: Столична община се държи като опонент на строителния бранш. Това трябва да се промени"}
{"url": "https://www.24chasa.bg/novini/article/7710458", "text": "Само свободни и независими от политическо и икономическо влияние медии могат да се противопоставят на опасни процеси, които застрашават демокрацията. Това заяви президентът Румен Радев на среща с генералния директор на „Дойче веле“ Петер Лимбург, който е на посещение в България. В срещата на „Дондуков“ 2 участва и посланикът на Германия у нас Кристоф Айххорн, съобщават от пресекретариата на президента. Двамата обсъдиха методите за гарантиране на финансовата и политическа независимост на медиите, в това число и формирането на бюджетите на обществените медии, предизвикателствата пред професионалните журналистически стандарти в конкурентната среда на социалните мрежи, както и насърчаването на медийната грамотност на аудиторията. „Нуждаем се от ясни и прозрачни критерии за финансиране особено що се касае до парите от европейски програми“, заяви държавният глава. Румен Радев и Петер Лимбург бяха единодушни, че плуралистичната медийна среда е не само стълб на демокрацията, но и е част от добрия облик на всяка една страна. Петер Лимбург запозна президента с дейността на германската медия, финансирането й, както и с нейни инициативи. Представена беше работата на академия „Дойче веле“, свързана с развитието на медийната грамотност и борбата с фалшивите новини. Дойче веле излъчва на 30 езика и достига до аудитория от 197 милиона хора седмично чрез съдържание, разпространявано по телевизия, радио и интернет.", "date": "2019.10.15", "title": "Румен Радев: Само свободните медии помагат на демокрацията"}
{"url": "https://www.24chasa.bg/novini/article/7710386", "text": "„Готови сме с проекта за изграждане на нов парк и храм-паметник за загиналите войни в Първата световна война в район „Оборище“. Това е идея, по която започнахме работа преди година и половина заедно с ген. Груди Ангелов, началник на Военната академия „Г. С. Раковски“. След като отворихме за граждани парка на Военна академия сега ще успеем да го разширим с достъп и от ул. „Черковна“, каза Йорданка Фандъкова, кандидат за кмет на София. До края на годината теренът ще е подготвен за строителство. Това съобщиха от пресцентъра на ПП ГЕРБ. Стартира инициатива за набиране на дарителски средства за изграждане на храм-паметника, който ще носи името „Св. Георги“. Преди година българският патриарх Неофит благослови делото и наименуването на храма. За изграждането на храм-паметника е създаден инициативен комитет „Единение“. „Българските войници и офицери, защитавали България с живота си, са ни оставили този завет – да се обединяваме. Само заедно можем да бъдем силни и да вървим напред“, каза Фандъкова, която е и съпредседател на инициативния комитет. На събитието днес присъстваха ген. Груди Ангелов, ген. Константин Попов - съпредседател на инициативния комитет и председател на военната комисия в Народното събрание, както и внучката на полковник Борис Дрангов – Райна Дрангова. Проектът на парка и храм-паметника е изработен от арх. Стоимен Демерджиев, а идеята е на покойния Красимир Узунов. „Вече е обявен и конкурсът за изграждане на Мемориал на загиналите войници от Първи и Шести софийски пехотни полкове“, каза Фандъкова.", "date": "2019.10.15", "title": "Нов парк и храм-паметник на загиналите в Първата световна война изграждат в район \"Оборище\""}
{"url": "https://www.24chasa.bg/novini/article/7708285", "text": "Абитуриентът от математическата гимназия “Акад. Кирил Попов” в Пловдив Димитър Чакъров е сред петимата ученици от цял свят, отличени за научен проект от Масачузетския технологичен институт (MIT) в САЩ. През м.г. институтът оглави за седми пореден път рейтинга на най-елитните висши училища на планетата в британска класация, изпреварвайки дори “Харвард”. В американския институт 18-годишният българин попада, след като у нас получава сертификат за разработка в областта на криптографията  “В МIT пристигнахме 80 ученици - 50 от Щатите и 30 от различни държави. Първата седмица слушахме лекции, а през следващите пет работихме по конкретни задачи. Моята бе обобщение на хипотезата на известния математик Емил Артин за примитивните корени”, разказва Димитър. За негов ментор бил определен китаец, докторант в института. Двамата изгубили 10 дни, докато се занимавали с компонент на въпросната хипотеза, за който впоследствие се оказало, че вече е направено обобщение от други математици. “Супервайзърите ни - двама професори, се притесниха от този факт, но за малкото ни останало време ние обяснява пловдивчанинът. Оценяването на разработките било на два етапа. В първия всичките 80 ученици направили презентации на това, върху което са работили. От тях комисия от водещи професори от Масачузетския технологичен институт, от “Харвард” и други университети избрала за втория кръг 10-те най-добри. Сред тях бил и проектът на Димитър Чакъров. Той го представил пред пълна зала от 150 души. Презентацията му впечатлила журито, което го класирало в топ 5. Спонсорът на програмата връчил чекове от по 1000 долара на Чакъров и другите деветима ученици. Димитър възхитил присъстващите и с добър английски. Започнал да го учи активно от 6-и клас. По думите му за усвояването на езика много му помогнало това, че информацията, която ползва за разработките си, е на английски. Димитър е и сред наградените българи за научни постижения. На 7 октомври т.г. той Румен Радев на тържествена церемония в Гербовата зала. Възпитаникът на пловдивската математическа гимназия е отличен за дебютен пробив в компютърните технологии - за проекта му в сферата на криптографията. “Поздравления за успеха. Продължавай в същия дух”, му казал президентът. Дванадесетокласникът твърди, че наградите не са цел за него, а формалност, оценка за добра работа. “За мен по-важното е да постигам целите си”, добавя Димитър. Най-близката, която си е поставил, е да усъвършенства проекта си от Масачузетския технологичен институт. Мечтата му е в бъдеще да реши някоя от седемте нерешени задачи на хилядолетието. Сред тях е Римановата хипотеза. Тя е присъствала и в разработката на ученика в MIT. “Виждам реализацията си в математиката. Желанието ми е да следвам в чужбина, за да се запозная с големите умове в тази наука там”, посочва младежът. По думите му математиката е предизвикателство и винаги има трудни задачи. Веднъж се мъчил върху една цяла седмица, но в крайна сметка стигнал до отговора. Дванадесетокласникът твърди, че все пак му остава време да се занимава и с други неща - като повечето свои връстници гледа и английски сериали. Запален е по художествената и философската литература. Книгата, която в последно време му е направила най-силно впечатление, е “Кафка на плажа” от Харуки Мураками. “Митко е един от лидерите на випуска си. Познавам го от 11-годишен, когато започна да учи в математическата гимназия. От малък имаше страхотен потенциал”, коментира класният му ръководител Васил Симеонов. Той наблюдавал развитието на будното момче и бил впечатлен от факта, че за него е важно не колко точки има от някое състезание, а по какъв начин се решава дадената задача и какво обобщение може да се направи. По думите на преподавателя Димитър нямал никакви затруднения и с другите предмети в училище. “Обикновено такива изявени деца срещат проблеми с общуването, но при Митко не е така. Разбира се със съучениците си, те му вярват, един отбор са”, посочва Симеонов. “В последните 2 г. той направи нещо много полезно за себе си и останалите. по какъв начин се пишат реферати, как да си изберат тема и да я защитят с доказателства”, посочва класният. Така Димитър успял да си извоюва авторитет сред децата в долните класове. Те дори гледали на него като на учител. Васил Симеонов разкрива, че в Масачузетския университет толкова харесали младежа, че сериозни преподаватели го канели да продължи образованието си там и да работи с тях. “Димитър е изключително интелигентен и скромен. Пълен е с енергия и идеи. Гордеем се, че е наш ученик. Сигурни сме, че ще прослави името на България”, заяви директорът на математическата гимназия Веселина Карапеева. Родителите на момчето се радват на успехите му. Той е единственото им дете. Способностите му на математик забелязали, когато бил в 4-и клас. “Митко не само се труди много, но притежава и талант. С баща му го подкрепяме в решенията, които сам взема. Винаги досега са били правилни”, казва майката Росица Чакърова, която е инженер-технолог по образование. По думите ѝ синът ѝ се държи необичайно зряло за възрастта си и неведнъж имала Според нея за израстването му е помогнало и това, че много чете - както българска, така и чужда литература. “Насърчавали сме го да ходи на състезания, за давиди на какво ниво е. Винаги, когато съм го изпращала, съм му казвала: “Напред и нагоре!” И той го прави”, казва майката.", "date": "2019.10.15", "title": "Ученик от Пловдив в  топ 5 на Масачузетския  технологичен институт"}
{"url": "https://www.24chasa.bg/novini/article/7710480", "text": "Премиерът на Северна Македония Зоран Заев заяви днес, че е постигнато споразумение с работодатели и профсъюзи за увеличение на минималната месечна заплата от 12 507 македонски денари /203 евро/ на 14 500 македонски денари /236 евро/, предаде МИА, цитирана от БТА. Увеличихме месечната заплата с 3 500 македонски денара /57 евро/ през 2017 г. и сега добавяме 2 000 денара / 23 евро/ към сумата, заяви Заев на пресконференция. Той изрази надежда, че целта минималната заплата в страната да бъде 16 000 денара /260 евро/, а средната 30 000 денара /488 евро/, ще бъде постигната до края на мандата на правителството.", "date": "2019.10.15", "title": "Зоран Заев: Минималната заплата в Северна Македония\nще нарасне"}
{"url": "https://www.24chasa.bg/novini/article/7709860", "text": "Санкциите, наложени от САЩ заради военната операция в Сирия, не бяха нещо неочаквано за Турция, каза днес председателят на турския парламент Мустафа Шентоп пред журналисти в Белград, цитиран от ТАСС. \"В това няма нищо неочаквано, защото вече бе обсъждано в САЩ. Те мислят, че могат да управляват международната политика като въвеждат санкции, но не са прави. Санкциите не са начин за постигане на резултати в международната политика, като гледаме световния опит\", каза Шентоп, предава БТА. Той добави, че в крайна сметка санкциите укрепват страните, на които са наложени, и \"Турция няма да бъде изключение\". Американският министър на финансите Стивън Мнучин съобщи по-рано, че министерството налага икономически санкции на турските министерства на отбраната и енергетиката в отговор на военната операция в Сирия. Санкции са наложени и на турските министри на енергетиката, на отбраната и на вътрешните работи, чиито авоари в САЩ са замразени и международните им доларови трансакции са блокирани. Санкциите са обявени с указ на президента, предвиждащ също забрана за достъп до територията на САЩ на санкционираните личности.", "date": "2019.10.15", "title": "Санкциите на САЩ бяха очаквани за Турция"}
{"url": "https://www.24chasa.bg/novini/article/7709882", "text": "В момента цените, по които страната ни купува газ по дългосрочния си договор с руската компания „Газпром“, са два пъти по-високи в сравнение с тези на борсата в Австрия. Тези данни обяви председателят на Балканската и Черноморска петролна асоциация Валентин Кънев, предаде  . „Цените, по които България внася по дългосрочните договори, в които цената на газа се определя по формула, в която е свързан с цената на нефта, при която цената на хъбовете се определя търсенето и предлагането и от конкуренцията. В последно време имаше излишъци от газ и намалено потребление, което повлия в посока на намаляване цените на газа на хъбовете на Запад“. За разлика от газа, цените на бензина и дизела у нас са най-ниските в Евросъюза, посочи Светослав Бенчев от Българската петролна и газова асоциация. Те ще останат на сегашните си нива поне до края на годината.", "date": "2019.10.15", "title": "Цените на руския газ за България са два пъти по-високи от тези на борсата в Австрия"}
{"url": "https://www.24chasa.bg/novini/article/7709889", "text": "За пожар в магазин за хранителни стоки в село Дъбрава, област Добрич, е получено съобщение на 14 октомври, около 03:30 ч. – съобщават от Областната дирекция на МВР-Добрич. Огънят е унищожил търговската част на обекта. По случая е образувано досъдебно производство.                                                                                                                                                                                                                                                                                                                                ", "date": "2019.10.15", "title": "Изгоря магазин в добричкото село Дъбрава"}
{"url": "https://www.24chasa.bg/novini/article/7709930", "text": "Агенция Ройтерс цитира члена на надзорния съвет на \"Фолксваген\" Щефан Вейл, който е и министър-председател на Долна Саксония (където е базирано седалището на производителя на автомобили) да казва, че той не може да си представи, че компанията ще направи инвестицията в Турция предвид настоящите обстоятелства, предава  . Долна Саксония има влиятелен глас във \"Фолксваген\", тъй като притежава дял от 20%. \"Оставам с впечатлението, че моето мнение се споделя от още няколко души в надзорния съвет“, посочи г-н Вейл и добави, че тази тема ще бъде обсъдена на следващото заседание на надзорния съвет в средата на ноември. \"Силно се надявам да се върнем в ситуация, в която турският президент осъзнава, че е тръгнал по много опасен път и посоката трябва спешно да бъде променена“, подчерта той. Според агенция ДПА пък мнозина смятат, че в този момент България може да замени Турция в плана за изграждането на новия автомобилен завод. Германският канцлер Ангела Меркел посочи в неделя, че тя е казала на турския президент Реджеп Ердоган, че военната офанзива в Сирия трябва да бъде прекратена, защото рискува тя да доведе до хуманитарна криза. В понеделник страните на Европейския съюз осъдиха турските военни действия в Сирия, докато президентът на САЩ Доналд Тръмп наложи санкции срещу Анкара.", "date": "2019.10.15", "title": "Няколко души от Надзорния съвет на \"Фолксваген\" против заводът да е в Турция"}
{"url": "https://www.24chasa.bg/novini/article/7709925", "text": "Проблемът, поставен пред Испания от движението за независимост на Каталуня, няма да изчезне с осъждането на деветима сепаратистки лидери. Това заяви днес външният министър на Испания, който призова за диалог в рамките на конституцията, предаде Ройтерс, цитирана от БТА. Вчера испанският Върховен съд издаде присъди от 9 до 13 години затвор срещу каталунски политици заради участието им в неуспелия референдум за независимост на областта през 2017 г. По този повод Борел каза пред репортери: \"Вчера, днес и утре това си остава политически проблем, който трябва да бъде решен\". По думите му не е работа на съдиите да решават политически проблеми. Министърът заяви, че лидерите на движението за независимост на Каталуня са проявили \"тоталитарен подход\", като са пренебрегнали мнението на онези, които искат областта да остане част от Испания. Според допитване от юли 48,3 на сто от каталунците са против отделянето, а 44 процента го подкрепят. Регионалният каталунски ръководител Ким Тора заяви днес, че неговата администрация ще продължи да отстоява правото на самоопределение на Каталуня. На пресконференция пред чуждестранни медии Тора каза, че вчерашните присъди са нарушили различни свободи, които допреди това са били смятани за гарантирани. \"Референдумът е най-положителното решение като опит за излизането от това положение\", заяви той в отговор на въпроси какво предлага централното правителство в Мадрид. Заради протестна демонстрация срещу присъдите вчера на барселонското летище \"Ел Прат\" бяха отменени и отложени 110 полета и на сградата бяха нанесени леки повреди, каза днес говорител на летищния оператор \"Аена\". Днес ситуацията е спокойна, но 45 полета са отменени като последица от събитията от понеделник. Властите съобщиха, че трима души са били задържани по време на протестите, продължили до късно през нощта, предаде Асошиейтед прес. Пострадали са над 170 човека, сред които около 40 полицаи.", "date": "2019.10.15", "title": "Испанският външен министър: Проблемът \"Каталуня\" не се решава с присъди"}
{"url": "https://www.24chasa.bg/novini/article/7709951", "text": "На тези избори жребият ни определи да сме с номер 55, което означава, че ДПС ще има най-малко 55 общини, каза председателят на ДПС Мустафа Карадайъ на предизборна среща в Стамболово. На нея бяха представени кандидатите за кметове на кметства и общински съветници и кандидата за кмет на община Стамболово Аднан Йълдъз. Мустафа Карадайъ каза, че ДПС разширява влиянието си в местната власт и географията на своето присъствие. Така ще бъде и на тези избори, каза още той. В ДПС щафетата се предава от поколение на поколение. Понякога ще бъдем кметове, понякога народни представители и понякога в ръководството на партията, но дойде ли време ще предадем щафетата на следващото поколение, това се случва единствено в ДПС. Това ни е посланието към бъдещият кмет и всички общински съветници, каза още Карадайъ. ДПС винаги е била близо до хората и винаги се е грижила за своите избиратели, обяви председателят. Дори, когато сме в опозиция виждаме нашите кметове какво отчитат с подкрепата на ДПС. В последните 30 години ДПС е показала модела на заедността, толерантността и Българския етнически модел. Затова ДПС ще продължава да бъде още 300 години основната сила в нашата Родина, каза още той. Карадайъ каза, че от община Стамболово трябва да дадем ясен и мощен сигнал към София и Брюксел. Тези грозни процеси, които се случват в България като езика на омразата, противопоставянето и разделението, което виждаме в НС, властта и медиите. Нейното грозно проявление по време на избори не бива да продължава повече и ние няма да го позволим, обяви лидерът. За 30 години ние доказахме, че ние сме пазителите на целостта, стабилността, сигурността и мира в нашата страна, заяви той. Когато става въпрос за интереса на нашата държава ние може да подкрепим някое правителство, но когато сигурността и стабилността на нашата Родина изисква ние можем да свалим всяка една власт, бе категоричен Карадайъ. Мустафа Карадайъ каза, че грозните процеси, които се случват в последните дни са резултат от това, което предупреждавахме премиера, правителството и президента. Призовавахме ги да реагират на случващото се в НС, но ГЕРБ и БСП влязоха в полето на национализма и заедно с националистите се състезават кой по-голям националист е. Оттам идва този резултат, който днес виждаме, обяви той. Карадайъ каза, че почетният председател на ДПС д-р Ахмед Доган говори за отворено управление. От медиите ние говорим за включването на свободните и активни граждани във формирането на решения и контрола върху реализацията на тези решения. През изминалия мандат ние тествахме този модел в 3-4 наши общини и даде добър резултат, обяви още Карадайъ. След 27 октомври моделът на отворено управление ще бъде приложен най-малко в 55 общини, които ще имат кметовете от ДПС, заключи лидерът на ДПС. Зам.-председателят на ПГ на ДПС Йордан Цонев каза, че само в ДПС щафетата се предава от поколение на поколение. Така ни показа и д-р Ахмед Доган през 2012г., когато цялата партия не искаше да го пусне, но той каза, че е време да дадем път на младите и сам даде пример. Ето го този пример в действие, добави той. Това е ДПС като организационна структура, като пример и разбиране за властта, че властта е за хората, идва от хората и служи на хората, каза още Цонев. Много пъти д-р Ахмед Доган е казвал, че Българският етнически модел е моделът, който още Левски ни е завещал и затова на ДПС му отива девиза на Левски да е девиза на ДПС: „В чистата и свята република България ще живеем всички заедно – българи, турци, арменци, роми и всички останали етноси“, обяви Йордан Цонев. На предизборната среща присъстваха и евродепутатът Атидже Алиева-Вели, областният председател на ДПС Хасково Ерджан Юсуф и бившият народен представител Мехмед Атаман.", "date": "2019.10.15", "title": "Мустафа Карадайъ от Стамболово: Ще приложим модела на д-р Доган за отворено управление в поне 55 общини!"}
{"url": "https://www.24chasa.bg/novini/article/7709233", "text": "Дъщерно дружество на Китайската национална група за химично инженерство (China National Chemical Engineering (Group) Co. Ltd.; CNCEC) подписа споразумение с руска компания за изграждане на завод за преработка на природен газ и производство на химикали в малък град, близо до руската брегова линия на Финландския залив, съобщава  . Под сделката, която е на стойност около 12 милиарда евро, сложиха подписи ръководителите на China National Chemical Engineering No. 7 Construction Company Limited (обикновено наричана CC-7) и Балтийския химически комплекс, се казва в информация на CNCEC до Шанхайската фондова борса. Проектът трябва да бъде завършен в рамките на пет години. Балтийски химически комплекс е дъщерна компания на „РусГазДобича\" (RusGazDobycha), вертикално интегрирана компания в рамките на руския газов пазар, занимаваща се с добив, транспорт и преработка на природен гад.", "date": "2019.10.15", "title": "Китайска компания ще строи завод за преработка на природен газ в Русия"}
{"url": "https://www.24chasa.bg/novini/article/7709948", "text": "Завишени нива на атмосферните замърсители - като азотни оксиди и фини прахови частици, са регистрирани тази сутрин в Русе от автоматичната станция \"Възраждане\". Това съобщиха от Регионалната инспекция по околната среда и водите в града. От там уточняват, че не са превишени средночасовите и средноденонощните им норми. В периода от 6,00 до 8,00 часа тази сутрин е установено повишаване нивата на фини прахови частици 2,5 микрона, но за този замърсител има определена само средногодишна норма от 25 микрограма на кубичен метър. От екоинспекцията обясняват, че оплакванията за неприятни миризми в последните седмици се дължат на традиционни земеделски и битови практики в сезона. Съчетано с настъпващата есен и мъглите по поречието на големите водните обекти се създава предпоставка за недобро разсейване и задържане на атмосферните замърсители над приземните слоеве, какъвто е случаят от тази сутрин.", "date": "2019.10.15", "title": "Отчетоха високи нива на мръсен въздух в Русе"}
{"url": "https://www.24chasa.bg/novini/article/7709873", "text": "Районен съд -  Дупница, под председателството на съдия Ели Скоклева, призна подсъдимия Г.Д.Г. за виновен в умишлен палеж на къща с гараж в Кочериново и му наложи наказание- една година и три месеца затвор при първоначален \"общ\" режим на изтърпяване. На 19 юли 2015 г. Г. Г. е запалил еднофамилна, едноетажна къща с гараж в  Кочериново, на стойност 24 464 лв. Съдът призна Г.Д.Г. за невинен в това, че с цел да осуети изпълнението на съдебно решение по гражданско дело, е повредил вещ, за която се отнася това решение - едноетажна жилищна сграда, която с посоченото съдебно решение е била предоставена за ползване на К.Д., след прекратяване на брака й с Г.Д.Г. през месец юли 2014 г. РС- Дупница признава за невинен подсъдимия по повдигнатите му обвинения за непристойни действия, грубо нарушаващи обществения ред и изразяващи явно неуважение към обществото, за това, че противозаконно е пречил на органи на властта - служители на МВР да изпълнят задълженията си по опазване на обществения ред, задържане и обезвреждане на извършители на престъпления, осигуряване на пожарна безопасност и защита при пожари, както и за това, че съзнателно не е изпълнил задължението си за изплащане на месечна издръжка на непълнолетното си дете, в размер на повече от две месечни вноски, от юли 2014 до юли 2015 г. Присъдата може да се обжалва и протестира пред КОС в 15-дневен срок.", "date": "2019.10.15", "title": "15 месеца ще лежи в затвора мъж, запалил къщата на бившата си жена"}
{"url": "https://www.24chasa.bg/novini/article/7709924", "text": "Равнището на регистрираната безработица в страната се запазва и през септември, като отчетената стойност от 5.3 процента остава непроменена вече трети пореден месец. На годишна база, спрямо същия период на 2018 г., административната статистика на Агенцията по заетостта (АЗ) сочи понижение от 0.3 процентни пункта, съобщи пресцентърът на АЗ във вторник. В края на месеца регистрираните безработни в бюрата по труда са общо 172 781, като се увеличават минимално спрямо август. В сравнение със септември 2018 г. те са с 11 065 по-малко. Новорегистрираните безработни през септември са 26 662, като от тях 1652 са били неактивни, т.е. не са били нито заети, нито учащи, и не са търсили работа. Информационни събития, трудови борси, срещи на трудовите посредници с младежи, завършващи средно или висше образование, мобилни бюра по труда са част от изпълняваните нови инициативи и изнесени услуги на АЗ. Дейността на бюрата по труда продължава да обхваща все повече заети, учащи и пенсионери, сред които работодателите също разчитат да намерят своите кадри. Нови 1168 души от тези групи са регистрирани през месеца като търсещи работа. Постъпилите на работа безработни през септември са 18 881, като 92.3 на сто от тях са устроени в реалната икономика. Други 1053 търсещи работа от групата на пенсионерите, учащите и заетите, също чрез бюрата по труда, са намерили своето ново работно място. На субсидирани работни места през месеца са устроени още 1448 лица: 1061 - по програми и мерки за обучение и заетост, и 387 - по схеми на ОП \"Развитие на човешките ресурси\". През септември в различни форми на обучения за възрастни /обучения за ключови компетентности и професионална квалификация/, финансирани както от държавния бюджет, така и от Европейския социален фонд, са обхванати нови 286 безработни. Завършилите обучения през месеца са общо 619 безработни. Заявените работни места на първичния пазар на труда през септември са 17 887, като 59.7 процента от тях са в частния сектор. Най-голям дял свободни работни места са заявени в преработващата промишленост /26.2 на сто/, образованието /18.1 на сто/, административните и спомагателните дейности /13.2 на сто/, търговията, ремонта на автомобили и мотоциклети /10.3 на сто/, в хотелиерството и ресторантьорството /9.1 на сто/. Най-търсените професии и през септември са на преподаватели; оператори на стационарни машини и съоръжения; персонал, полагащ грижи за хората; работници в добивната и преработващата промишленост, строителство и транспорт; продавачи; квалифицирани работници по производството на храни, облекло, дървени изделия и сродни; персонал, зает в сферата на персоналните услуги /бармани, сервитьори, готвачи, камериери/; работници по събиране на отпадъци; водачи на МПС.", "date": "2019.10.15", "title": "Равнището на безработица в страната се запазва за трети пореден месец"}
{"url": "https://www.24chasa.bg/novini/article/7709980", "text": "Влак удари \"Опел Корса\" на жп прелез в софийското село Кубратово в 13,35 ч. Загинала е една жена, а друга жена от автомобила е откарана в \"Пирогов\", в тежко състояние. Заради инцидента влакът София-Бургас закъснява, той е тръгнал в 13,10 ч от София, съобщиха от БДЖ. Инцидентът е станал при опит на колата да премине през прелеза, който е бил със задействана звукова и светлинна сигнализация.В момента на мястото текат следствени действия и по тази причина композицията престоява. Във влака са пътували 115 пътници, които са изведени от вагоните. И от НКЖИ съобщиха, че прелезът е с автоматична звукова и светлинна сигнализация.", "date": "2019.10.15", "title": "Влак удари кола на прелез в Кубратово, загинала е жена"}
{"url": "https://www.24chasa.bg/novini/article/7709978", "text": "Сирийската армия е установила пълен контрол над Манбидж и близките населени места, съобщи днес пред журналисти руското министерство на отбраната, съобщи ТАСС. Руска военна полиция патрулира по разделителната линия между сирийската и турската армия в Северна Сирия. Юсеф Хамуд, говорител на подкрепяната от Турция Сирийска национална армия, заяви, че за силите, които са влезли в Манбидж, се говори, че са на сирийското правителство, но повечето от тях са кюрдски бойци от намиращия се под правителствен контрол град Алепо, предаде Ройтерс. Говори се, че силите, влезли в Манбидж, са сили на режима, но повечето от тях са членове на Силите за защита на народа, каза той. По думите му бойците на Националната армия ще продължат да напредват към Манбидж, предава БТА. Същевременно руското министерство на отбраната разпространи съобщение, че американските военни са напуснали две свои бази в Сирия. \"Военнослужещите на САЩ са напуснали базите си в районите на населеното място Дадат, разположено на северозапад от Манбидж, и Ум Миал и се отдалечават в посока сирийско-иракската граница. Към момента Дадат и Ум Миал са заети от сирийските правителствени войски\", се казва в изявлението. Оглавяваните от кюрдите регионални власти в Североизточна Сирия заявиха, че над 275 000 души са разселени в резултат на турската офанзива. Сред тях има над 70 000 деца. Кюрдските Сирийски демократични сили заявиха, че вчера са загубили 23 свои бойци при боеве с турските сили в Северна Сирия. СДС обаче не казаха общо колко бойци са загубили от началото на турското нахлуване. Службата на ООН за координация на хуманитарните въпроси заяви, че в резултат на оглавяваните от Турция военни операции срещу кюрдските бойци са разселени най-малко 160 000 цивилни в Североизточна Сирия, предаде Асошиейтед прес. По думите на говорителя на службата Йенс Лерке по-голямата част от разселването е станала от градовете Рас ал Айн и Тал Абияд, където хората бягат на юг.", "date": "2019.10.15", "title": "Русия потвърди - сирийската армия с  контрол над Манбидж"}
{"url": "https://www.24chasa.bg/novini/article/7710059", "text": "Министър-председателят Бойко Борисов ще се срещне утре, 16 октомври, с премиера на Кралство Камбоджа Хун Сен, който е на официално посещение у нас. Във фокуса на разговора им ще са традиционно добрите и приятелски двустранни отношения, както и възможностите за тяхното активизиране в сферата на икономическото, научното и техническото сътрудничество, в областта на културата, на вътрешните работи и в други сектори от взаимен интерес. Това съобщиха от правителствената информационна служба. Визитата на министър-председателя на Камбоджа Хун Сен у нас е първата по рода си за последните близо 40 години. Тя е част от неговата обиколка в Европа, включваща също Чехия и Унгария. Хун Сен е посещавал България през 1981 г. в качеството му на заместник министър-председател и министър на външните работи на Народна република Кампучия (преименувана на Камбоджа от 1989 г.). ", "date": "2019.10.15", "title": "Борисов ще се срещне с премиера на Кралство Камбоджа Хун Сен"}
{"url": "https://www.24chasa.bg/novini/article/7710060", "text": "Главният преговарящ на Европейския съюз за Брекзит Мишел Барние ще информира тази вечер европейските лидери за хода на преговорите, заяви германският канцлер Ангела Меркел, цитирана от Ройтерс. \"Мишел Барние, главният преговарящ за Брекзит, ще ни представи оценката си (за преговорите) по-късно днес и тогава ще видим как ще се отрази това на Европейския съвет\", каза Меркел на пресконференция в Берлин след среща с норвежката министър-председателка Ерна Сулберг. Меркел допусна, че са възможни още обсъждания за Брекзит, предаде БТА. Дипломатически източници заявиха по-рано, че най-новите предложения на Великобритания за Брекзит още не са достатъчни за постигане на споразумение. Според тях до края на днешния ден е необходимо изготвянето на юридически обвързващ текст, за да може тази седмица на срещата на Европейския съвет да бъде сключена сделка. На съвместната си пресконференция със Сулберг Ангела Меркел отправи още веднъж призив към Турция да прекрати офанзивата си в Сирия, предаде Асошиейтед прес. Германската лидерка изтъкна, че турската операция трябва да бъде прекратена, тъй като \"явно причинява страдание на много хора и създава несигурност от гледна точка на борбата с \"Ислямска държава\". Норвежката министър-председателка Ерна Сулберг подчерта, че Норвегия е преустановила продажбата на оръжия на Турция. \"Мисля, че е по-добре Турция да е в НАТО, отколкото извън НАТО\", но \"не можем да се държим сякаш нищо не се е случило\", категорична бе Сулберг.", "date": "2019.10.15", "title": "Меркел: Турската операция в Сирия кара много хора да страдат"}
{"url": "https://www.24chasa.bg/novini/article/7709972", "text": "10 г. затвор постанови Бургаският окръжен съд за 35-годишния Живко Петров от айтоското село Караново. Той бе признат за виновен, че от ноември 2017 г. до 17 март, 2018 г. многократно е изнасилвал 9-годишната си дъщеря. Присъдата е постановена по реда на съкратеното следствие, а наказанието трябва да бъде изтърпяно при първоначален „строг“ режим в затвор. Извергът е арестуван след сигнал в полицията, подаден от бабата и майката на момиченцето. Случаят потресе Караново, силно изненадана била и майката на 9-годишното дете. Тя не подозирала какво става в дома й.  Според разследващи момиченцето мълчало от страх, тъй като баща й заплашил, че ако  проговори ще се случи нещо ужасно и на нея и на майка й. Един ден обаче детето не издържало и споделило на баба си. Тя веднага казала на майката и двете жени подали сигнал в полицията.", "date": "2019.10.15", "title": "Брутален педофил, насилвал 9-годишната си дъщеря, в затвора за 10 г."}
{"url": "https://www.24chasa.bg/novini/article/7710104", "text": "Лидерът на БСП Корнелия Нинова, кандидатът за кмет на Ямбол от „БСП за България” Катя Георгиева, заместник – председателят на НС Кристиан Вигенин и народният представител от левицата Петър Кънев се срещнаха с представители на бизнеса в Ямбол. Нинова заяви, че е привърженик на целенасочена и дългосрочна държавна политика за подпомагане на българското производство. Редица страни членки на ЕС го правят. „Румъния наскоро създаде предприятие за изкупуване на земеделска продукция и това не се отчете като държавна помощ, която да противоречи на европейската практика, Фолксваген ни заобиколи. Обяснението беше, че ако ние помогнем, така като помогна Турция, би било недопустима държавна помощ. Само че БМВ направиха завод в Унгария, която е в Европейския съюз и тя оказа цялата нужна помощ, за да инвестират там. Изводът е, че трябва да имаш виждане и характер, за да провеждаш държавна политика в защита на българската икономика”, заяви Корнелия Нинова. Заедно с представителите на бизнеса лидерът на социалистите обсъди и проблема с липсата на кадри. Тя каза, че при изготвянето на „Визия за България” са поканили специалисти , с които са идентифицирани секторите, които може да се развиват в България и какви кадри са необходими за тях. \"Залагаме - държавата да плаща за образованието в приоритетните специалности. След това тези млади хора да работят в България”, изрази мнение Корнелия Нинова. Според нея образованието и икономиката трябва да вървят ръка за ръка и да се планират заедно стратегически. Тя подчерта, че данъчната политика също е много важна за развитието на икономиката. „Нужно е в райони, които са слабо развити, да се прилага данъчна ваканция – например 5 години да не се плаща Данък печалба, за да може един малък бизнес да потръгне и да се стабилизира. Знаем, че корупцията и натискът върху вас е огромен. Безбройните документи, разрешителни, лицензи и удостоверения са спирачка за всеки бизнес, но най-вече за средния и малкия. Правене на бизнес без подкупи е възможно\", каза лидерът на левицата. Тя коментира и притеснението на икономисти и финансисти за задаваща се нова икономическа криза. ”Българската икономика не е готова за това. Правителството не предприема никакви мерки. Българските работодатели алармираха, че трети месец поред падат продажбите\", обясни Корнелия Нинова. Лидерът на БСП и бизнесът обсъдиха мерки за подпомагане на българската икономика заради кризата. „Без високотехнологични производства няма възможност за бърз икономически растеж. Увеличението на доходите, чрез което да се увеличи потреблението, е добър ход за омекотяване на удара от кризата”, сподели Корнелия Нинова.", "date": "2019.10.15", "title": "Нинова в Ямбол: Правене на бизнес без подкупи е възможно"}
{"url": "https://www.24chasa.bg/novini/article/7709612", "text": "Възрастна жена е била блъсната на пешеходна пътека на централния бул. \"България\" на Пазарджик, съобщи говорителят на полицията Мирослав Стоянов. Пострадалата е с фрактура на рамото, но без опасност за живота, съобщиха от областната болница в града. Инцидентът е станал около 10ч. във вторник, когато 78-годишната Люба С. тръгнала да пресича натоварения булевард на една от пешеходните пътеки. В този момент автомобил \"Рено\", управляван от 32-годишния Ангел А., връхлетял върху жената. Водачът реагирал незабавно, качил в колата си пострадалата и я откарал в областната болница. Пробите за алкохол и наркотици на водача са отрицателни. Половин час след този инцидент млад мъж е самокатастрофирал с колата си на пътя между Пазарджик и село Огняново. 24-годишният Стоян Н. от пловдивското село Триводици е с тежка черепно-мозъчна травма, вследствие на катастрофата, и лекари се борят за живота му. По данни на полицията тежкият пътен инцидент е станал заради несъобразена превишена скорост на движение на автомобила. Вследствие на това колата на тежко ранения мъж е излетяла от пътното платно и се е преобърнала в крайпътна нива.", "date": "2019.10.15", "title": "Кола помете 78-годишна на зебра в Пазарджик"}
{"url": "https://www.24chasa.bg/novini/article/7709647", "text": "Немският автомобилен гигант \"Фолксваген\" (Volkswagen) ще изтегли спешно от пазара си в Австралия 80 хил. автомобила от марките Audi, Volkswagen и Skoda, произведени между 2008 и 2015 година, заради проблеми с трансмисията с два съединителя (DSG), които биха могили да доведат до \"прекъсване на захранването\", предаде  . DSG (известна като трансмисия с два съединителя или трансмисия с двоен съединител) е автоматизирана трансмисия в автомобили, тясно свързана с ръчната трансмисия. Според информация на британското издание \"Дейли мейл\" (Daily Mail) от този проблем са засегнати около 62 000 автомобила на Volkswagen от моделите Golf, Beetle, Polo, Jetta, Passat и Caddy, както и 4500 автомобила на Skoda - Fabia, Rapid, Octavia, Yeti и Superb. Ще бъдат съшо така изтеглени от пазара и 14 000 модела Audi A1 (модели от 2011 до 2016 г.), Audi A3 (модели от 2008 до 2016 г.) и Audi TT (модели от 2012 г. до 2016 г.). Според Volkswagen Australia трансмисиите с двоен съединител (DSG), могат да претърпят \"прекъсване на захранването\". Компанията заяви, че поради неправилно производство това може да доведе до загуба на налягане на маслото в хидравличната система на скоростната кутия, последвано от прекъсване на захранването. Това може да доведе до изключване на автомобила, след което той не може да се рестартира, освен ако не бъде прегледан от квалифициран техник на \"Фолксваген\". От \"Фолксваген\" заявиха, че около 23 000 автомобила могат да бъдат засегнати от проблема, но за безопасност производителят иска да провери още 40 000 автомобила. Изпълнителният директор на Volkswagen Australia Джейсън Брадшоу заяви, че превозните средства трябва да бъдат прегледани физически, за да се установи дали те са дефектни или не.", "date": "2019.10.15", "title": "\"Фолксваген\" изтегля спешно от Австралия 80 хиляди коли заради опасен ефект"}
{"url": "https://www.24chasa.bg/novini/article/7709644", "text": "Австралиецът Джок Полфрийман най-вероятно ще напусне центъра за временно настаняване в Бусманци още днес. Двама австралийски дипломати влязоха в центъра. Те носиха със себе си и папка с документи, предаде  . Както вече знаете, той бе освободен предсрочно от затвора и настанен в Бусманци поради липса на валидни документи за документи. Той има пасаван от австралийското посолство. След   който призова Полфрийман да бъде освободен, днес  „Във вчерашния ден адвокатът на Полфрийман е внесъл искане той да бъде освободен от дома в Бусманци и да бъде настанен на външен адрес. Процедурата е в ход. Трябва да се изпълнят определени изисквания, за да се случи това нещо. Днес очаквам доклад от директора на дирекция „Миграция” дали всички тези изисквания са изпълнени”, коментира Младен Маринов.", "date": "2019.10.15", "title": "Австралийски дипломати влязоха в центъра в Бусманци, излиза ли Полфрийман още днес"}
{"url": "https://www.24chasa.bg/novini/article/7709667", "text": "Варна ще бъде домакин на една от най-важните високотехнологични конференции в Югоизточна Европа, фокусирана основно върху цифровизацията на бизнеса и публичния сектор - Innowave Summit 2019. За форума в морската столица пристигат представители на световни брандове като Apple, Facebook, Google, Amazon, eBay, Trip Advisor, Booking, CNN, Alibaba.com, както и фондове за рисков капитал от 3 континента, с инвестиционно портфолио от над 100 милиона USD. Основният акцент е поставен върху иновациите в областта на маркетинга, продажбите, електронната търговия и всички други сектори. Събитието ще се състои на 18 и 19 октомври в Двореца на културата и спорта във Варна и ще бъде поставен акцент върху ускоряването на дигиталната трансформация на българската икономика, укрепването на партньорствата в Централна и Източна Европа и Западните Балкани, както и партньорствата с европейски и световни дигитални пионери и лидери. Изложението се организира с помощта на Община Варна, областна администрация Варна, представители на бизнеса и на университетите в града и ще събере на едно място над 5000 гости, собственици и мениджъри от 28 страни, които ще имат възможността да слушат и да се срещнат с повече от 75 световно признати лектори в сферата на маркетинга, потребителското обслужване, социалните медии, технологии, иновации и други сектори. Сред най-атрактивните лектори в конференцията са имена като Джоана Райли, част от международния тренировъчен лагер на ФБР, настоящ изпълнителен директор на Censia - система за разузнаване, която използва изкуствен интелект, за да предостави предварителна информация за най-търсените професионалисти на пазара на труда. Райли е сред стотте най-високо оценени дами в технологичния сектор. Носител е на приза на Калифорнийския съвет по етническо разнообразие - „Най-влиятелна жена“. Впечатление прави и името на д-р Кевин Фрайбърг - част от Топ 30 на \"Най-великите умове в сферата на ръководенето\". Сред лектори на конференцията са още Джина Лондон, водещ в CNN, Лукаш Железни - водещ британски инфлуенсър, Луиз Макдонъл - един от най-успешните Facebook маркетинг блогъри в света, Джонатан Биксби - канадски инвеститор и мултимилионер. Сред тях е креативният гений Шед Симоув. Предприемач, автор, артист, професионален мотиватор и говорител, създателя на иновативното приложение Deets, което позволява на хората да обменят данни за бизнес контакти без да имат нужда от визитки. Шед създава империя за концептуални подаръци, игри и книги, а бестселърът му, с който влиза в книгата за рекорди на \"Гинес\" за най-голям тираж, е с чисто бели страници. Според организаторите на събитието то е от изключителна важност, тъй като бъдещето на бизнеса и живота ни е в дигиталните иновации. По данни на експертите 60% от днешните първокласнищи, когато се дипломират, ще работят професии, които в момента не съществуват. Затова е от изключителна важност обучението на децата в тази насока да започне още в началното училище. На снимката: Областният управител на Варна СТоян Пасев (в средата) сподели, че за Варна е чест да бъде домакин на такъв форум.", "date": "2019.10.15", "title": "Варна посреща най-изявените дигитални лидери в света на бизнеса"}
{"url": "https://www.24chasa.bg/novini/article/7709645", "text": "Националният борд по туризъм /НБТ/ предлага на правителството спешни мерки за преодоляване на последствията върху българския туристически сектор заради фалита на туроператорската компания \"Томас Кук\", Великобритания и Европа. С предложенията се цели да се предотвратят негативни процеси за българската икономика и да се гарантира устойчивото развитие на туризма през следващите години. В писмо до премиера, до министрите на финансите и на туризма от организацията искат работна среща, на която да представят предложенията, съобщиха от БТА. От НБТ искат възможност за финансови облекчения във връзка с обстоятелството, че при издадените фактури от хотелиерите се дължи ДДС в рамките на месеца и корпоративен данък върху суми, които няма да бъдат изплатени по независещи от тях причини; възможност за рефинансиране чрез Българската банка за развитие на кредитите към частни банки, които част от собствениците няма да могат да обслужат, а това би довело до възможни фалити. Друго предложение е за увеличаване на сумата за национална реклама до минимум 15 млн. евро годишно за всяка от следващите две години; увеличаване на сумата за реклама чрез туроператорите за организирани пакетни пътувания, срещу ангажимент за допълнителни чартърни полети до минимум 20 млн. евро годишно за всяка от следващите две години. В писмото от НБТ оценяват като навременни и ефективни действията и ангажиментите на министър Николина Ангелкова, предприети във възникналата кризисна ситуация.", "date": "2019.10.15", "title": "Националният борд по туризъм предлага мерки за преодоляване на последствията от фалита на \"Томас Кук\""}
{"url": "https://www.24chasa.bg/novini/article/7709499", "text": "Недвижими имоти по Южното Черноморие на изключително атрактивни цени, обяви за публична продан Националната агенция за приходите в Бургас. Крайната мярка се прилага към длъжници, които не са предприели никакви действия за погасяване на натрупаните пр\"осрочени задължения към републиканския бюджет. Става дума за апартаменти и офиси в Ахелой, Слънчев бряг, Несебър, Св.Влас и ВС \"Елените\". Цените са супер атрактивни - апартаменти в централната част на курорта Слънчев бряг са обявени с цена от 562 лв. за кв.метър. С подобна цена е и апартамент в луксозна сграда на \"Елените\". Междувременно от НАП Бургас съобщиха, че са събрани 163 млн. лв. просрочени задължения за първите 8 месеца на годината. Това е с 9 млн.лв. повече от същия период на миналата година. От приходното ведомство в морския град отчитат тенденция на нарастване на доброволното погасяване на просрочени задължения от страна на бизнеса, а също и на физическите лица. Анализите на НАП Бургас показват, че около 20 % от длъжниците остават напълно пасивни и не търсят контакт с приходното ведомство. В тези случаи се предпиремат крайните мерки на принудителното изпълнение, запорират се банкови сметки на длъжниците, изземват се пари от каси, налагат се възбрани върху движими и недвижими вещи, разпродава се имущество. От началото на годината териториалната структура на приходното ведомство в Бургас е провела 242 търга. От НАП Бургас апелират към длъжниците да бъдат активни, да търсят контакт с приходната администрация, защото винаги може да се достигне до споразумение за разсрочено погасяване на дълговете. Подобни споразумения са постигнати със 722 физически лица и фирми от региона, които правят месечни вноски към бюджета и същевременно поддържат икономическата си активност, успяват да изплащат заплати и да покриват разходите за дейността си, обяснява говорителят на дирекцията Христо Узунов. 1298 са филмите, които НАП Бургас е поставила под постоянно наблюдение, всяка от тях е със задължения от над 50 000 лева. Целта на този вид мониторинг е поетапно намаляване на натрупаните просрочия като се поддържа и активен диалог със задължените лица, обясняват от Приходното ведомство.", "date": "2019.10.15", "title": "НАП разпродава на символични цени морски имоти на длъжници (Обновена)"}
{"url": "https://www.24chasa.bg/novini/article/7709669", "text": "Мария е болна от неизлечимата болест прогресивна мускулна атрофия. От 20 години е на легло, неподвижна, със 100% увреждания на цялото тяло. Движи единствено пръстите на ръцете си. Диша с апарат. \"Без апарат животът ми е същински ад. Сега се нуждая от друг апарат, подобен на моя, който трябва да се закупи от Америка, за да живея. Моля ви се да ми помогнете, мили и сърдечни хора. Аз вярвам, че има добри хора. Освен майка ми, си нямам никой. Тя се грижи за мен\", разказва пред \"24 часа\" Мария. Тя се нуждае от електрическа инвалидна количка, обикновената вече не й върши работа. Има голямо изкривяване на гръбначния стълб, от години не е излизала навън. \"Имам желание да изляза навън, да дишам чист въздух, да видя слънцето и природата, нуждая се от рехабилитация, но за огромно съжаление това е непосилно за нас. Майка й е личен асистент на 6 часа, получава 300 лв. заплата, а Мария получава 150 лв. пенсия, които са крайно недостатъчни. \"Моля, ви, в края на силите съм си, за да живея със само крайно необходими неща\", разказва още Мария. Апаратът, който й е крайно нужен, струва 13 000 лева без количката и рехабилитацията. Нужни са й 20 000 лева общо. \"Аз вярвам в Бог. Той ми дава сили да се боря. От детството си нищо не разбрах. Пораснах между 4 стени с грижите на мама, мечтая да излизам навън, но за огромно съжаление това за мен е крайно невъзможно. Не знам как изглежда слънцето, виждала съм го само по картинките. Боря се да живея и да дишам, не искам много, искам частица чист въздух\", разказва още Мария. СМЕТКА ЗА КАМПАНИЯТА: Мария Валентинова Алексова Обединена българска банка BG69UBBS88881000570257UBBS BGSF Тел.: 0896228188", "date": "2019.10.15", "title": "Да помогнем на Мария да диша сама"}
{"url": "https://www.24chasa.bg/novini/article/7709690", "text": "Германският автомобилостроител \"Фолксваген\" (Volkswagen) обяви днес официално, че е отложил решението си за строителството на нов завод в Турция, предаде Франс прес. Компанията е \"обезпокоена\" след началото на турската офанзива в Сирия, посочва БТА. \"Решението за новия завод бе отложено от борда на директорите\", каза говорител на автомобилостроителя. \"Следим ситуацията отблизо и наблюдаваме текущото развитие с безпокойство\", добави той. \"Следим ситуацията с голяма загриженост\", посочи пред изданието говорител на германския концерн, цитиран от Ройтерс. Фолксваген реши през последните месеци да разположи новия си източноевропейски завод в Турция, а не в Румъния или България, припомня \"Ханделсблат\". Очакваната инвестиция за завода е между 1,2 и 1,5 милиарда евро, като в него ще работят около 4000 души. Изборът на страна вече предизвика гнева на редица европейски депутати, които обвиниха Турция, че е обещала на Фолксваген големи договори за обществени поръчки и субсидии, които противоречат на европейското законодателство, припомня АФП. Държавите членки на ЕС осъдиха вчера турската военна интервенция в северната част на Сирия. Берлин също осъди офанзивата и обяви в събота, че спира доставките на оръжие за Турция. По-рано този месец Фолксваген учреди свой филиал в западната турска провинция Маниса, като уточни, че все още е във финалните етапи от преговорите и не е взел окончателно решение за завода, припомня Ройтерс.", "date": "2019.10.15", "title": "От \"Фолксваген\" потвърдиха: Отлагат строителството на завода в Турция"}
{"url": "https://www.24chasa.bg/novini/article/7709226", "text": "Китайският полярен ледоразбивач „Сюелун-2\" ще започне първото си пътешествие до Антарктида от южния китайски град Шънджън във вторник, съобщават от  . Това ще бъде 36-та антарктическа експедиция на Китай. В нея ще участва екипаж от 413 души, които ще се опитат да разберат повече за влиянието на промените в Антарктида върху света, да подобрят уменията на страната в справянето с измененията в климата и да засилят участието ѝ в глобалното управление на континента, каза Цин Уейдзя, директор на Китайското управление за Арктика и Антарктида. Друг ледоразбивач с името „Сюелун\" също ще се включи в експедицията и за първи път два полярни кораба ще работят заедно в китайска антарктическа експедиция. „Сюелун-2\" ще отплава към станцията Джуншан, след което ще проведе проучвания в море Космонавти в Източна Антарктида. Очаква се той да се завърне в края на март 2020 г. Ледоразбивачът „Сюелун\" ще отплава от Шанхай на 22 октомври също към станцията Джуншан, след което ще проведе серия проучвания и инженерни проекти в моретата Рос и Амундсен. Очаква се той да се завърне в средата на април 2020 г. Експедицията ще проведе мултидисциплинарни наблюдения на морето, атмосферата, ледения шелф и биоразнообразието. Тя ще започне и подготвителните строителни работи за петата китайска изследователска станция на остров Инекспресибъл. Оборудван с редица сензори „Сюелун-2\" е в състояние да получава и обработва данни от целия кораб. Очаква се двата ледоразбивача да пристигнат в станцията Джуншан около 25 ноември.", "date": "2019.10.15", "title": "Първият произведен в Китай ледоразбивач се отправя на дебютната си експедиция"}
{"url": "https://www.24chasa.bg/novini/article/7709697", "text": "Заради важните събития в Сирия в момента цялото внимание е приковано към турско-американските отношения, но не трябва да забравяме и за Русия, която е главният плеймейкър в региона. За разлика от САЩ, които напрягат обстановката със своите изявления, Русия се придържа към много внимателна тактика и балансирано развива отношения както със сирийската администрация, така и с Турция, и с Иран. Например, когато на дневен ред се появи операцията на Турция на изток от р. Ефрат, при излагането на позицията си по въпроса Русия взе под внимание и Дамаск, и Анкара. С други думи на турско-руския фронт всичко сякаш е добре. Разбира се към сътрудничеството на двете страни в Сирия трябва да се добави и покупката от Анкара на руските ракети С-400. Стабилното сближаване на Турция с Русия, особено след опита за държавен преврат в Турция на 15 юли 2016 г. на фона на постоянните възходи и падения в турско-американските отношения, поражда логичния въпрос: могат ли Турция и Русия да станат \"стратегически партньори\"? Историята показва, че това е почти невъзможно. Най-важната причина за това е, че двете страни имат свои амбиции и цели в региона и се смятат за конкуренти. В действителност в историята е имало периоди, в които Турция и Русия са си сътрудничили, но това сътрудничество никога не е имало стратегически характер и винаги е оставало на тактическо ниво. Т.е., когато текущите условия са пораждали необходимост за временно сътрудничество, двете страни са могли да се намират известно време на един фронт, но когато интересите са изчезвали, те са прекратявали това. Последният пример за такива взаимоотношения е Сирия. В момента интересите на двете страни изискват от тях съвместни действия в Сирия, където в продължение на осем години се води гражданска война. Например Турция вижда, че Русия е \"стопанин\" на бойното поле в Сирия, че без одобрението на Русия тя на практика не може да предприеме каквито и да било действия. При това Русия знае, че за осигуряването на стабилността в Сирия Турция трябва да бъде на нейна страна, че (Русия) трябва да приема някои нейни искания (на Турция), както в случая с операцията \"Извор на мира\", и да не възпрепятства действията й. Но, след като интересите изчезнат, това сътрудничество, продиктувано от текущите условия, ще остане в миналото също толкова лесно, както е и възникнало и трябва да бъдем готови за това. Да допуснем, че утре Турция в действителност ще се откъсне от Запада. Какво ще прави Русия в тази ситуация? Вероятно първият отговор, който ще ни хрумне, е следният: Руснаците тържествуващо ще потриват ръце и с радост ще приемат Турция в своята орбита. Но не. Русия няма нужда от окончателен разрив между Турция и Запада, а иска в отношенията между Запада и Турция да продължават възходите и спадовете. С други думи тя иска не разрушаване на западната стена в региона, а образуването на пукнатини в тази стена. Но нима, ако гледаме логично, всичко не трябва да бъде точно обратното? Нима Русия не иска Западът напълно да се махне от региона? На теория е така, но на практика - не. Колкото и Русия да се старае да се държи по друг начин, колкото и амбициозни изявления да прави, тя всъщност иска запазване на съществуващия международен ред. Москва, която знае, че няма политически, икономически, военен, технологически потенциал да създаде нов ред, опитва да запази статуквото, но при това опитва да бъде достатъчно силна, за да се пазари със САЩ, както и да има образ на \"една от двете страни, управляващи света\". Поради тази причина при сегашните условия откъсването на Турция от Запада и кардиналното изменение на баланса на силите в региона не е сред приоритетите на Русия. Ако някой мисли, че Русия чака с отворени обятия Турция, която ни се струва, че е започнала да се отдалечава от Запада, се лъже. Още повече се заблуждават онези, които смятат, че руснаците са забравили \"инцидента със самолета\" (през ноември 2015 г., когато турските ВВС свалиха руски бомбардировач Су-24 на границата със Сирия - бел. ред.). За всичко това всъщност има много проста причина: Русия не смята за \"своя\" Турция, с която всъщност Русия никога не е била под един покрив и не е споделяла общи ценности. Това обаче не може да се каже например за Украйна, Беларус, Армения, Казахстан и дори за Азербайджан. Общото минало, език и дори рефлекси свързват Русия с тези страни, които дълго време са били под влияние на руската култура. Турция обаче е \"чужда\" за руснаците и винаги ще остане такава. Има една формулировка, която много добре описва отношенията между Турция и Русия - \"принудителен брак\". Т.е. съюз, в който съпрузите всъщност не се обичат, но продължават да го запазват, тъй като така се налага. Изхождайки от това не трябва да се прави извод, че Турция трябва да прекрати отношенията си с Русия. Напротив, с Русия трябва да се работи във всички сфери, в които е възможно сътрудничество, най-вече в сферата на икономиката. При това през последните 30 години двете страни много се сближиха в сферата на икономическо сътрудничество. С една дума, хайде да не смятаме Русия за враг, в крайна сметка Русия също като всяка друга страна води политика в съответствие със своите интереси. Но също така хайде да не се поддаваме на илюзии и да не забравяме, че Русия вижда конкурент в Турция и използва всяка възможност, за да я отслаби и да се възползва от проблемите й. /БТА/", "date": "2019.10.15", "title": "Отношенията между Русия и Турция - брак по любов или по сметка?"}
{"url": "https://www.24chasa.bg/novini/article/7709713", "text": "Постоянна мярка \"задържане под стража\" е наложена на 47-годишен, увредил леки автомобили на 11 октомври в столичния квартал \"Стрелбище\". Както съобщихме, на посочената дата, към 20.30 часа, на ул. \"Траянови врата\" бяха спукани гумите на няколко автомобила, паркирани пред жилищна кооперация. Това съобщиха от МВР. На място незабавно бяха изпратени екипи на полицията, които при огледа установиха, че умишлено са увредени гумите на 10 автомобила от различни марки. В хода на действията бе установен и задържан извършителят - 47-годишен, криминално проявен мъж, съсед на потърпевшите. По случая бе образувано досъдебно производство, след задържането му в рамките на 24 часа в ареста на Четвърто РУ и доклад на събраните материали в Софийска районна прокуратура, задържаният е привлечен като обвиняем за престъпление по чл. 216 ал. 1 от НК.", "date": "2019.10.15", "title": "Задържаха мъж, спукал гумите на няколко коли пред блок в София"}
{"url": "https://www.24chasa.bg/novini/article/7709715", "text": "Президентът на Турция Реджеп Тайип Ердоган заяви днес, че турската офанзива в Северна Сирия ще продължи, докато целите й не бъдат постигнати, въпреки призивите на Вашингтон тя да бъде прекратена, предаде агенция Франс прес, цитирана от БТА.  В реч в Баку, излъчена по телевизията, Ердоган заяви, че до тази сутрин турската армия е \"освободила от терористичната сепаратистка групировка над 1000 квадратни километра\", имайки предвид кюрдските сирийски Сили за защита на народа /СЗН/. \"Планираме скоро да създадем зона за сигурност от Манбидж до границата с Ирак. На първия етап ще преселим там един милион сирийски бежанци\", каза Ердоган в изказването си на срещата на върха на Съвета на тюркоезичните републики в Баку. След това Анкара ще пресели \"два милиона бежанци от освободените територии\", каза Ердоган и допълни, че очаква \"подкрепа за антитерористичната операция от всички братски страни\". Взаимната подкрепа е \"славна традиция на тюркоезичните народи\", каза още турският президент, допълва ТАСС.", "date": "2019.10.15", "title": "Ердоган: Турската офанзива в Северна Сирия ще продължи, докато целите й не бъдат постигнати"}
{"url": "https://www.24chasa.bg/novini/article/7709718", "text": "За часове служители от ОДМВР - Ямбол разкриха извършител на палеж. Разследването започнало в ранните часове на 7 октомври, когато минути след полунощ в РСПБЗН- Елхово бил подаден сигнал за горяща сграда в стопанския двор на село Воден, съобщи БТА. След приключване на пожарогасителните дейности на местопроизшествието и извършен оглед е образувано досъдебно производство. Установено било, че огънят, причинен умишлено, е унищожил около 6500 бали слама и сено и покривна конструкция. В хода на незабавно предприетите оперативно- издирвателни и процесуално- следствени действия криминалистите установили и задържали извършителя на палежа- 38- годишен местен жител. На 8 октомври мъжът е привлечен като обвиняем за извършеното престъпление. Работата по случая продължава под ръководството на Районна прокуратура - Елхово.", "date": "2019.10.15", "title": "Хванаха подпалвач на сграда в стопански двор във Воден"}
{"url": "https://www.24chasa.bg/novini/article/7709749", "text": "68-годишен мъж прострелял с пневматичен пистолет куче и причинил увреждане на животното в Кърджали, съобщават от полицията. В управлението постъпила жалба за случай на 11 октомври, когато 68-годишен мъж прострелял с пневматичен пистолет куче и причинил увреждане на животното. Инцидентът станал във вилната зона \"Сердика\" в областния град. Пистолетът, който е законно притежаван, е иззет и е на съхранение в полицейското управление.", "date": "2019.10.15", "title": "Мъж простреля куче в Кърджали"}
{"url": "https://www.24chasa.bg/novini/article/7709606", "text": "Турската полиция арестува днес четирима кметове на градове в Югоизточна Турция по подозрения във връзки с терористична организация, съобщи телевизия Си Ен Ен-Тюрк, цитирана от БТА. Арестуваните кметове са членове на прокюрдската Демократична партия на народите (ДПН), която според турските власти има връзки с поставената извън закона Кюрдска работническа партия (ПКК). Тази сутрин бяха задържани кметовете на окръжните градове Хаккяри и Юксекова, както и на град Ерджиш (окръг Ван) и Нусайбин (окръг Мардин). При акциите са били задържани още няколко души, сред които заместник-кметът на Нусайбин, както и общински съветници. Задържаните лица са заподозрени в членство и подпомагане на дейността на групировката ПКК. Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2019.10.15", "title": "Турската полиция арестува 4-ма кметове във връзки с терористична организация"}
{"url": "https://www.24chasa.bg/novini/article/7709763", "text": "Софийският градски съд /СГС/ спря делото за преместването на Будимир Куйович в затвора или в общежитие от закрит тип. В момента черногорецът изтърпява присъда в общежитие в открит тип. До делото се стигна след искане на новия директор на затвора в София, след като по време на отпуск Куйович беше хванат да кара с фалшива португалска книжка, припомни БТА. Градският съд спря делото до момента, до който приключи друг процес, който касае режима, при който осъденият ще доизлежава просъдата си. Черногорецът е осъден на 16 години затвор за наркотрафик. Той вече поиска преди време да бъде предсрочно освободен, но съдът му отказа. В момента затворническата администрация смята, че опасността Куйович да извърши ново престъпление е станала по-висока.", "date": "2019.10.15", "title": "Софийски градски съд спря делото за преместването на черногореца Будимир Куйович"}
{"url": "https://www.24chasa.bg/novini/article/7709766", "text": "Великобритания ще трябва да издигне кандидат за еврокомисар, ако остане в ЕС след 1 ноември. Това потвърди днес на пресконференция говорител на Европейската комисия, предаде БТА. По думите на говорителя с всеки ден, в който Франция, Румъния и Унгария не са предложили нови имена за еврокомисари, спазването на първоначалните срокове за съставянето на следващата ЕК става по-трудно. Говорителят поясни, че изискването на новоизбрания председател на ЕК Урсула фон дер Лайен за поне две имена за еврокомисар от държава се запазва. Въпросът с очакваните три нови номинации остава открит и след вчерашния разговор на Фон дер Лайен с френския президент Еманюел Макрон. Разговорът е бил \"добър и градивен\", каза говорителят. По неговите думи откритите въпроси са част от \"триизмерна главоблъсканица\". Според говорителя към трудността на задачата се прибавя сложната вътрешнополитическа обстановка в Румъния. Говорителят отбеляза, че Фон дер Лайен е поканена на заседанието на Европейския съвет в края на седмицата и ще има възможност да разговаря с държавните и правителствените ръководители от ЕС. По неговите думи Европейският парламент и друг път е отхвърлял кандидати за еврокомисари, без това да поставя под въпрос мнозинството при гласуването на състава на цялата комисия.", "date": "2019.10.15", "title": "Великобритания ще трябва да предложи еврокомисар, ако остане в ЕС след 1 ноември"}
{"url": "https://www.24chasa.bg/novini/article/7709765", "text": "Турция може да бъде държана отговорна за екзекуциите на няколко кюрдски бойци и един политик, извършени от свързана с нея група, съобщи Ройтерс, като се позовава на Службата на Върховния комисар за правата на човека на ООН. Видеозаписи, на които се твърди, че се виждат екзекуциите, бяха разпространени по социалните мрежи през уикенда, предаде БТА.  Говорителят на върховния комисар Рупърт Колвил каза на брифинг в Женева, че службата работи да придобие видеоматериала от екзекуциите, вероятно извършени от от бунтовници от подкрепяната от Турция групировка Ахрар ал Шаркия близо до Манбидж. \"Турция може да бъде обявена за страна, отговорна за нарушенията (на човешките права - б.ред.) от свързаните с нея групировки, доколкото Турция упражнява фактически контрол върху тези групировки или върху операциите, в хода на които са извършени тези нарушения\", заяви Колвил и призова турските власти \"незабавно да започнат безпристрастно и независимо разследване\".", "date": "2019.10.15", "title": "ООН призова Турция да разследва екзекуциите\nв Сирия"}
{"url": "https://www.24chasa.bg/novini/article/7709797", "text": "Британският премиер Борис Джонсън осъди остро расистките прояви на българските фенове по време на вчерашния мач между България и Англия в София. Англичаните спечелиха квалификацията за Евро 2020 с шест гола, но двубоят бе помрачен от расистки скандирания от трибуните през първото полувреме, заради които на два пъти срещата бе прекъсната от главния рефер от Хърватия Иван Бебек. \"Расизмът, който чухме и видяхме вчера, бе отвратителен и няма място във футбола или където и да е другаде\", се казва в изявление на официалния говорител на Джонсън, цитиран от  \"Английските футболисти и треньори показаха страхотно достойнство и премиерът ги поздравява. Играчите бяха жертва на жалки атаки. УЕФА трябва да приеме фактите. С това петно на футбола не се действа адекватно. Расизмът и дискриминацията трябва да бъдат изхвърлени от футбола веднъж завинаги. Подкрепяме искането на Футболната асоциация за спешно разследване и тежки санкции. Ще пишем до УЕФА с искане това да се извърши бързо\", допълни говорителят на Борис Джонсън.", "date": "2019.10.15", "title": "Джонсън: Играчите ни бяха жертва на отвратителен расизъм, искаме тежки санкции"}
{"url": "https://www.24chasa.bg/novini/article/7709810", "text": "Британският министър за Брекзита Стивън Баркли пристигна в Люксембург за среща с колегите си от ЕС, а британският премиер Борис Джонсън отложи днешното заседание на правителството за утре. Това са признаци, че преговорите за Брекзита достигат критична точка, предаде Асошиейтед прес. Баркли каза при пристигането си, че \"се водят подробни разговори и споразумението все още е напълно възможно\". Джонсън отложи заседанието на кабинета си за утре, за да може да даде на министрите по-ясна представа за постигнатия напредък, предаде БТА. Френският президент Еманюел Макрон е разговарял по телефона с Борис Джонсън, каза представител на Елисейския дворец, но не даде информация за съдържанието на разговора, предаде Ройтерс. Според Би Би Си Макрон и Джонсън се се съгласили, че има положителни признаци за постигане на споразумение, но остават още много препятствия. Люксембургският външен министър Жан Аселборн потвърди по-ранната информация, че главният преговарящ на ЕС за Брекзита Мишел Барние се стреми да постигне споразумение до довечера. \"Има известен оптимизъм, той се опитва да постигне споразумение до довечера. В противен случай най-вероятно ще е нужна нова среща на върха по-късно този месец\", каза Аселборн след срещата на Барние с външните министри на ЕС.", "date": "2019.10.15", "title": "Британският премиер отложи за утре днешното правителствено заседание"}
{"url": "https://www.24chasa.bg/novini/article/7709817", "text": "Китай призова днес Турция да прекрати военната си интервенция в Сирия, предаде Франс прес. \"Призоваваме Турция да сложи край на офанзивата си и да намери правилния път към политическо решение\", заяви пред журналисти говорителят на китайското външно министерство Гън Шуан. Китай, който е съюзник на Русия и на сирийския режим, досега реагираше сдържано на турската офанзива срещу кюрдските сили в Северна Сирия, отбелязва Франс прес. Пекин призова в четвъртък да бъде спазвана териториалната цялост на Сирия, припомня агенцията. Заедно с Русия, Китай блокира в петък декларация на Съвета за сигурност на ООН, призоваваща Турция да прекрати военните действия, предава БТА. Гън подчерта днес, че офанзивата създава риск от бягство на терористи от охраняваните от кюрдските сили затвори. \"Организацията \"Ислямска държава\" може да се опита да използва случая, за да се завърне\" в региона, изтъкна Гън Шуан и призова Анкара да стои редом с международната общност в съвместната борба срещу тероризма.", "date": "2019.10.15", "title": "Китай: Призоваваме Турция да сложи край на офанзивата си и да намери правилния път"}
{"url": "https://www.24chasa.bg/novini/article/7709814", "text": "След години упорита работа за установяването на фактическа автономия в северната и североизточната част на страната, сирийските кюрди бяха изоставени от американския си съюзник и принудени да се обърнат към режима, за да отблъснат турска офанзива. Докато силите на президента Башар Асад се разполагат по турската граница в северната част на страната, се налага един въпрос: ще се наложи ли на кюрдското малцинство да изостави мечтите си за автономия? От началото през 2011 г. на конфликта, който разкъсва Сирия, кюрдите възприеха \"неутрална\" позиция между властта и бунтовниците, фокусирайки се върху установяване на автономията си. След десетилетия на маргинализация от Дамаск, днес те разполагат със собствени институции, собствени сили за сигурност и училища на територия, която представлява близо една трета от територията на Сития и където са разположени основните житни и петролни полета. Турция гледа с лошо око на политическото и териториално еманципиране на това малцинство, опасявайки се, че едно ядро на кюрдска държава пред вратите й може да галванизира сепаратистките стремежи на кюрдите на нейна територия. Анкара определя като \"терористи\" основната кюрдска милиция Сили за защита на народа (СЗН). Но този стратегически съюзник на Запада в борбата срещу групировката \"Ислямска държава\" - чийто последен бастион в Сирия беше превзет през март от кюрдски и арабски сили, подкрепяни от международна коалиция - досега беше под крилото на Вашингтон. До началото на октомври присъствието на американски войски в контролираните от СЗН територии служеше като преграда срещу заплахите от турска офанзива. Но изявлението на президента Доналд Тръмп на 7 октомври за изтегляне на американските военни от граничните райони в Сирия сложи край на дългия период на защита на кюрдите: два дни по-късно турските войски и техните съюзници започнаха мащабна офанзива срещу СЗН. Изправени пред промяната на курса на Америка, затвърдена с изявлението за изтеглянето на близо 1000 американски войници миналата неделя, кюрдите обявиха, че са сключили сделка с Дамаск, предвиждаща разполагането на сирийската армия в техните райони. За шест дни бомбардировки и ожесточени боеве по суша, кюрдските сили загубиха ивица с дължина 120 км по протежението на турската граница. Убити бяха около 130 бойци на Сирийските демократични сили (СДС), в които доминират СЗН, както и около 70 мирни жители според Сирийския център за наблюдение на правата на човека (СЦНПЧ). В неделя кюрдските власти съобщиха за бягството на около 800 жени и деца, свързани с чуждестранни бойци на \"Ислямска държава\", след като Турция нанесе удари по околностите на лагер, в който бяха задържани. Анкара обвини противниците си, че са оставили джихадистите да си идат. СДС неведнъж бяха предупреждавали, че в случай на турска офанзива няма да могат да продължават да контролират лагерите и центровете за задържане, в които се намират хиляди предполагаеми джихадисти, включително чуждестранни, техните семейства и цивилни, което би помогнало за възраждане на \"Ислямска държава\". Въпреки териториалното си поражение, преди началото на турската офанзива Ислямска държава редовно извършваше атентати в контролираните от СДС райони. Край на автономията? Кюрдските власти се опитват да звучат успокоително, когато говорят за сключеното споразумение с Дамаск. Вчера те обявиха, че техните институции ще могат да продължат да работят, определяйки сделката като \"военно споразумение\". Високопоставен кюрдски представител Алдар Халил, го описа като \"извънредна мярка\". Но сметките на Дамаск може да са различни. Сирийският режим неведнъж е напомнял, че има намерение да наложи своя суверенитет над цялата сирийска територия, включително със сила. Започналите миналата година преговори с кюрдите по въпроса за евентуална политическа автономия бяха рязко прекратени. Подкрепян от Русия от 2015 г. насам, режимът спечели военни победи срещу бунтовнически и джихадистки групи и днес контролира около 60 на сто от страната. В неделя лидерът на СДС Мазлум Абди призна, че подкрепата на Дамаск ще изисква отстъпки. \"Ще трябва да направим трудни компромиси\", но \"между компромисите и геноцида на нашия народ, избираме живота\", заяви той. \"Днес кюрдите са притиснати до стената и режимът в Дамаск се възползва в максимална степен от това\", смята Карим Битар, експерт по международни отношения. Дамаск \"е в позиция на силата и със сигурност няма да направи отстъпки\" в тяхна полза, уверява той.", "date": "2019.10.15", "title": "Сирийските кюрди се обърнаха към режима в Дамаск, пожертваха ли мечтата за автономия?"}
{"url": "https://www.24chasa.bg/novini/article/7709831", "text": "\"Психиатричните клиники и болници у нас принудително се превръщат в социални домове и хронично са задръстени от едни и същи пациенти, които не получават адекватна помощ след изписването. Липсата на достатъчно защитени жилища и центрове, които да предлагат дневна и нощна грижа за психоболни обрича на провал лечението на хора, чиито близки са абдикирали от грижата за тях. \"Само малцина, които са с умствена изостаналост, имат право на лични асистенти. Възрастните често са с други придружаващи заболявания, за които не се отпускат допълнителни средства за болнично лечение, а парите за храна и леглоден са колкото цената на евтин хостел\". Това заяви проф. Мариана Арнаудова, а думите й бяха напълно подкрепени от проф. Христо Кожухаров от клиниките по психиатрия във варненската УМБАЛ \"Св. Марина\". Според двамата специалисти най-тежкият проблем остава стигмата \"психична болест\", заради която и у нас, и по света специализираните болници са все в покрайнините на градовете, а пациентите им се считат за опасни хора. \"Мнозина считат, че ги държим в усмирителни ризи, което не е вярно. Българите са нетолерантни към различните, показват го и последните протести в София срещу преместването на метадоновия център. Проблемът обаче не е само наш, той е световен и рефлектира както върху болните, така и върху психиатрите. Специалността е неатрактивна заради нагласата на мнозина колеги, че тя е с нисък статус\", каза проф. Кожухаров. Според него от страх, че могат да им лепнат етикета \"жълта книжка\" едва 1/3 от българите с психични проблеми търсят медицинска помощ. Останалите прибягват до народни лечители и врачки. Според статистиката хората с психични проблеми у нас намаляват и докато преди няколко години са били около 20%, сега са 14%. Обратно на световните тенденции се отчита и спад на самоубийствата. Във Варненско за първото полугодие на миналата година те са били 124, а тази година - 100. Според проф. Арнаудова обаче, това е само върхът на айсберга. По думите й в клиниките се лекуват хора с тревожни и биполярни разстройства и депресии. През последните години се увеличават пациентите с тежки психози, предизвикани от злоупотреба с наркотици и алкохол. Само за ден миналата седмица в \"Св. Марина\" са били приети трима такива болни с агресивни прояви.", "date": "2019.10.15", "title": "Експерти: Психиатриите у нас принудително се превръщат в социални домове"}
{"url": "https://www.24chasa.bg/novini/article/7709842", "text": "\"Проведох ползотворна среща с почетния ни консул в Израел Мони Бар, с когото обсъдихме ситуацията в една от нашите най-приятелски държави. Партньорството между двете страни продължава да е отлично във всички сфери. Нашето правителство ще продължи категорично да се противопоставя на всякакви прояви на ксенофобия и нетолерантност\". Това написа премиерът Бойко Борисов на Фейсбук страницата си.", "date": "2019.10.15", "title": "Борисов пред почетния ни консул в Израел: Противопоставяме се на ксенофобията"}
{"url": "https://www.24chasa.bg/novini/article/7709836", "text": "Районната прокуратура във Велико Търново внесе в съда обвинителен акт срещу мъж за хулиганство. Обвинението срещу К.А. е за това, че на 28.06.2019 г. в гр. Велико Търново, в дискотека, чрез нанасяне на удари с юмруци в тялото, умишлено причинил на 18-годишен ученик лека телесна повреда, изразяваща се в разстройство на здравето като деянието е извършено по хулигански подбуди - престъпление по чл. 131, ал. 1, вр. чл. 130 от НК. На 27 юни 2019 г., пострадалият бил в компанията на свои съученици, които били в дискотеката, за да отпразнуват успешното завършване на учебната година. Всички се забавлявали и танцували, като нямало пияни. Около 02.30 ч. на 28.06.2019 г., докато пострадалият танцувал заедно с приятели от компанията, обвиняемият застанал зад него. Без предупреждение и видима причина, му нанесъл удари в тялото. Обвиняемият е осъждан. Предстои насрочване на делото за разглеждане от съда.", "date": "2019.10.15", "title": "Хулиган отива на съд за побой на ученик във великотърновска дискотека"}
{"url": "https://www.24chasa.bg/novini/article/7709844", "text": "Окръжна прокуратура – Велико Търново внесе в съда обвинителен акт срещу клошар, теглил пари от чужда дебитна карта, предадоха от държавното обвинение.   Мъжът живеел сам в изоставена сграда в Горна Оряховица. На 02.09.2018 г., рано сутринта отишъл да си вземе кафе от автомат, но нямал пари и решил да открадне нещо от болницата, която била близо. Влязъл в сградата, качил се на горния етаж и произволно отворил вратата на една от болничните стаи. Там били настанени за лечение пострадалият мъж и още двама пациенти, но в момента, в стаята нямало никой. Видял на едно от леглата мъжка чантичка, отворил я, взел от нея калъфчето с документите и веднага напуснал сградата. В калъфчето с документите намерил дебитната карта с ПИН – кода и още същия ден, на три пъти, изтегли 530 лв. Изхарчил парите през следващите дни за алкохол. Предстои насрочване на делото за разглеждане от съда.", "date": "2019.10.15", "title": "Изправят на съд клошар, свил карта на пациент в Горна Оряховица и изтеглил 530 лв."}
{"url": "https://www.24chasa.bg/novini/article/7709855", "text": "Администрацията на Съединените щати обмисля възможността да изтегли ядрените си оръжия от базата Инджирлик в Турция заради провежданата от Анкара военна операция в Сирия, съобщава \"Ню Йорк Таймс\". Според източници на изданието, служители на Държавния департамент и Министерството на енергетиката на САЩ са обсъдили плановете за извеждането на около 50 единици тактическо ядрено оръжие, което под контрола на Съединените щати се съхранява във военната база Инджирлик, предаде \"Канал 3\".  Според експерти, прехвърлянето на това въоръжение от базата \"ще означава фактически край на съюза между САЩ и Турция\". Американската страна смята, че е опасно ядреното оръжие да остане в базата. В публикацията се припомня, че неотдавна президентът на Турция Реджеп Тайип Ердоган изрази пред свои привърженици недоволство от факта, че страната не разполага с ядрено оръжие.", "date": "2019.10.15", "title": "Вашингтон иска да изтегли ядреното си оръжие от Турция"}
{"url": "https://www.24chasa.bg/novini/article/7709881", "text": "Нови случаи на Африканска чума по свинете /АЧС/ са установени при отстреляни диви прасета край Венец и каолиновското село Сини вир по време на първия за сезона групов лов. Това бе съобщено на днешното заседание на Областната епизоотична комисия в Шумен, предаде БТА. Съхраняваното в хладилници месо от отстреляните животни ще бъде иззето и унищожено, уточни директорът на Областната дирекция по безопасност на храните /ОДБХ/ д-р Катя Райкиска. Членовете на комисията бяха запознати от началника на отдела \"Здравеопазване при животните\" в ОБДХ д-р Наташа Баева и с издадени на 10 октомври заповеди на директора на Българската агенция по безопасност на храните, с които бе обявен първично възникнал случай на болестта Африканска чума при диви свине в землището на село Менгишево, община Върбица, след намерени 19 трупа на глигани, както и за първично възникнало огнище на болестта в регистриран обект за отглеждане на свине от породата \"Източнобалканска свиня\" в град Смядово. \"Изпълнени са всички мерки по заповедта за биосигурност, умъртвени по хуманен начин са 86 прасета при пълно съдействие на община Смядово и органите на МВР\", уточни Баева. Относно обявеното огнище на болестта Африканска чума при диви свине в землището на село Менгишево, директорът на Държавното горско стопанство във Върбица инж.Муса Кязъм съобщи, че са изпълнени всички указания съгласно заповедта, ограничена е инфектираната зона и са спазени всички мерки за биосигурност. Областната епизоотична комисия прие допълнителни превантивни мерки за предотвратяване разпространението на болестта в региона.", "date": "2019.10.15", "title": "Нови случаи на Африканска чума при диви свине са установени в област Шумен"}
{"url": "https://www.24chasa.bg/novini/article/7710123", "text": "Ние не се надяваме на сигнал, а очакваме решение. Ние изпълнихме всичко, което се искаше от нас, дори променихме името си след историческото споразумение от Преспа. Нито една кандидатка не е правила това преди, заяви президентът на Северна Македония Стево Пендаровски в интервю за австрийския \"Пресе\", предаде МИА,цитирана от БТА. След като ЕС казва, че присъединителният процес се базира на резултати, ние не очакваме нищо по-малко от това, което сме постигнали. Моето послание е: Дайте ни шанс и ни позволете да ви покажем, че сме подготвени, заявил Пендаровски. По отношение на забележките на Франция, че Северна Македония и Албания трябва да положат повече усилия в борбата срещу корупцията и престъпността, Пендаровски обърна внимание на Специалната прокуратура и повдигнатите обвинения срещу високопоставени политици, включително бившия премиер Никола Груевски.", "date": "2019.10.15", "title": "Стево Пендаровски: Дайте шанс на Северна Македония"}
{"url": "https://www.24chasa.bg/novini/article/7710099", "text": "Бандата на Николай Мечков е пребивала собственици на хотели и магазини, за да сключват договори за охрана с фирми на техни подставени лица. Това съобщиха на брифинг разследващите от ГДБОП и Специализираната прокуратура. Освен това тормозили конкуренти, за да се откажат от бизнеса си. Занимавали се и с лихварство в Бургас и региона. Членове на бандата често наемали магазини за през лятото, плащали първия наем, а след това го ползвали без пари. Когато наемодателят си търсил вноската, го пребивали. Налагали психически и физически тормоз на търговци, за да зареждат хляб от посочена от тях фирма. 6 души са задържани, включително Николай Мечков и приближеният му Калоян Берберов-Кюфтето. 7-ият член на бандата е осъден на доживотен затвор без право на замяна, каза главен комисар Ивайло Спиридонов. Говорителят на спецпрокуратурата уточни, че мъжът е осъден за убийство на двама души с взрив. Затворникът комуникирал с бандата чрез мобилно приложение на нелегално внесен зад решетките телефон и е давал указания. Затворникът, участвал в бандата на Мечков, е Стоян Димитров-Толупа, научи \"24 часа\". Той е осъден като поръчител на атентата срещу Митьо Очите през 2001 г., когато загинаха съпругата му и брат й. Очите оцеля. Любопитното е, че Стоян Толупа е зад решетките от 17 години. Заедно с него на доживотен затвор бяха осъдени и извършителите на атентата - Иван Рибов и Кероп Погосян.", "date": "2019.10.15", "title": "Доживотен затворник в бандата на Мечков, мутрите изнудвали хотелиери и търговци"}
{"url": "https://www.24chasa.bg/novini/article/7710149", "text": ", нажежи страстите в съдийската колегия на ВСС. След края на заседанието представляващият съвета Боян Магдалинчев попита колегите си дали няма да вземат отношение по обръщението на Панов. То бе публикувано в понеделник на сайта на ВКС. Преди заседанието Магдалинчев обяви, че поведението на Панов е недопустимо. \"Казах, че не съм съгласен със становището му. Не може непрекъснато да се хвърля упрек към ВСС, че не защитава интересите на магистратите. Не може в конкретния случай да се дава квалификация дали казусът е елементарен. Дали е такъв, или не, това е правомощие на съдебния състав. Правят се внушения в друга посока“, каза Магдалинчев. Когато той постави въпроса за дискусия, шефът на ВКС напусна заседанието. Магдалинчев упрекна още Панов, че вместо да бъде в страната, за да реагира на напрежението около случая, шефът на ВКС по това време бил в командировка в Люксембург. Севдалин Мавров се присъедини към мнението на представляващия ВСС. Той добави, че не желае да взима отношение по казуса „Полфрийман“ и ще се отведе, но напомни, че съдийската колегия отдавна иска от Панов да назове „имена за зависимости“. Преди да напусне залата, Мавров каза, че не се чувства зависим, но е обиден и е обидно за състава от ВКС това, което е написал Панов. \"Ние сме длъжни да го защитим\", заключи Мавров. Атанаска Дишева пък попита в каква процедура е съдийската колегия. „Форматът ми прилича на другарски съд“, каза тя. После се обърна към Магдалинчев с думите, че не помни кадровият орган да е вземал становище по негови медийни публикации. Тя допълни, че ако представляващият ВСС иска да бъде изразена позиция в защита на съдийската независимост против изказването на председателя на ВКС, това трябва да стане в съответствие с процедурата и закона – с точка в дневния ред. „След края на заседанието с демонстративно изявление да се прави обсъждане, ми се струва обидно за органа, в който работим“, каза Дишева. Тя добави, че не се чувства обидена от обръщението на Панов. Тогава председателят на ВАС Георги Чолаков, който пое ръководенето на заседанието, след като Панов напусна, обяви: „Закриваме“.", "date": "2019.10.15", "title": "Изявлението на Лозан Панов по делото \"Полфрийман\" нажежи страстите във ВСС"}
{"url": "https://www.24chasa.bg/novini/article/7710108", "text": "Новородено момиченце е в критично състояние, след като бе намерено заровено живо в земята, оповестиха полицейски и медицински източници, цитирани от Асошийетед прес и Франс прес. Хитеш Сирохи копаел гроб за мъртво родената си дъщеря в щата Утар Прадеш, когато с лопатата си ударил заровено в земята гърне. След като забелязал, че в гърнето има новородено, той незабавно се притекъл на помощ на детето, поясниха от местната полиция, предава БТА. Мъжът заяви пред в. \"Таймс ъв Индия\", че бебето било увито в пелени и плачело. \"За миг си помислих, че дъщеря ми се е върнала към живота, но гласът всъщност идваше от гърнето\", уточни той. Пеленачето понастоящем е хоспитализирано, като медицинските му разноски са платени от местен политик, отбелязаха от полицията. Според лекари, момиченцето е в критично състояние. Убийствата на новородени момиченца не е нещо ново за индийското общество, където на момичетата се гледа като финансово бреме за семейството, а на момчетата - като инвестиция, защото по-късно може да се грижат за родителите си.", "date": "2019.10.15", "title": "Бебе в Индия оцеля след три дни под земята"}
{"url": "https://www.24chasa.bg/novini/article/7710075", "text": "Шест месеца след пожара, който опустоши парижката катедрала \"Нотр дам\", за възстановяването й са дадени или обещани общо 922 милиона евро, обяви френският министър на културата Франк Ристер, цитиран от Франс прес. \"Дарителите са общо 350 000, 104 милиона евро вече са преведени\", заяви Ристер. \"Твърде рано е да се каже дали сумата на даренията ще е достатъчна. Държавата ще поеме отговорността си, няма да оставим \"Нотр дам\" на произвола на съдбата\", добави той. Набирането на средствата е поверено на три фондации и френския Център на националните паметници, предава БТА. Представители на френската Католическа църква призоваха да се подхожда предпазливо към възстановяването на катедралата, предаде ДПА.Трябва да се поиска разрешението на Църквата за евентуални промени в архитектурата на катедралата, каза високопоставеният представител на парижкия диоцез монсиньор Беноа дьо Синети. Френският президент Еманюел Макрон е казал, че ще има международен конкурс, който може да доведе до \"съвременен архитектурен израз\" за замяна на разрушената стрела на катедралата. По закон във Франция катедралите са собственост на държавата, но Църквата ги ползва с религиозна цел. \"Става дума да се съхрани естеството на сградата, духът й, същината й и историята й\", изтъкна Дьо Синети. \"Мисля, че човек се нуждае от много смирение, за да работи по сграда като \"Нотр дам\", добави ректорът на катедралата монсиньор Патрик Шове. Министърът на културата Франк Ристер обеща, че Католическата църква и парижките власти ще могат да изразят становищата си, но в крайна сметка решението ще се вземе от държавата като собственик.", "date": "2019.10.15", "title": "922 млн. евро обещани за възстановяването на \"Нотр Дам\", 104 млн. вече са преведени"}
{"url": "https://www.24chasa.bg/novini/article/7710209", "text": "Европейският съюз рискува да загуби влиянието си в Западните Балкани, ако не успее да изпрати ясен сигнал за начало на присъединителни преговори със Северна Македония и Албания, заяви еврокомисарят по политика на добросъседство и разширяване Йоханес Хан пред австрийската агенция АПА. Ако ние не изпратим ясен сигнал днес или до Европейския съвет в четвъртък с оглед на предишните две отлагания, то ние не трябва да се чудим защо нашето влияние на Балканите е намаляло, заяви Хан и изрази надежда, че разумът ще надделее по въпроса, предава БТА. Според Хан загубата на влияние на Балканите не може да бъде в интерес на Европейския съюз, тъй като, както се изрази, \"това е дворът на Европа\".", "date": "2019.10.15", "title": "Йоханес Хан: ЕС рискува да загуби влиянието си на Балканите, ако не бъде изпратен ясен сигнал"}
{"url": "https://www.24chasa.bg/novini/article/7710205", "text": "Властите в Норвегия обявиха днес, че удължават временния граничен контрол с още шест месеца, смятано от 11 ноември, предаде ДПА. \"Една от най-важните задачи за мен и правителството е да защитим страната от тероризъм. Контролът по външната граница е важна мярка в това отношение\", каза министърът на правосъдието и имиграцията Йоран Калмюр. От ведомството му уточниха, че подобна мярка са предприели съседните Дания и Швеция, както и Австрия и Германия, предаде БТА. Правителството в Осло е уведомило в петък Европейската комисия за решението си. Въпреки че не е членка на ЕС, Норвегия е страна по Шенгенското споразумение, което позволява пътувания без паспортни проверки в 26 държави. Скандинавската държава въведе временно граничен контрол заради масовото навлизане на мигранти в Европа през 2015 г.", "date": "2019.10.15", "title": "Норвегия: Удължаваме с още шест месеца контрола по границите си"}
{"url": "https://www.24chasa.bg/novini/article/7710226", "text": "АТАКА иска от ЦИК да отмени предаването \"Референдум\", което трябва да се излъчи на 15 октомври по БНТ. Причината е, че националната телевизия нарушава задълженията си по Изборния кодекс (ИК), Закона за радио и телевизия и Споразумението за отразяване, което е сключила с партиите и коалициите. АТАКА посочва, че обществената телевизия нарушава чл. 189, ал. 3 от ИК, според който БНТ и БНР трябва обективно и справедливо да отразяват проявите на кандидатите при зачитане на тяхната равнопоставеност и значимост. Във второто издание на \"Референдум\" по време на кампанията е предвидено да вземат участие само 4-ма кандидати, определени на база социологическите проучвания на 4 избрани по преценка на БНТ социологически агенции. \"Именно с формулировката в чл. 8, ал. 4, т. 2 на Споразумението се погазват законовите изисквания както за равнопоставеността на политическите партии при предизборните им изяви, така и за политическата независимост на медиите, още повече на националните\", пишат в сигнал до ЦИК от АТАКА. Партия АТАКА акцентира, че погазените норми и принципи се основават на: - Определяне по едностранна преценка на БНТ, без заложени от ЦИК критерии, на 4 социологически агенции, чиито прогнозни резултати да бъдат взети предвид; - Липса на прозрачност по отношение на това кои са тези социологически агенции, на какъв принцип са избрани и на какъв принцип са определили те кандидатите, които се очаква да спечелят най-висок процент от гласовете на изборите на 27.10.2019 г. - Предоставяне на трибуна на само 4-ма кандидати, за които по съмнителен критерий се счита, че ще получат най-висок брой гласове на предстоящите избори, като по този начин се увеличават възможностите им за получаване на нови гласове поради по-засиления медиен интерес към тях спрямо останалите, които не са попаднали в четворката.", "date": "2019.10.15", "title": "АТАКА: БНТ нарушава законите. ЦИК да спре \"Референдум\""}
{"url": "https://www.24chasa.bg/novini/article/7710262", "text": "Швейцарските ледници са изгубили 10 процента от обема си през последните 5 години заради климатичното затопляне, феномен, който не е бил наблюдаван от 100 години насам, предаде Франс прес. Агенцията цитира проучване, осъществено от Швейцарската академия на науките. Най-драстично топене предизвикали няколкото топлинни вълни, които бяха регистрирани през лятото на 2019 година. А нищо не предвещаваше констатираната загуба. През зимата на 2018/2019 бяха регистрирани особено студен месец януари и голямо количество валежи. Те бяха най-значими върху северните склонове на Алпите. Значителни снеговалежи паднаха в източната част на страната, като бяха отбелязани и рекордни количества. През месеците април и май бяха регистрирани между 20 и 40 на сто допълнителни валежи на сняг върху ледниците спрямо обичайните, предаде БТА. В началото на юни на някои места бяха измерени 6-метрови слоеве. Но всички тези натрупвания бързо бяха разтопени след едноседмичните топлинни вълни в края на юни и в края на юли. Само за 15 дни от ледниците се стопиха такива количества, колкото е консумацията на питейна вода в Швейцария за година. Топенето е продължило до началото на месец септември. През последните 12 месеца 2 процента от общия обем на швейцарските ледници е бил изгубен. А за последните 5 години загубата възлиза на над 10 процента.", "date": "2019.10.15", "title": "Швейцарските ледници са изгубили 10% от обема си за последните 5 години"}
{"url": "https://www.24chasa.bg/novini/article/7710264", "text": "„Сертификацията, през която преминахте само преди дни, показа, че сте подготвени за изпълнение на задачите, с които ще бъдете натоварени в Афганистан. Предстои по-трудното – да дадете категорична изява на силния си характер, да демонстрирате високия си боен дух, воинска дисциплина и професионализъм.“ Това заяви заместник-началникът на отбраната генерал-лейтенант Димитър Илиев днес в своето приветствие към военнослужещите, които заминават за участие в мисията „Решителна подкрепа“ в Афганистан, съобщиха от пресцентъра на министерството на отбраната. Церемонията по изпращане на 39-ия контингент от Българската армия се проведе на площада пред административната сграда на община Стара Загора. От името на министъра заместник-началникът на отбраната подари на контингента икона на Свети Георги Победоносец. На церемонията по изпращането присъстваха командващият на Съвместното командване на силите генерал-лейтенант Любчо Тодоров, командирът на Сухопътните войски генерал-майор Михаил Попов, командирът на Втора механизирана бригада - Стара Загора бригаден генерал Стоян Шопов, командирът на 61-ва механизирана бригада - Карлово бригаден генерал Деян Дешков, представители на държавната и местната власт, общественици и жители на градa. Молитва за здраве и благополучие на военнослужещите прочете Негово Високопреподобие Архимандрит Богослов. Българският военен контингент е с общ състав до 160 военнослужещи със структура национален елемент, рота за охрана, екип от съветници и щабни офицери. Контингентът е подготвен във военно формирование 48 430 – Стара Загора. В мисията на НАТО в Афганистан българските военнослужещи ще изпълняват задачи, свързани основно с организирането на контролно-пропускателния режим на автомобилния и пешеходния трафик на летището в Кандахар, както и с обучението и методическото подпомагане на формирования от Афганистанската национална армия. Национален командир на контингента е полковник Красимир Горанов, помощник-национален командир на контингента за Кабул е полковник Мирослав Маринов, помощник-национален командир на контингента за Кандахар е подполковник Вичо Вичев, а командир на ротата за охрана – капитан Росен Начев от военно формирование 48 430 - Стара Загора.", "date": "2019.10.15", "title": "Изпратиха 39-ия ни военен контингент за Афганистан"}
{"url": "https://www.24chasa.bg/novini/article/7710225", "text": "Специалният руски пратеник за Сирия Александър Лаврентиев заяви днес в Абу Даби, че Москва няма да позволи турските и сирийските правителствени сили да влязат в сблъсък. С това той подчерта ролята на страната си на фактическия балансьор в конфликта в момент, когато американсските войски се изтеглят от Североизточна Сирия, предаде Асошиейтед прес. Лаврентиев, който е специален пратеник на президента Владимир Путин за Сирия, каза пред руски държавни осведомителни агенции, че \"никой няма интерес\" от боеве между сирийските правителствени войски и турските сили, които миналата седмица влязоха в Сирия. По думите на пратеника Русия \"няма да позволи това да се случи\", предава БТА. Лаврентиев освен това опроверга съобщенията, че Москва е дала зелена светлина за турската операция в Сирия и настоя, че Русия \"винаги е смятала, че каквато и да е военна операция в Сирия е неприемлива\". Той потвърди, че кюрдски лидери и представители на сирийското правителство са преговаряли в руската военна база в Хмеймим миналата седмица, но допълни, че не знае как са протекли преговорите. Лаврентиев каза това пред репортери в Абу Даби по време на официалната визита на Путин в ОАЕ.", "date": "2019.10.15", "title": "Русия: Няма да позволим турско-сирийски сблъсък"}
{"url": "https://www.24chasa.bg/novini/article/7710299", "text": "23-годишният Тодор Т. бе осъден днес от състав на Варненския окръжен съд на 25 години лишаване от свобода при строг режим. Присъдата бе постановена при условията на съкратено съдебно следствие. Подсъдимият призна всички факти и обстоятелства в обвинителния акт на Окръжната прокуратура за убийството на своя съселянин Недялко Г., извършено на 8 февруари тази година по особено мъчителен начин и с особена жестокост, като целта му бе да получи наказание, намалено с една трета. Това съобщиха от прокуратурата. Съдебният състав уважи изцяло гражданските искове по 100 000 лева за всяка от двете дъщери на убития Недялко. На 8 февруари тази година около 17 часа в магазин в село Старо Оряхово, пред който имало няколко маси, Тодор, който бил известен в селото с прякора Лудия, се засякъл със 70-годишния Недялко. Възрастният човек работел като пастир и всяка сутрин, преди да поведе на паша животните на работодателя си, се отбивал да пие кафе. Пред свидетел по делото Тодор заявил, че „има зъб“ на Недялко и се заканил да го набие. Около 20,30 часа пристигнал друг свидетел по делото, когото Недялко почерпил. Половин час по-късно помолил съселянина си да го придружи до дома му, тъй като бил употребил значително количество алкохол. Мъжът го оставил в изоставена тухлена постройка, в която живеел 70-годишният пастир. По-късно от магазина си тръгнал и подсъдимият, минал пред дома на сестра си, взел от навеса с дървата за огрев дърво с дължина около метър и половина и отишъл в дома на Недялко. Тодор влязъл в къщата, видял възрастния мъж, който бил с гръб към него, и започнал да му нанася удари с дървото по гърба. Част от дървения кол се счупил от ударите. Недялко направил опит да го издърпа от ръцете на Тодор, но не успял. Разгневен, 23-годишният продължил побоя над възрастния мъж с юмруци по лицето и главата. Когато Недялко спрял да мърда, извлачил тялото му на двора и го захвърлил заедно с вещите му. Започнал да чупи дървените плоскости, с които били закрити прозорците, изкъртил и вратата, като забил кола в нея. Тройната съдебномедицинска експертиза сочи като причина за смъртта механичната асфикция от аспирация на кръв в дихателните пътища и белите дробове на убития Недялко, причинена от кръвоизлив от разкъсаните съдове при счупването на костите на лицевата част на черепа. Присъдата на Варненския окръжен съд подлежи на обжалване пред Апелативния съд.", "date": "2019.10.15", "title": "25 години затвор за 23-годишен, пребил с дърво до смърт съселянин"}
{"url": "https://www.24chasa.bg/novini/article/7710506", "text": "Липсата на комуникация, западащият сексуален живот и липсата на време един за друг са сред най-честите причини за раздялата на новите родители, пише в. \"Дейли експрес\", позовавайки се на проучване, направено във Великобритания, предаде БТА. Допитването на Ченъл Мъм и Бейби Шоу е обхванало 2000 майки и татковци. Резултатите показват, че една трета от родителите изпитват сериозни проблеми във връзката си през месеците след раждането на бебето, а една пета се разделят окончателно през първата година. Авторите на проучването са установили, че до раздяла се стига най-често през първите шест месеца след появата на бебе. Една на всеки три двойки изтъква като основна причина за разрива \"пълната липса на комуникация\". Около тридесет на сто от родителите споделят, че по-рядко правят секс след раждането на детето. Двадесет и девет процента от участниците в допитването казват, че им липсва привързаността, която са споделяли преди появата му. Изневярата, редовните скандали, по-слабата ангажираност на единия партньор с грижите за бебето, опитите за приспособяване към новата отговорност също водят до неразрешими проблеми между родителите. Една четвърт от анкетираните обаче признават, че са имали проблеми във връзката и преди появата на бебето, които са се влошили след раждането му. Данните от допитването сочат още, че над 60 процента от родителите не са били подготвени за огромното въздействие, което бебето оказва върху живота им. Половината от двойките споделят, че се карат по-често отпреди. Една трета разкриват, че понякога с дни не разговарят с партньора си. Липсата на секс или натискът за интимност най-често стават повод за скандали, заедно с недоспиването. Една пета от родителите казват, че липсата на сън е толкова сериозна, че ги прави неспособни да осъзнаят какво се случва във връзката им. За жалост една четвърт от двойките почти не намират време за себе си след раждането на бебе, а 28 процента признават, че когато са заедно, не правят нищо друго, освен да се карат. Двадесет на сто от двойките споделят, че не взимат никакви мерки, за да съхранят връзката си през първите месеци след появата на дете. Около 23 процента казват, че се обръщат за помощ и подкрепа към близки и приятели, а 24 процента се стремят да си поделят домакинската работа. Други методи, които партньорите използват, за да поддържат връзката си, са споделянето на нощните хранения, намирането на време за секс, излизанията вечер и срещите с приятели.", "date": "2019.10.15", "title": "Липсата на комуникация и секс водели до раздяла на родителите след раждането на бебе"}
{"url": "https://www.24chasa.bg/novini/article/7710489", "text": "Румънският президент Клаус Йоханис номинира днес председателя на Национално-либералната партия (НЛП) Лудовик Орбан за премиер, предаде Аджерпрес. \"След консултациите с парламентарните политически партии и формации стигнах до заключението, което обявих и след първия кръг от консултациите: да се състави правителство около НЛП. Лично аз смятам, че предсрочните избори са решение, но не сега с временно правителство на Дънчила. Всеки следващ ден с това провалено правителство е загубен ден за Румъния\", изтъкна държавният глава, цитиран от БТА. \"Затова реших да посоча за следващ премиер на Румъния г-н Лудовик Орбан, председател на НЛП, лидер на най-голямата опозиционна партия, основния инициатор на вота на недоверие. Така е правилно от гледна точка на демокрацията\", посочи още държавният глава. Според конституцията в срок от 10 дни от номинацията определеният за премиер трябва да изготви списък с членовете на кабинета и управленска програма и да ги изпрати за обсъждане в парламента, отбелязва Аджерпрес. \"Надявам се всички политически фактори да разберат, че сме в политическа криза и възможно най-бързо да се стигне до удовлетворяващо решение. Новото правителство трябва да встъпи в длъжност спешно\", подчерта още Йоханис, цитиран от Зиаре. Лявото правителство на Социалдемократическата партия, оглавявано от премиера Виорика Дънчила, бе свалено от власт с вот на недоверие в четвъртък миналата седмица.", "date": "2019.10.15", "title": "Румънският президент Клаус Йоханис номинира Лудовик Орбан за премиер"}
{"url": "https://www.24chasa.bg/novini/article/7710516", "text": "42-годишен мъж, който преди 10-ина дни изчезна във водите на река Марица, е изваден от там. От полицията потвърдиха информацията. Въпросният мъж е бил на реката заедно с 15-годишен и друг по-възрастен от него, когато е влязъл в Марица. Тримата са употребили алкохол и ксанакс, които бяха намерени от служителите на реда. Все още самоличността на удавника се установява.  Тялото му е закарано в Съдебна медицина за аутопсия. По случая се води разследване.", "date": "2019.10.15", "title": "Извадиха удавник от река Марица, потънал преди 10 дни"}
{"url": "https://www.24chasa.bg/novini/article/7710465", "text": "Бившият общински съветник, бивш кандидат-кмет и бизнесмен от Айтос Стоян Колев заяви пред медии в Бургас днес, че е бил изнудван от арестувания на 14 октомври Николай Мечков. Това е станало преди две години, когато чрез заплахи, натиск и физическо насилие Мечков принудил Колев да прехвърли акциите си от хлебозавод на  негов гард. Колев направи изявлението в кулоарите на съда, където днес срещу него бе произнесена присъда за укриване на данъци. Бургаският окръжен съд го призна за виновен за неплащането на данъчни задължения в размер на 346 000 лв. Според обвинението Колев е подал неистински данъчни декларации, в които е посочил, че няма неплатени данъци, а като собственик на хлебозавод не е обявил фалит, след като е изпаднал в неплатежоспособност. Бившият общинар от Айтос получи условна присъда от 2 г. и 8 м. с 5 г. изпитателен срок. В съдебната зала подсъдимият заяви, че е станал жертва на брутално престъпление, за което е подал сигнал до ГДБОП и тези, които са извършили това престъпление, вече са задържани. Междувременно на брифинг днес разследващи от ГДБОП и Специализираната прокуратура съобщиха, че бандата на Николай Мечков е пребивала собственици на хотели и магазини, за да сключват договори за охрана с фирми на техни подставени лица. И че тормозили конкуренти, за да се откажат от бизнеса си. ", "date": "2019.10.15", "title": "Бивш общинар от Айтос вини арестувания Мечков, че му откраднал бизнеса"}
{"url": "https://www.24chasa.bg/novini/article/7710530", "text": "В есенния си доклад \"Световни икономически перспективи\" Международния валутен фонд прогнозира по-добро ускоряване на икономическия растеж на България през настоящата година до 3,7% от 3,1% през 2018-а година. През април фондът прогнозира повишение на БВП на нашата страна с 3,3%. За 2020-а година МВФ очаква известно забавяне на икономически растеж до 3,2%, но след като през април прогнозира негово забавяне до 3,0%. В дългосрочен план (до 2024-а година) фондът очаква растеж на българския БВП от 2,8%. Фондът повиши леко предишната си прогноза за инфлацията в България (индекса CPI) през 2019-а година до ниво от 2,6% спрямо априлска оценка за повишение с 2,4% и след като през миналата година потребителската инфлация нарасна с 2,6%. За 2020-а година се очаква забавяне на инфлацията до 2,3% - без промяна спрямо априлската прогноза. След ниво на безработицата в нашата страна от 5,3% през миналата година, МВФ вече очаква тя да се понижи през 2019-а до 4,9% (под априлска оценка за 5,0%) и до 4,8% през 2020-а година (под предишна оценка от 5,0%). Преди няколко месеца международната институция залагаше на ръст от 3% през 2019 г., а сега очакванията са за 3.2%, следвани от забавяне през 2020 г. до 3% и леко ускорение до 3.1% през 2021 г. Това става ясно от есенния доклад \"Миграция и изтичане на мозъци\" за Европа и Централна Азия.", "date": "2019.10.15", "title": "И МВФ очаква ускоряване на растежа на БВП на България до 3,7% през 2019 г."}
{"url": "https://www.24chasa.bg/novini/article/7710537", "text": "Джок Полфрийман ще трябва да се подписва всяка седмица в районно управление в София след като бъде освободен от Дома за временно настаняване на чужденци в Бусманци днес. Това съобщи шефът на Дирекция \"Миграция\" Николай Николов. Той обясни, че МВР вчера е разбрало, че Полфрийман е получил паспорта си. Поискано му е да го предаде доброволно. Той обаче отказал, затова му го отнели. Тъй като австралиецът е осъден на 20 г. за убийство, но пуснат предсрочно, има забрана да напуска България, процедурата по експулсирането му е спряна. Вместо да бъде изведен от България, Полфрийман трябва да се подписва всяка седмица. Паспортът му ще бъде върнат, когато има влязло в сила съдебно решение. Николов визираше както делото във ВКС за отмяна на предсрочното освобождаване, така и обжалваната от Полфрийман заповед на директора на Дирекция \"Миграция\" от 2011 г. с която му се забранява да напуска страната. По време на престоя си Полфрийман е допуснал едно нарушение. Той е бил хванат с мобилен телефон камера, какъвто е забранен. Когато го видели, австралиецът само го счупил. Останали му още 3 телефона, които били позволени - без камера.  Очаква се австралиецът всеки момент да напусне сградата на дирекция \"Миграция\".", "date": "2019.10.15", "title": "Пускат Полфрийман днес, ще се подписва в районното всяка седмица"}
{"url": "https://www.24chasa.bg/novini/article/7710573", "text": "Правителството ще одобри промени в Правилника за прилагане на Закона за насърчаване на инвестициите и в Наредбата за условията и реда за съставяне на списък на медицинските изделия по чл. 30 а от Закона за медицинските изделия и за определяне на стойността, до която те се заплащат. Това съобщи пресслужбата на кабинета. Министрите се очаква на редовното си заседание утре да одобрят и промени в Наредбата за реда за класифициране на растенията и веществата като наркотични. Министерският съвет ще даде съгласие управляващият орган на Оперативна програма за храни и/или основно материално подпомагане, съфинансирана от Фонда за европейско подпомагане на най-нуждаещите се лица в България за периода 2014- 2020 г., да сключва договори за предоставяне на безвъзмездна финансова помощ с партньорски организации - общини и районни на общини, в размер до 5 на сто над определения бюджет на оперативната програма. Кабинетът ще одобри вътрешнокомпенсирани промени на утвърдените разходи по области на политики/бюджетни програми по бюджета на Министерството на финансите за 2019 г., както и допълнителни разходи/ трансфери за 2019 г. за изплащане на минимални диференцирани размери на паричните средства за физическо възпитание и спорт.", "date": "2019.10.15", "title": "Правителството ще одобри промени в Правилника за прилагане на Закона за насърчаване на инвестициите"}
{"url": "https://www.24chasa.bg/novini/article/7710575", "text": "Премиерът на германската провинция Долна Саксония Щефан Вайл за момента изключва вероятността за строеж на нов завод на \"Фолксваген\" (Volkswagen) в Турция предвид турската инвазия в Сирия, съобщи в електронното си издание германското списание \"Шпигел\". Вайл участва в надзорния съвет на \"Фолксваген\" като представител на Долна Саксония, която държи над 20 процента от концерна, предава БТА. Картините, които виждаме от Северна Сирия, са ужасни, каза Вайл. По думите му военната офанзива е очевидно нарушение на международното право и е провокирала огромна бежанска вълна, както и цялостно изостряне на ситуацията със сигурността. Не мога да си представя, че при тези условия \"Фолксваген\" би направил инвестиция за милиарди в Турция, подчерта той. По думите му тази позиция се споделя от ръководството на концерна. Според премиера на Долна Саксония за момента става дума за отлагане, а не за пълно отказване от плановете на \"Фолксваген\" за Турция. \"Фолксваген\" съобщи по-рано, че ръководството му е отложило решението за построяване на нов завод близо до турския град Измир. Решението трябваше да бъде взето до средата на октомври. По думите на Вайл следващото заседание на надзорния съвет е планирано за средата на ноември.", "date": "2019.10.15", "title": "Премиерът на Долна Саксония: В момента няма шанс\nза завод на \"Фолксваген\" в Турция"}
