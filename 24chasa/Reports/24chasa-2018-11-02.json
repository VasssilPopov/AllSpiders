{"url": "https://www.24chasa.bg/novini/article/7135564", "text": "Турският президент Реджеп Тайип Ердоган заяви днес в статия, публикувана във в. \"Вашингтон пост\", че заповедта за убийството на саудитския журналист Джамал Кашоги е дошла от \"най-висшите нива на саудитското правителство\". Той обаче също така каза, че не вярва отговорност за тази заповед да има саудитския крал Салман, предадоха световните агенции, цитирани от БТА.  \"Искам да подчертая, че Турция и Саудитска Арабия поддържат приятелски отношения\", допълни Ердоган. \"И за една секунда не съм повярвал, че крал Салман, пазителят на светите джамии, е заповядал удара срещу Кашоги\", добави турският президент.", "date": "2018.11.02", "title": "Ердоган: Заповедта за убийството на Кашоги е дошла от \"най-висшите нива\" на саудитското правителство"}
{"url": "https://www.24chasa.bg/novini/article/7135425", "text": "Общественият съвет на фонда за лечение на деца ще бъде закрит от догодина, когато той заедно с Комисията за лечение в чужбина ще се обединят и ще минат към здравната каса. Експертите на НЗОК ще решават дали даден пациент да се лекува в чужбина. Това стана ясно от думите на шефа на касата д-р Дечо Дечев. Той и зам. здравният министър Жени Начева обясниха промените в системата и бюджет 2019 за здраве. Според двамата обществен съвет не е необходим, тъй като в надзора на касата има представител на пациентите. От 274 формуляра за лечение на деца в чужбина през 2017 г. 46% били подадени, без предварително да се знае колко ще струва лечението. А това е нарушение, обясни д-р Дечев. И тази година имало такива формуляри. Тоеа беше категорично отречено от члена на обществения съвет Пенка Георгиева. Съветът просто няма как да взема такива решения - извън правилника е, обясни тя. Всички функции на фонда ще бъдат запазени, а дейностите му ще продължат да се финансират от НЗОК. Сега разходите за транспорт, престой, преводач, медицински изделия и лекарства извън позитивния списък се плащат от МЗ. Ще има трансфер от министерството към касата, така че те да продължат да се покриват, обясниха Дечев и Начева. Ще останат и всички кадри на фонда, а промените целят по-ефективно разходване на парите. От 2019 г. се предвижда и нов начин за финансиране на лекарства. И за новите лекарства, кандидатстващи за включване в позитивния списък, и за тези, които вече са в него, производителите трябва да доказват, че цената и ефективността нарастват равностойно. Ако цената е с 50% по-висока, то и действието на медикамента трябва да е с 50% по-добро, за да се съгласи касата да го плаща по-скъпо, обясни д-р Дечев. При лекарства за домашно лечение на артрит, епилепсия, псориазис и др., които се вземат с протоколи и се покриват 100% от НЗОК, лекарите ще имат право да предписват само по-евтиното. Но ако се окаже, че то не действа на пациента, ще му се предпише по-скъпо, и то пак ще се покрие изцяло, увери шефът на касата. МЗ и лекарският съюз ще изработят нови медицински стандарти. Когато са готови всички наведнъж, ще се даде срок на болниците да приведат дейността си спрямо тях. След това ще се направи прелицензиране на всички лечебни заведения, а те няма да плащат такса, заяви Начева.", "date": "2018.11.02", "title": "Фондът за лечение на деца остава без обществен съвет"}
{"url": "https://www.24chasa.bg/novini/article/7135365", "text": "Световното първенство по футбол през 2030 г. да се проведе в Гърция, България, Сърбия и Румъния. Тази идея е дал гръцкият премиер Алексис Ципрас на вчерашната сбирка на Балканската четворка в резиденция “Евксиноград” край Варна. Тепърва кандидатурата ще бъде изработена, но идеята на гръцкия премиер бе посрещната изключително добре от българския министър-председател Бойко Борисов и от президента на Сърбия Александър Вучич. “Така чрез спорта сътрудничеството между четирите държави ще се задълбочи още повече. Заради това ще поискаме домакинството на такова голямо спортно събитие”, обясни пред журналисти след разговорите Ципрас. Изборът трябва да бъде направен от ФИФА до 2024 година. Тепърва кандидатурата ще бъде изработена. Първоначално гръцкият премиер не каза пред журналистите за какво голямо събитие говори, но един през друг сръбският президент Александър Вучич и домакинът на срещата Бойко Борисов помолиха Ципрас да уточни, че кандидатурата на Балканската четворка ще е за мондиала след 12 години. Като домакин на олимпиада в Атина през 2004 г. страната му има опит в организирането на мащабно спортно събитие. “Както България и Италия преди месец бяха заедно домакини на световното по волейбол, така и 4-те държави можем да домакинстваме световното по футбол”, убеден е Бойко Борисов. Ако се стигне до реализацията на тази идея на балканските лидери, България спешно трябва да се заеме с изграждането на поне един нов стадион.", "date": "2018.11.02", "title": "Световно по футбол на Балканите през 2030 г. (Обзор)"}
{"url": "https://www.24chasa.bg/novini/article/7135555", "text": "\"Санкциите идват\" обяви президентът на САЩ Доналд Тръмп, заимствайки днес култова реплика от известния телевизионен сериал \"Игра на тронове\", за да приветства предстоящото възстановяване на санкциите срещу Техеран, отменени в рамките на ядреното споразумение от 2015 г., от което Вашингтон впоследствие се оттегли, предаде Франс прес, цитирана от БТА.  В Туитър Тръмп публикува, без друг коментар, плакат, на който той върви, облечен с тъмносин костюм и червена вратовръзка, главата му е извърната, а надписът гласи \"Санкциите идват\", което е заимствано от \"Зимата идва\" - заглавието на първия епизод от хитовия сериал. На плаката се уточнява, че \"санкциите идват на 5 ноември\". По-късно днес САЩ официално потвърдиха, че в понеделник, 5 ноември, ще възстановят всички санкции срещу ислямската република, които бяха отменени в рамките на споразумението на Техеран с великите сили, забраняващо на Иран да разработва ядрено оръжие. Първият пакет от наказателни мерки вече беше възстановен през август. \"Игра на тронове\", продукция на канала НВО, догодина ще завърши с осмия си сезон. Това е най-награждаваният сериал в историята на американските телевизионни награди \"Еми\". Сериалът има огромен успех и фенове в цял свят.", "date": "2018.11.02", "title": "Тръмп обяви, че санкциите срещу Иран идват, копирайки реплика от \"Игра на тронове\""}
{"url": "https://www.24chasa.bg/novini/article/7135539", "text": "Парижката полиция е арестувала 70-годишна жена, заподозряна, че е извършила 700 кражби, основно в магазини за играчки, предаде Франс прес, като се позова на парижката прокуратура.  До ареста се стигнало след оплакване, подадено в средата на октомври от собственик на магазин за дървени играчки в Седми парижки район. Той разпознал в интернет сайт 18 играчки, откраднати от магазина му. Там частно лице ги предлагало за продан. Разследващите идентифицирали 72-годишна жена зад обявата. Тя живеела в същия район и от юни публикувала в интернет 975 обяви за продан на играчки, описани като нови и с оригинална опаковка, предаде БТА.  Крадлата била арестувана и признала, че крадяла нещата, които после предлагала за продан в интернет, защото нямало какво друго да прави. При претърсването в апартамента й били намерени над 1000 стоки и 40 000 евро в брой. Установило се, че жената е извършила 700 кражби в шест магазина в Париж и околностите му.", "date": "2018.11.02", "title": "Френска баба извършила над 700 кражби, \nосновно на играчки, защото скучаела"}
{"url": "https://www.24chasa.bg/novini/article/7134782", "text": "Това куче какво яде? А къде спи, има ли кой да го храни? Какво ще прави сега през зимата? Това са неизменните въпроси, които 8-годишната Радост задава на майка си всеки път, когато види бездомно животно на улицата. Един ден тя решава да си даде сама отговор и подема кампания за събиране на пластмасови и стъклени бутилки и капачки, които да предаде за рециклиране, а същевременно със събраните пари да създаде къщички за животните в квартала. “Един ден бяхме на гости на приятели в града, където живеят, и видях едно куче, което много ми хареса. Но не можех да си го взема вкъщи, а и мама каза: Не се знае, може в парка да му е много хубаво, просто да няма къде да спи. И аз тогава измислих да му сложа една къщичка и да помоля някой да го храни, така хем ще си е в парка, хем ще е на топло.” Така, по думите на Радост, се е родила идеята за нейната кауза. Тя стига до сърцата на стотици хора из цяла България , които с общи усилия събират над 700 кг пластмаса. Майката на Радост - Надежда, се свързва с транспортна фирма, която да извози бутилките. Нейното условие е да се съберат поне 500 кг пластмаса, за да има смисъл да осигурят камион. Но никой не е очаквал големия успех на инициативата - не само че успяват да напълнят целия камион, бутилките не могат да се съберат в него. Надежда взема назаем от съсед бус, в който временно да складират останалите отпадъци, но дори и той се оказва недостатъчен. А желаещите да помогнат не свършват - до късно вечерта в уречения за събиране ден пристигат хора, носещи торби с бутилки, други се обаждат и питат могат ли да се присъединят и в следващите дни. Затова Надежда ангажира още един камион за след два дни, който да извози и тези отпадъци. да ме попитат как могат да ми изпратят бутилки до София и аз им казах да се организират, а аз ще намеря пунктове за предаване. Но ги посъветвах да вземат парите и да помогнат на животните, които живеят на техните улици”, разказва Надежда. Някои хора са ѝ изпратили направо пари, а други са донесли храна за животните. За Надежда най-важното е, че е видяла, че има и млади, и стари хора, които все още са готови не само да говорят, но и реално да действат за една благородна и невинна кауза. За нея това е една гигантска крачка - да успее да обедини толкова много българи, които по природа са индивидуалисти. И не пропуска да погледне всеки ентусиаст в очите и да му благодари лично. “Радост вече е втори клас, ходи на училище и се съобразява с правилата. И напоследък много силно усетих как светът на големите много почна да я смачква, тя започна да вярва, че тази сивота е естествена. И разбрах, че е много важно тя да види колко много добри хора има сега, на това място- в родната ѝ страна, където играе и учи”, споделя майката. Друг ефект, който ѝ прави впечатление и който за нея е от голямо значение, е колко много хора ѝ споделили, че едва сега С парите от предадените бутилки смятат да направят къщички за животните в квартала. “Дойде една жена, която каза: На нашата улица имаме няколко котенца, обаче съседите почнаха да ги подритват и се притеснявам, че зимата няма да има къде да спят. Това ще е първият човек, за когото ще отделим пари. В зоомагазините къщичките за кучета са около 150 лв., ние от това цялото ще съберем 300 лв. Така че това не е решение, ние искаме да купим материали и да намерим някой дърводелец, който лично да дойде и Така децата ще знаят как се правят и във всеки един момент, в който решат да приютят някое животно, да могат да вземат две дъски и да знаят къде да чукнат един пирон и да им направят дом”, казва Надежда. За нея да вземеш едно животно от улицата и да го прибереш в приют не е решение. На улицата, на която то живее, то може да си има приятели, да е създало връзки и да се чувства добре, смята майката. Затова нейната логика е, че е най-добре да му се създаде дом там, където то живее, и ако може просто някой да го храни. В дома си малката Радост и семейството ѝ отглеждат и свой домашен любимец - имат котка на име Сократ. Надежда е учителка по танци, които се съчетават с йога и медитация. Йогата се оказва съдбоносна в живота ѝ и спасява 15-годишния ѝ син Мишо. Той се ражда със сериозни здравословни увреждания. Майка му започва да го води на йога и сеансите помагат за почти пълното му възстановяване. След запознанството ѝ с учителя ѝ по йога, който е роден в Индия и е първороден син на брамин (член на висшата жреческа каста в Индия), Надежда и семейството ѝ започват редовно да посещават страната. Последното им пътуване дотам е през април тази година. Спят в ашрами - нещо като нашите манастири, които съчетават храмова част и място за спане. Основното, което Надежда научава в Индия, е да “Това е основният баланс, който трябва да развиваме в България, защото ние сме по средата между Изтока и Запада. България е прекрасно място за живеене, само хора, които не са пътували от единия до другия край на света, не могат да разберат защо е хубаво да се живее тук. Тук земята е плодородна, имаме сезони, енергията е много силна, не познавам друго място, където да имаме толкова много минерална вода, прекрасни плодове - ние сме почти без отровни растения и животни”, твърди с увереност Надежда. Имаме прекрасни планини,изобилие от чисти потоци,прекрасни гледки и величествени върхове, добавя тя и е сигурна, че макар и неперфектно организирана, страната ни дава свобода на всеки човек да изповядва и следва своя истина. Според нея това да дадем пример на децата си как да опазят земята си чиста и да се погрижат и за животните е най-малкото, което всеки родител може да направи за бъдещето на България.", "date": "2018.11.02", "title": "8-годишната Радост събра 750 кг пластмаса  в помощ на бездомни животни"}
{"url": "https://www.24chasa.bg/novini/article/7135306", "text": "Скандал гръмна заради сътрудничка на червен депутат, показала се по телевизията с готварска престилка с лика на Мусолини. Журналистката и пиарка Ангелина Ангелова е сътрудник на Михаил Христов - атлетът без ръце от гражданската квота на БСП. Преди време тя участва в “Черешката на тортата” с престилка с Мусолини. Градският съвет на Българския антифашистки съюз в София прати вчера позиция до Корнелия Нинова и червената група, че е недопустимо Ангелова да е сътрудничка на техен депутат. Преди 2 г., когато Христов влезе в парламента, дамата беше негова годеница. Отдавна сме разделени, но останахме приятели, обясни самият той пред “24 часа”. “Не е премерено подобно нещо, но не мога да нося отговорност за действията или думите на Ангелина”, коментира още Христов. Той обясни, че тя му сътрудничи по социалните въпроси, и я описа като “много ценен кадър, помага на много деца от маргинализираните групи”. А това дали Ангелова да бъде отстранена като негов сътрудник, ще реши след разговор с колегите си от парламентарната група. Готова съм да се откажа от тази си функция, за да няма проблем Христов, заяви пък Ангелова и допълни, че никога не е взимала пари като сътрудник. Сериозно обвързана съм с благотворителност, работя много с малцинствата и всеки, който ме познава, знае, че не съм фашист, коментира тя. Ако уважавате някого и смятате личността му достойна за подражание, бихте ли си го сложили на престилка, попита тя и обясни, че посланието ѝ не е било правилно разбрано.", "date": "2018.11.02", "title": "Скандал! Сътрудничка на депутат по тв с престилка с Мусолини, антифашисти гневни"}
{"url": "https://www.24chasa.bg/novini/article/7135384", "text": "Изборите през 2020 г. могат да доведат САЩ до ръба на гражданска война, твърди историкът от “Харвард” Нийл Фъргюсън в статия за в. “Бостън глоуб”. Според него през последните години в американското общество има непреодолими вътрешни противоречия и “конфликт в културата”. Експертът смята, че в интернет в Америка понастоящем вече се води своеобразна “гражданска война”, която се засилва покрай предстоящите избори за Конгреса. А след две години може да се стигне до реални сблъсъци. Случаите с пратките с бомби до бившите президенти Барак Обама, Бил Клинтън и кандидатката за Белия дом Хилари Клинтън - големи критици на Тръмп, са знак за задълбочаваща се криза. Линиите на конфликт в американското общество излязоха на преден план след поемането от Доналд Тръмп на президентската функция и критиките как върши работата си. Населението от афроамерикански произход е особено афектирано от него. Тръмп вече обяви, че ще се кандидатира отново на президентските избори през 2020 г. от страна на републиканците. ", "date": "2018.11.02", "title": "Историк: САЩ са пред гражданска война"}
{"url": "https://www.24chasa.bg/novini/article/7135406", "text": "Генералният секретар на ООН Антониу Гутериш предупреди, че Йемен може да бъде изправен пред \"най-страшния глад, който сме виждали от десетилетия\" и призовава враждуващите страни в арабската държава да спрат насилието, предаде Асошиейтед прес, цитирана от БТА.  Гутериш каза днес пред репортери, че неотложността на хуманитарната криза не оставя място за удовлетвореност\", и че трябва да се използва моментът за постигане на мир. Генералният секретар призова подкрепяната от Саудитска Арабия коалиция и шиитските бунтовници хуси \"да преодолеят пречките и да разрешат различията си\" на планираните за по-късно този месец преговори с посредничеството на ООН. Гутериш подчерта, че \"насилието трябва да спре навсякъде - незабавно около ключови инфраструктурни обекти и гъсто населени райони\". Той добави, че страните в конфликта трябва да допуснат търговския и хуманитарния внос на храни, гориво и други стоки от първа необходимост, предаде Ройтерс. Ръководителят на ООН настоя също страните в йеменския конфликт да съдействат на неговия специален пратеник Мартин Грифитс за организиране на вътрешнойеменския диалог, предаде ТАСС. От август 2014 г. в Йемен продължава противопоставянето между правителствените сили и подкрепяните от Иран бунтовници хуси. Конфликтът навлезе в най-активната и фаза през март 2015 г., когато в него се намеси коалиция, начело със Саудитска Арабия.", "date": "2018.11.02", "title": "Гутериш: Йемен е заплашен от масов глад и призова за край на насилието"}
{"url": "https://www.24chasa.bg/novini/article/7135362", "text": "Теодора Петкова ще замени Левон Хампарцумян като председател на Управителния съвет и главен изпълнителен директор на УниКредит Булбанк. Промяната влиза в сила на 1 май 2019 г., съобщиха от финансовата институция. Петкова е настоящ риск директор на банката и член на УС на УниКредит Булбанк. През следващите няколко месеца Хампарцумян ще работи заедно с Петкова за плавен преход към новото управление. Той остава ангажиран с банката и ще поеме надзорни функции, след като от 18 години е начело на финансовата институция. “Левон Хампарцумян е доказан визионер в българския банков сектор. За мен и за “УниКредит” е чест, че работим заедно. Той е най-дългогодишният лидер на банка от групата, което показва високата оценка за неговата работа. Под негово ръководство УниКредит Булбанк е пазарен лидер вече почти две десетилетия и активен участник в икономическото развитие на България” , коментира Карло Вивалди - директор на “УниКредит” за Централна и Източна Европа. Той оценява положително новината, че човекът, който ще замести Хампарцумян на поста, е избран от сегашния екип на банката. “За мен е чест да бъда част от общността на “УниКредит”. Гордея се с постигнатото от клиентите ни и от колегите ми. УниКредит Булбанк е силна, стабилна и добре подготвена за бъдещ растеж и съм убеден, че Теодора е правилният човек да продължи този път и да води банката напред”, коментира Левон Хампарцумян. “Много съм щастлива за възможността и за предстоящата ми работа с екипа, с който ще надграждаме успеха на УниКредит Булбанк”, каза Петкова.", "date": "2018.11.02", "title": "Булбанк с нов шеф, Хампарцумян - в надзора"}
{"url": "https://www.24chasa.bg/novini/article/7135241", "text": "Делото за обявяване в несъстоятелност на кипърския застраховател “Олимпик”, който остави близо 200 000 коли без полици, претърпя трети фалстарт в петък. То трябваше да тръгне на 12 септември но съдия Ангелос Давид го отложи за 17 октомври, за да има по-голяма информираност на заинтересованите лица. На 17 октомври започне гледане по същество на внесения иск за несъстоятелност, но лимасолската транспортна компания “Експрес-гараж”, която има застраховани автомобили в “Олимпик”, обяви, че ще възрази по 2 точки - обявяването на дружеството в ликвидация и назначаването на сегашния временен ликвидатор Павлос Накузи за постоянен. Поради това ново заседание на съда бе насрочено за 26 октомври. Тогава стана ясно, че частно лице, претендиращо за 390 хил. евро обезщетение по автозастраховки, има възражения. Съдията разреши на адвокатите да внесат молба за възраженията, а делото беше отложено за 2 ноември. В петък обаче то отново не тръгна заради включването на нов адвокат. Следващото съдебно заседание ще се проведе на 12 ноември, но тогава не се очаква решението за ликвидация, а инструкции от съдията за следващите процедури.", "date": "2018.11.02", "title": "Трети фалстарт на делото за фалит на “Олимпик” в Кипър"}
{"url": "https://www.24chasa.bg/novini/article/7135194", "text": "Продажбата на дърва за огрев на килограм ще бъде забранена и търговците ще трябва да пресмятат цените ѝ само в кубически метри. Освен това свободният добив на дърва в гората ще трябва да се ограничи само до месеците юни и юли, за да има време до зимата те да изсъхнат добре. Това са част от мерките, които предвижда Националната програма за подобряване на качеството на въздуха до 2024 г., пусната за обществено обсъждане. Обяснението за продажбата на дърва на тегло е, че то сега стимулира търговците да продават предимно влажна дървесина, която тежи повече, а при тяхното горене се отделят много повече фини прахови частици. Европейският стандарт за влага в дървата за огрев е 25%. Промените в закони и наредби, с които ще се регулира търговията и добивът на дърва, ще се направи от земеделското министерство до началото на 2019 г., гласи програмата. На дървата в програмата се отделя такова голямо значение, тъй като 54% от населението у нас се отоплява с твърди горива, половината от тях - с дърва. Освен това 23% от хората в 28-те общини, които имат наднормено замърсяване на въздуха, са социално слаби и получават енергийни помощи, включително и за купуването на дърва.", "date": "2018.11.02", "title": "Забраняват продажбата на дърва на килограм"}
{"url": "https://www.24chasa.bg/novini/article/7135454", "text": "Президентът на САЩ Доналд Тръмп и първата дама Мелания вече са гласували предварително за изборите, провеждани по средата на президентския мандат, които тази година се падат на 6 ноември. Това съобщи говорителката на Белия дом Сара Сандърс, предаде Асошиейтед прес, цитирана от БТА.  Тя уточни, че двойката е подала гласовете си преди няколко седмици в Ню Йорк, където е основната им адресна регистрация. Говорителката не разкри за когото са гласували Доналд и Мелания Тръмп. Там губернаторът на щата Ню Йорк, демократът Андрю Куомо се противопоставя на републиканеца Марк Молинаро в надпреварата за губернатор. Конгресменката и демократката Керълайн Малони се противопоставя на републиканеца Елиът Рабин в 12-и избирателен окръг в Ню Йорк. Тръмп и съпругата му са гласували според правилото за \"задочен вот\". В Ню Йорк той се разрешава при определени случаи, в това число отсъствие в изборния ден или заболяване, отбелязва АП.", "date": "2018.11.02", "title": "Белия дом: Тръмп и съпругата му вече са гласували"}
{"url": "https://www.24chasa.bg/novini/article/7135313", "text": "Компанията \"Еърбъс\" оповести, че доставила сервизен модул за новия космически кораб \"Орион\" на НАСА, който ще отведе астронавти до Луната и отвъд нея през следващите години, предаде Ройтерс, цитирана от БТА. Инженери в завода на компанията в Бремен, Германия, внимателно поставили модула в специален контейнер, който ще бъде транспортиран с голям товарен самолет \"Антонов\" до космическия център \"Кенеди\" на НАСА във Флорида. Това ще е първата стъпка на модула по пътя му към далечния космос. Във Флорида сервизният модул ще бъде добавен към построения след интензивни тестове от \"Локхийд Мартин\" модул за екипажа на \"Орион\", преди първата триседмична мисия за орбитиране около Луната да стартира през 2020 г., макар и без хора. В съответствие със сегашните планове първата пилотирана мисия трябва да бъде осъществена през 2022 г., но НАСА и Европейската космическа агенция възнамеряват след това пилотирани мисии да стартират всяка година. \"Това е голяма крачка напред - заяви вицепрезидентът на \"Еърбъс\" Оливер Юкенхьофел. - Доставянето на модула и транспортирането му до Америка са само началото на пътешествие, което ще ни отведе около 100 000 км отвъд Луната, т.е. по-далеч, отколкото човек някога е стигал.\"", "date": "2018.11.02", "title": "Компанията \"Еърбъс\" достави сервизен модул за кораба \"Орион\" на НАСА"}
{"url": "https://www.24chasa.bg/novini/article/7135332", "text": "Председателят на Софийски районен съд Александър Ангелов е разпоредил да бъде спрян достъпа до 40 сайта за инвестиционни услуги у нас. Това е решено на закрито заседание на съда в четвъртък и е по искане на Комисията за финансов надзор. На 30 октомври финансовият регулатор изпрати искане до председателят на съда да издаде разпореждане за спиране достъпа до интернет страници, които предлагат инвестиционни услуги и дейности от лица, които нямат право да го правят. Седмица преди това на свое заседание КФН взе решение да публикува списък на страниците. \"Публикуването на решението се счита за уведомление относно задължението на лицата да преустановят предлагането на инвестиционни услуги и дейности чрез оповестените интернет-страници в 3-дневен срок, считано от датата на публикуване на решението със списъка.\", съобщи регулаторът на 25 октомври.", "date": "2018.11.02", "title": "Спират достъпа до 40 сайта у нас за инвестиционни услуги"}
{"url": "https://www.24chasa.bg/novini/article/7135348", "text": "Над 7000 военни ще бъдат разположени до края на почивните дни в граничещите с Мексико американски щати - Калифорния, Аризона и Тексас, два дни преди междинните избори на 6 ноември, в навечерието на които президентът Доналд Тръмп постави имиграцията в центъра на кампанията си, предаде Франс прес, цитирана от БТА. Числото отговаря на това, което вече беше обявено: на границата се изпращат 5239 войници, те ще се присъединят към 2100 запасняци от Националната гвардия, които от няколко месеца са на позиции там, уточни днес Майкъл Кучарек - говорител на Нортком (Северното американско военно командване). Нортком надзирава операцията, наречена \"Верен патриот\". Тя трябва да пресече пътя на керваните от мигранти от Централна Америка, които са се насочили към САЩ, за да искат убежище. Военните подкрепления ще бъдат предварително разположени в основните армейски бази в тази щати, най-вече в базата на ВВС Дейвис-Монтан в Аризона, в базите на ВМС в Сан Диего (Калифорния) и в Корпус Кристи (Тексас), както и в калифорнийската база на морската пехота Кемп Пендълтън. Окончателното им разположение \"трябва тепърва да бъде определено\", уточни говорителят Кучарек. Според източник от Пентагона, пожелал анонимност, хиляда войници днес вече са пристигнали в местността Макалън (Тексас), един от главните гранични пунктове в Мексико. Те ще бъдат натоварени с мисии по тилова подкрепа, включително ще опъват палатки \"за войниците\", каза Кучарек и уточни, че засега не е взето никакво решение за изграждане на палаткови селища за мигранти. Няколко дни преди гласуването Тръмп умножи изказванията си, целящи да мобилизират избирателите, особено по темата за имиграцията. \"Това е нашествие\", отсече той вчера, като каза, че идната седмица ще подпише указ по въпроса. Тръмп заяви, че задържаните мигранти ще бъдат въдворени в палаткови лагери или на други места, докато бъдат експулсирани или молбите им не бъдат одобрени.", "date": "2018.11.02", "title": "2 дни преди междинните избори САЩ разполагат още 7000 военни по границата с Мексико"}
{"url": "https://www.24chasa.bg/novini/article/7135193", "text": "Три досъдебни производства, свързани с престъпления с културно-исторически ценности, ръководи Окръжната прокуратура в Силистра. Производствата са били образувани след проведена полицейска операция на Граничното полицейско управление „Пандора 3“ на територията на три села в Силистренска област – Брадвари, Търновци и Водно. На 26 октомври тази година при претърсване в къща в село Брадвари са открити металдетектор, пет монети, пръстен и два метални предмета със старинен вид с патина от времето върху тях. Намерени са и четири боеприпаса, без разрешително за съхранение. Дни по-късно, в частен дом, в село Търновци, са намерени самоделен и фабричен металдетектор, 73 монети с различна форма и старинен вид, 2 пръстена и фибула, които по състоянието си приличат на културно-исторически ценности. Други два металдетектора със слушалки, уред за откриване на метал, 21 монети от различен метал и форма, фибула, четири старинни върха на стрели, керамична лула, както и 24 метални предмета с различна форма и големина са иззети от къща в село Водно. Досъдебните производства се водят за изготвяне, държане и укриване на предмети и оръдия, за които се знае, че са предназначени за търсене, съхранение или пренасяне на археологически обекти. Наказанието, което предвижда закона е лишаване от свобода до 3 години или с глоба от 500 до 3000 лева, ако в продължение на 7 дни не се подаде информация в полицията. Окръжната прокуратура в Силистра е назначила експертизи по намерените на трите адреса културно-исторически ценности. Предстои да бъдат привлечени като обвиняеми три лица. Действията по разследването продължават.", "date": "2018.11.02", "title": "Акция на полицията откри културно-исторически ценности в три силистренски села"}
{"url": "https://www.24chasa.bg/novini/article/7135199", "text": "Ситуацията в Украйна остава доста изострена въпреки успехите в демократизирането на страната и борбата с корупцията. Това заяви днес германският канцлер Ангела Меркел на съвместна пресконференция с полския премиер Матеуш Моравецки, предаде ТАСС, цитирана от БТА.  \"От една страна има успехи по пътя към демократизирането на Украйна и борбата с корупцията, от друга страна, за съжаление, има нежелателни моменти в изпълнението на Минските споразумения\", каза тя. \"Към това се прибавят и ограниченията в Азовско море\", заяви Меркел. \"По този начин продължаваме да сме изправени пред ситуация, която Германия и Полша смятат за доста изострена\", добави тя. Канцлерът заяви, че Берлин и Варшава \"работят в една посока\", що се отнася до Украйна. \"Имаме сходно мнение за събитията в Украйна\", каза Моравецки. Той заяви, че е \"важно да бъде запазена стабилността\" там. Меркел каза, че германското правителство ще направи всичко възможно да бъде сключено споразумение по условията на излизането на Великобритания от ЕС, за което вече няма много време. \"Обсъдихме европейските въпроси, тук сме изправени пред сериозни предизвикателства\", каза тя. \"В следващите дни, а те не останаха много за нас, възнамеряваме да намерим начин да създадем условия за излизането на Великобритания от ЕС по един организиран начин\", каза тя. \"Това значи, че се нуждаем от споразумение за Брекзит\", добави Меркел. Германският канцлер заяви, че трябва да бъдат съгласувани \"бъдещите политически отношения\" между ЕС и Великобритания. \"Германия и Полша биха искали това да са добри, приятелски отношения\", каза Меркел. \"Колкото по-бързо успеем (да сключим споразумение за Брекзит), толкова по-добре. Но ще се стараем до последния момент да бъде сключено такова споразумение\", каза канцлерът. Моравецки заяви, че е в интерес на Полша и Германия \"с Великобритания да бъдат запазени силни икономически и политически връзки\". \"Трябва да разработим формула за добро сътрудничество след излизането на тази страна от ЕС\", посочи той. Полският премиер заяви, че Берлин и Варшава изтъкват значението и на сътрудничеството със САЩ, както в рамките на НАТО, така и в другите международни организации. \"За нас е важно трансатлантическата общност да гарантира стабилност, мир и спокойствие на нашите граници\", добави той. Полша вероятно няма да участва в пакта на ООН за миграцията и ще последва по този начин примера на Австрия, Унгария, Чехия и САЩ, каза полският премиер, цитиран от Ройтерс. \"Много е вероятно да не участваме в глобалния пакт\", каза Моравецки отново на пресконференцията с Меркел. Преди това специалният пратеник на ООН за международната миграция Луиз Арбур изрази съжаление заради решенията за неучастие в пакта и ги определи като грешка. Тя добави, че споразумението има за цел просто да подобри овладяването на движението на хора през границите, отбелязва Ройтерс. Меркел заяви, че Германия активно е участвала в разработването на пакта и продължава да го подкрепя, съобщи ТАСС. Тя каза, че в споразумението е \"изтъкнат суверенитетът на държавите\" по въпросите на миграцията, както и че то е основа за легално придвижване на квалифицирана работна ръка или преселване по хуманитарни съображения. \"Всичко това според мен е отразено в този миграционен пакт, той не е юридически обвързващ, и в тази връзка Германия продължава да го подкрепя\", каза Меркел.", "date": "2018.11.02", "title": "Меркел: Ситуацията в Украйна е много изострена"}
{"url": "https://www.24chasa.bg/novini/article/7135212", "text": "Турският президент Реджеп Тайип Ердоган ще посети Франция на 10 и 11 ноември, като по време на визитата ще участва в церемония по повод стогодишнината от края на Първата световна война и ще проведе двустранни срещи, съобщава Анадолската агенция, цитирана от БТА. Домакин на церемониите по повод Деня на примирието (11 ноември 1918 г.) в Париж ще бъде френският президент Еманюел Макрон, а сред участниците са 80 лидери от различни страни, включително американският президент Доналд Тръмп и руският му колега Владимир Путин. В рамките на посещението Ердоган ще участва в първия Парижки форум на мира. Очаква се също турският държавен глава да има двустранни срещи, по-специално с Тръмп и Макрон.", "date": "2018.11.02", "title": "Ердоган ще посети Франция на 10 и 11 ноември"}
{"url": "https://www.24chasa.bg/novini/article/7135231", "text": "Хакери са се добрали до личните съобщения на над 80 хиляди души, пишат медии в Русия. Според журналистите, неизвестни хора са се свързали с тях и са им предложили да им продадат информация от профилите на милиони потребители, предаде БТА.  От руското бюро на Би Би Си казват, обаче, че офертата на хакерите била силно преувеличена. Предложението предизвикало проверка, която заключила, че наистина са откраднати данни на около 80 хиляди потребители. Журналистите се свързали с петима души, които са потвърдили, че публикуваните частни съобщения са техни. Кражбата вероятно е станала чрез пробив в интернет браузърите на пострадалите.", "date": "2018.11.02", "title": "Нов пробив в сигурността на Фейсбук"}
{"url": "https://www.24chasa.bg/novini/article/7135237", "text": "Черногорските власти забраниха влизането в Черна гора на четирима сръбски интелектуалци - на писателя Матия Бечкович, историците Чедомир Антич и Александър Ракович и политика и юрист Деян Мирович, съобщиха черногорските и сръбските медии, цитирани от БТА.  На граничната полиция на всички пунктове е предаден списък на лицата, които по никакъв начин не бива да влизат в Черна гора, защото застрашават националната й сигурност. Като основна причина за забраната се посочват техни предишни изявления, които по оценка на черногорските служби за сигурност представляват опасност за сигурността на страната. Черногорското правителство заяви в съобщение, цитирано от Танюг, че с това решение се защитава стабилността и сигурността на Черна гора от недобронамерени лица. Реагирайки на решението, президентът на Сърбия Александър Вучич направи оценката, че Черна гора е въвела не вербално престъпление, а престъпление на мисленето, което е немислимо и недопустимо в Европа в 21-ви век. Той каза, че Сърбия не е била официално информирана за това решение и обяви, че Белград ще реагира.", "date": "2018.11.02", "title": "Забраниха на четирима сръбски интелектуалци да влизат в Черна гора"}
{"url": "https://www.24chasa.bg/novini/article/7135249", "text": "Иконата на “Св. Георги Зографски” ще бъде тържествено посрещната в столичния храм “Св. св. Кирил и Методий” в кв. “Красно село” в събота. Изписана е като точно копие на главната светиня на българския светогорски манастир “Св. Георги Зограф” – т.нар. Фануилска икона на Св. Георги. Тя е с размерите на оригинала (134 х 83 см), с красив релефен златен обков. Повече от месец е в Зографската света обител. От 17 ч в събота светинята ще бъде внесена с лития в църквата, след което там ще започне празнична вечерня по атонски устав. Богослужението ще продължи до 23 ч с певци на двата клироса. Ще съслужат много столични свещеници. С благословението на патриарх Неофит иконата на св. Георги ще остане в храма. Духовенството там се надява да бъде построен и параклис, посветен на раннохристиянския великомъченик и чудотворец св. Георги, където да се съхранява иконата. Църковното предание свързва Фануилската икона на св. Георги с основаванието на Зографската света обител. Тя се появява по чудодеен начин в храма след молитва на монасите, основатели на обителта, и така Бог открива волята Си кой да бъде покровителят на новия манастир в градината на Св. Богородица. Оригиналът на тази древна икона се е съхранявал няколко века в манастира “Фануил”, близо до Лида, родното място на св. Георги. Местното предание разказва, че една нощ образът на светеца върху главната им икона се заличил и изчезнал, а на игумена Евстратий било открито, че иконата е била пренесена на Атон. Фануилската неръкотворна икона на св. Георги днес е една от най-големите светини на Света гора.", "date": "2018.11.02", "title": "Икона на св. Георги от Зографския манастир пристига в София"}
{"url": "https://www.24chasa.bg/novini/article/7135297", "text": "Турция е информирана, че ще бъде изключена от американските санкции срещу Иран, но все още не е знае всички подробности, заяви днес пред журналисти министърът на енергетиката Фатих Дьонмез, цитиран от Анадолската агенция. По-рано днес американският държавен секретар Майк Помпейо съобщи, че САЩ ще освободят от санкции осем страни, внасящи петрол от Иран. Той уточни, че списъкът ще бъде публикуван в понеделник, предаде БТА.  \"Искам да изразя моето задоволство от това изявление. Ние винаги сме казвали, че подобни санкции могат да имат отрицателен ефект върху мира, стабилността и икономиката на съседните страни като Турция\", посочи министърът. Той добави, че търговията с газ и петрол със съседни страни е важна за енергийната сигурност на Турция. Турция внася близо половината от потреблението си на петрол от съседен Иран. Географската близост и стабилните транспортни маршрути благоприятстват петролната търговия между Анкара и Техеран. Страната също така внася петрол чрез нефтопроводи от Ирак и Азербайджан, отбелязва агенцията.", "date": "2018.11.02", "title": "Турция е информирана, че ще бъде изключена от американските санкции срещу Иран"}
{"url": "https://www.24chasa.bg/novini/article/7135360", "text": "От групата на ГЕРБ и Обединените патриоти ще вземат мерки за осигуряване на кворум за работата на Народното събрание като спрат командировките на народните си представители. Това заяви пред БТА в Ловеч заместник-председателят на парламента Емил Христов след днешния отказ на опозицията да влезе в пленарната зала. По думите му нито правителството, нито парламентарното мнозинство са разклатени заради исканата оставка на вицепремиера Валери Симеонов. \"Не споделям схващането, че единствено управляващите са отговорни за кворума. Всички народни представители са отговорни за работата на Народното събрание - и управляващи, и опозиция. Хората са ни избрали, за да отидем там и да работим и не са мислили кой ще бъде управляващ, кой опозиция. Всички сме длъжни пред вас\", каза Христов. Той добави, че осигуряването на кворум е дело на всеки един народен представител, на всяка една парламентарна група. \"Можем да съберем кворум и ще го събираме, но едва ли това са очаквали хората от нас. Най-вероятно ще спрем командировките. Ние имаме доста групи, които са в Брюксел, САЩ, ходят по международни форуми, конференции. Но това не е най-доброто решение. Най-доброто решение е всички да сме в зала и да правим това, за което хората са ни изпратили в Народното събрание\", посочи още Емил Христов. Според него идеята на опозицията е не толкова да постигнат нещо, колкото да навредят на ГЕРБ, без да си дават сметка, че вредят на цялата държава. \"Защото това не е само един провален ден на Народното събрание, това е разочароване на хората, отблъскването им от управлението на страната. Ние не успяваме да видим добрите неща, които се случват в България, а те се случват и ще продължат, без значение кой е в Народното събрание и кой не е там\", добави заместник-председателят. На въпрос дали Валери Симеонов трябва да подаде исканата му оставка, Христов заяви, че това може да го реши самият той и Обединените патриоти. \"Мога само да кажа, че не биваше така да се отнася\", посочи още заместник-председателят на НС и добави, че не се клати нито правителството, нито парламентарното мнозинство, но не е това начинът да се работи в държавата. \"По-добре да спорим в зала, както го правим много често, отколкото по такъв начин да проваляме развитието на страната. Политиците трябва да решат какво да се прави. Когато има някакъв проблем с ръководен кадър от ГЕРБ, ние реагираме - снемаме доверието, напускат, при нас няма такива двоумения. Казали сме, че ще бъдем непримирими и го правим\", допълни Емил Христов. Той присъства в Ловеч на представянето на книгата \"Ловеч - градът на професорите\".", "date": "2018.11.02", "title": "Управляващото мнозинство ще вземе мерки за осигуряване на кворум в пленарната зала"}
{"url": "https://www.24chasa.bg/novini/article/7135192", "text": "Германското външно министерство подкрепи днес планирания Глобален договор на ООН за миграцията, след като по-рано тази седмица Австрия обяви, че се отказва от участие в него, като последва по този начин примера на САЩ, Унгария и Австралия, предаде ДПА. Говорител на германското външно министерство отхвърли твърденията, че договорът ще подкопае суверенитета но отделните страни и посочи, че той всъщност е необвързваща политическа декларация за международната общност, а не договор. В сряда крайнодясната антиимигрантска партия \"Алтернатива за Германия\" призова правителството да последва примера на Австрия и също да се оттегли от подготвяния от ООН договор, съобщава БТА. Този договор им за цел да управлява глобалните миграционни процеси и да укрепи правата на мигрантите и бежанците. \"Договорът формулира цели. Как ще се изпълняват тези цели зависи от отделните страни членки - особено когато става дума за предотвратяване на нелегалната миграция. Но договорът допуска възможността за легална миграция\", каза говорителят на германското МВнР. Той добави, че критериите за разрешаване на мигрантите да остават в приемащата страна и броят, който тя ще приеме, си остават прерогатив на съответната страна. Договорът бе съгласуван от 193-те страни членки на ООН през юли. Той трябва да бъде подписан в Мароко през декември. Освен 4-те отказали се вече страни, има опасения, че още няколко европейски страни, като Полша, Италия и Чехия, също може да се оттеглят, отбелязва ДПА. Словакия обяви днес, че смята да подкрепи договора. Това обяви външният й министър Мирослав Лайчак, цитиран от Словашкото радио и от ТАСС. \"Глобалният договор на ООН за миграция е един вид политическа декларация, която аз подкрепям. Този документ не задължава никого с нищо. В него няма положения, които затвърдяват миграцията като едно от (основните) права на човека. Никой не отнема компетенциите на държавите в сферата на миграцията. Словакия ще действа като мъдра страна, отнасяща се с отговорност към този въпрос\", подчерта той. Лайчак направи това изявление след преговори в Братислава с чешкия си колега Томаш Петържичек. Вчера чешкият премиер Андрей Бабиш се обяви срещу участие на неговата страна в договора.", "date": "2018.11.02", "title": "Германия и Словакия се обявиха в подкрепа на глобалния договор на ООН за миграцията"}
{"url": "https://www.24chasa.bg/novini/article/7135366", "text": "Известният пакистански религиозен деец и проповедник Сами ул-Хак, смятан за \"духовен баща\" на талибаните, бе убит днес в пакистанския град Равалпинди, предаде ДПА, цитирайки неговия син. 81-годишният ислямски теолог е бил нападнат в дома в града, намиращ се недалече от столицата Исламабад, от двама неизвестни убийци. Жертвата е наръгана многократно с ножове. Веднага след нападението теологът е откаран в болница, но е починал там от раните си, разказа синът му Хамидул Хак, цитиран от БТА. Сами ул-Хак ръководеше ислямско училище в северозападния пакистански град Ношера и бе шеф на мюсюлманския университет \"Хакания\" недалече от Пешавар. Той е бил учител на повечето от лидерите на афганистанските талибани, включително и на основателя на движението, покойния вече молла Омар, каза говорителят на талибаните Юсаф Шах. Поради това и поради огромното си влияние и респект сред лидерите и кадрите на талибанското движение той бе известен като негов баща. Хак оглавяваше и политическа партия и два пъти бе избиран за член на сената - горната камара на пакистанския парламент. Според агенции Ройтерс и ТАСС Хак не е бил наръган с нож, а е бил застрелян, но тяхната версия не е подкрепена от достоверни източници. Мотивът да убийството засега остава неизвестен, каза полицейски служител, цитиран от ДПА.", "date": "2018.11.02", "title": "Убиха \"бащата\" на талибаните"}
{"url": "https://www.24chasa.bg/novini/article/7135382", "text": "Терористичната организация \"Ислямска държава\" пое отговорност за нападението срещу коптски поклонници в Египет, предадоха световните агенции. Най-малко седем души бяха убити в атаката, при която въоръжени мъже откриха огън по автобуса, с който поклонниците пътуваха за отдалечен манастир в пустинята в провинция Миня, в централната част на страната. Нападателите причакали превозното средство край манастира \"Св. Самуил изповедник\", каза епископ Булис Халим. Съобщава се и за 14 ранени, информира БТА. През май 2017 г. 28 коптски поклонници, сред които много деца, бяха убити в Миня от въоръжени мъже, които стреляха по автобуса им. Тогава за нападението пое отговорност групировката \"Ислямска държава\", а в отговор властите нанесоха въздушни удари срещу лагери на джихадистите в съседна Либия. В Северната част на Синайския полуостров действа египетски клон на ИД, който редовно напада силите за сигурност, особено след като в началото на 2013 г. армията отстрани президента ислямист Мохамед Морси, първият демократично избран лидер на страната, след масови протести срещу управлението му.", "date": "2018.11.02", "title": "\"Ислямска държава\" пое отговорност за нападението срещу християни в Египет"}
{"url": "https://www.24chasa.bg/novini/article/7135391", "text": "Сръбски митничари намериха на граничния с Хърватия пункт Батровци петима афганистанци, скрити в херметически затворен и изключен хладилен камион, положението в който поради недостига на кислород било непоносимо, предаде Танюг, цитирана от БТА.  Шофьорът на хладилния камион с турски регистрационен номер, който не знаел за скрилите се мигранти, превозвал текстил, предназначен за белгийския пазар. Малко известно е, че тази стока се транспортира в камиони с фургони или в хладилни камиони, за да бъде защитена от влага. Нелегалните мигранти имали късмет, че на скенера били видени човешки силуети, в противен случай по пътя до Белгия животът им би бил в опасност, казаха митничарите.", "date": "2018.11.02", "title": "Нелегални мигранти рискуваха живота си, \nскрити в изключен хладилен камион"}
{"url": "https://www.24chasa.bg/novini/article/7135187", "text": "От 1 януари минималното заплащане на час става три лева и 37 стотинки, а минималната месечна работна заплата за страната се повишава от сегашните 510 на 560 лева, това предвижда проект на постановление на Министерския съвет, публикуван в Портала за обществени консултации, съобщава  . Срокът за становища и предложения е 30 ноември. През 2019 година минималната заплата ще се повиши с 9,8% в сравнение с 2018 година. Според доклада на социалния министър Бисер Петков към проектопостановлението повишението ще стимулира активността на пазара на работната сила, което ще доведе до нарастване на доходите на най-нискодоходните групи и ще повиши покупателната способност и жизненото равнище. Размерът на минималната заплата от 560 лева от догодина е съобразен с актуализираната средносрочна бюджетна прогноза за периода 2019-2021 г. През 2019 година се предвижда ръст на Брутния вътрешен продукт (БВП) от 3.7 на сто, очакванията са за запазване на добрия бизнес климат, ръстът на инвестициите и увеличение на заетостта. Стабилните макроикономически показатели и търсенето на висококвалифицирана работна ръка са предпоставка за увеличение на всички доходи. Очакванията са да се запази положителната тенденция за запазване на средната работна заплата от последните години, се казва още в доклада на министър Петков.", "date": "2018.11.02", "title": "Минималната работна заплата става 560 лева от 1 януари"}
{"url": "https://www.24chasa.bg/novini/article/7132887", "text": "Създадена от българин японска компания променя световната търговия и роботиката. Базираният в Токио стартъп “Муджин” (Mujin), чийто съосновател и главен технологичен директор е българинът Росен Дянков, се стреми да се превърне в лидер в автоматизирането на логистичните процеси, като произвежда устройства, контролиращи всички съществуващи марки промишлени роботи, разказва CNBC. С въвеждането на технологията редица при нова дейност - всичко това може да се прави дистанционно с контролерите на “Муджин”. Пести се и място, което обикновено се отделя край поточните линии, за да могат да се движат служителите. В автоматизираните складове всички дейности се извършват от роботи. Росен Дянков се ражда в България през 1983 г., но Учи роботика в университета “Карнеги Мелън” в Питсбърг, щата Пенсилвания, където защитава докторантура. След като работи известно време в Калифорния за стартъпа Willow Garage и в JSK Robotics Lab към Токийския университет, през 2011 г. Росен решава да създаде “Муджин” заедно с главния изпълнителен директор Исей Такино. Седалището на компанията, намиращо се в ремонтиран склад в източните покрайнини на Токио, създава усещането за стартъп в американски стил с офиси и работилници, затрупани с оборудване, отбелязва в. “Ню Йорк таймс”. “Муджин” произвежда различни видове роботи.  Ключовият продукт на стартъпа обаче са контролерите - всеки с размер на куфарче, като един служи за планиране на движението, а друг е компютърно зрение. Вторият де факто изпълнява функциите на операционна система, която на роботи. Ако целта за вкарване на обект в кутия например е въведена, контролерите автоматично могат да генерират движения към роботите, премахвайки традиционната нужда роботите да се “обучават” ръчно. Резултатът е двойно по-висока производителност. “Муджин” предизвика сензация, когато представи трансформация на склад с рамерите на 5 футболни игрища, опериран от китайския гигант в електронната търговия JD.com. Обектът с площ 40 000 кв. м в Шанхай заработи с пълен капацитет през юни. Той е оборудван с 20 индустриални робота, които вземат, пренасят и пакетират стоки, като използват кашони върху конвейер, както и камерни системи и роботизирани контролери на “Муджин”. Други роботи пренасят стоките, за да бъдат натоварени на кораби и камиони. Така за всички дейности, извършвани обикновено от служители в склада, се грижат машини. На пръв поглед технологиите на “Муджин” изглеждат малко ретро. Едно от техните устройства за дистанционно управление например изглежда така, сякаш е част от конзола за видеоигри от 90-те г. Създателите на “Муджин” обаче се хвалят, че техните компоненти правят роботите по-ефективни и по-лесни за употреба. Контролерите са програмирани да вършат конкретна задача и да планират много добре всяко движение на даден робот, проследено до милисекунда. Това намалява възможността за грешка, но също така Затова те са снабдени с бързи микрочипове, които могат да оценяват десетки хиляди възможни движения и да избират най-добрите за по-малко от секунда. Сложността на технологията помага на японската икономика да поддържа определено конкурентно предимство. За разлика от телевизорите, CD плейърите и останалата потребителска електроника, които лежаха в основата на японския бум в миналото, контролерите на “Муджин” са много по-трудни за възпроизвеждане в Китай и по други места. Затова и пекинската фирма за онлайн продажби JD.com се обръща точно към “Муджин”, за да автоматизира склада си в Шанхай. “В САЩ роботиката често е подценявана и е директно сравнявана със стойността на служителите от плът и кръв. В Япония хората ценят много повече роботиката и искат да инвестират в нея”, посочва Росен Дянков. Според българина страхът, че роботите ще отнемат работни места от хората, не отразява действителността на работното място. “Можехме да отворим компанията си и в Силициевата долина”, казва другият съосновател и главен изпълнителен директор Исей Такино. “Но едно от добрите неща на стартирането в Япония е, че е много лесно да се намерят клиенти.” Гигантът в търговията “Амазон” също инвестира усилено в автоматизирането на центровете за обработване на заявки за електронните магазини, като купи производителя на роботи Kiva Systems за $ 775 млн. през 2012 г. JD.com обаче определи обекта си като първия напълно автоматизиран склад за електронна търговия. Вместо 400-500 служители, необходими за управлението на склад с подобни размери, той се нуждае само от петима. Тяхната работа е да обслужват машините, а не да извършват операции. Росен казва, че “Муджин” вероятно е която не работи на загуба. Компанията е набрала $ 7 млн. чрез фондове за рисков капитал като базираната в Токио JAFCO и Edge Capital. Тя печели също така от проекти за японски компании като Askul, специализирана в електронната търговия с офис оборудване, логистичната компания Paltac, както и JD.com в Китай. ", "date": "2018.11.02", "title": "Българин оборудва с роботи първия в света\nнапълно автоматизиран склад"}
{"url": "https://www.24chasa.bg/novini/article/7135128", "text": "Японският журналист Джумпей Ясуда, завърнал се благополучно в родината си след три години като заложник в Сирия, поднесе извиненията си днес на правителството в Токио и заяви, че е бил похитен заради допусната от него \"глупава грешка\", предаде Асошиейтед прес. Това бе първото изявление на Ясуда, откакто миналата седмица той беше освободен. Пред журналисти днес той каза, че отишъл в Сирия на 22 юни 2015 г., за да види с очите си случващото се там, както и начина, по който военният конфликт се отразява както на военните, така и на обикновените хора, съобщава БТА. Ясуда, който е уважаван журналист, известен с отразяването на събития от зони на военни конфликти, призна, че е взел неправилно решение, като е влязъл в Сирия без придружаващите го местни представители. Това станало, след като ескортиращите го внезапно променили плановете си и той решил да последва няколко неизвестни лица, които да му бъдат водачи по време на пътя. Когато влезли пеша на сирийска територия, тези лица го сграбчили, натикали го в кола, отнели му багажа и го завели в къща, където го държали. \"Беше немислима и глупава грешка\", каза той. Ясуда добави, че сам си е виновен за страданията, които понесъл. \"Искам да се извиня на всички, които помогнаха за освобождаването ми и на тези, които се тревожеха за мен, искрено се извинявам и бих искал да изразя своята искрена благодарност\", каза Ясуда и направи дълбок поклон. \"Съжалявам и че японското правителство трябваше да се замесва заради мен\", добави Ясуда. Той е бил отвлечен от сирийския клон на Ал Каида, известен по онова време като Фронтът \"Ан Нусра\", въпреки че първоначално групировката не разкривала пред него коя е. Организация за наблюдение на военния конфликт в Сирия заяви, че Ясуда наскоро бил държан от сирийски командир от групировката \"Тюркистанска ислямска партия\", съставена предимно от китайски джихадисти в Сирия. Ясуда заяви, че по-рано тази година бил държан в затвор, за който отговаряли уйгури, наричащи се \"тюркистанци\". Това било едно от няколкото места, на които той бил местен по време на 40-месечния си плен. Предполага се, че през по-голямата част от времето бил в провинция Идлиб в Северозападна Сирия. На продължила повече от два часа пресконференция Ясуда разказа за живота си в плен. Каза, че му било позволено да си води дневник - една от малкото свободи, които имал, но това се оказало изключително важен архив за оцеляването му. Въпреки всичко условията му на живот били сурови. Той разказа, че бил тормозен и изтезаван, дори за това, че издавал шум. Бил държан в многоетажна сграда, в единична килия, където трябвало да стои, без да се движи в много тясно пространство. Трябвало постоянно да стои с присвити крака и едва имал място да се обръща, когато спял. Заяви, че го наказвали, когато издавал шум. Едно от наказанията било например изключване на вентилатора при изключително големи летни горещини. Един от похитителите му казал, че сградата се намира в района на населено място на име Джабал Зауия. Освобождаването на японеца станало неочаквано. На 22 октомври похитителите му казали, че си отива у дома, а на следващия ден го закарали до място за среща, където го предали на турските власти. Последните свалили превръзката на очите му, когато пристигнали в имиграционен център в Антакия в Южна Турция. Ясуда заяви, че не знае как е било уредено освобождаването му. Макар обществеността като цяло да приветства благополучното завръщане на журналиста, някои го определиха като безразсъден човек, който създава проблеми. В страна, в която тези, които действат самостоятелно често пъти са смятани за егоисти и при провал не получават особено съчувствие, в някои от публикациите в Туитър имаше искания Ясуда да се извини за това, че е създал проблеми на правителството, отбелязва Асошиейтед прес. Предишни заложници също са получавали подобни критики след завръщането си. \"Смирено приемам критиките и всичко казано\", каза Ясуда. \"Естествено, вината и вниманието се стоварват върху мен заради действията ми, които причиниха проблеми. Но се надявам хората все пак да се замислят за ставащото в Сирия. И се надявам властите да разследват моите похитители\", каза той. Ясуда добави, че ролята на журналистите в зони на конфликти е от решаващо значение за света, за да може той да научи истината. Журналистът заяви, че се надява станалото с него да породи дискусия как да се подобри безопасността и качеството на работата на репортерите, работещи в зони на конфликти. Ясуда започва да прави репортажи от Близкия изток в началото на миналото десетилетие. Бил е и в Афганистан и Ирак. През 2004 г. е взет за заложник в Ирак заедно с още трима японци, но е освободен, след като ислямски духовници договарят пускането му. Работи почти година като готвач в Ирак в рамките на свое проучване, докато пише излязлата си през 2010 г. книга с наблюдения за живота на трудещите се в зони на конфликти. Пише книга и за похищението си през 2004 г. На въпрос дали някога пак ще се върне в зона на конфликт след преживените страдания, днес Ясуда отговори, че все още няма конкретни планове.", "date": "2018.11.02", "title": "Освободеният наскоро от плен в Сирия японски журналист: Допуснах глупава грешка"}
{"url": "https://www.24chasa.bg/novini/article/7135168", "text": "Генералният секретар на Организацията за сигурност и сътрудничество в Европа Томас Гремингер изрази пред руския външен министър Сергей Лавров убеждението си, че няма алтернатива на пълната реализация на Минските споразумения, както и на другите механизми за уреждане на украинската криза, предаде ТАСС, цитирана от БТА. Двамата разговаряха в Москва днес и стигнаха до съгласие по този въпрос. Според Лавров те са се съгласили,че е важно \" да бъдат укрепвани и защитавани всички инструменти, достъпни на ОССЕ в този регион, включително и на дейността на Специалната мониторингова мисия в Украйна\". \"Трябва да направим всичко възможно, за да защитим сътрудниците на мисията, а също всички технически инструменти, с които тя разполага\", посочи и Гремингер. ОССЕ е готова да обсъжда руските предложения по предотвратяване на инциденти при военната дейност на европейския континент, каза Лавров на пресконференцията след срещата си с Гремингер. Руският външен министър съобщи, че през лятото на Гремингер са били предадени предложенията на руското министерство на отбраната, касаещи \"редица конкретни стъпки, насочени към това да не се допускат инциденти в хода на военната дейност в Европа\". Засягайки контактите между Русия и САЩ, Лавров каза, че между двете страни е имало канали за диалог по въпросите на стратегическата стабилност, но в момента те са замразени. \"Това бяха преговори между нашите военни и между специалистите от различни ведомства под егидата на руското външно министерство. Имаше и срещи във формата 2+2, в които участваха външните и военните министри на двете страни. Ние се надяваме, че когато предизборното оживление в САЩ спадне и когато хората, отговарящи за стратегическата стабилност във Вашингтон, ще могат по-отговорно и без натиска на вътрешнополитическите проблеми да погледнат на тези въпроси, тогава ще можем отново да тръгнем напред\", отбеляза Лавров.", "date": "2018.11.02", "title": "Русия и ОССЕ: Минските споразумения за Украйна нямат алтернатива"}
{"url": "https://www.24chasa.bg/novini/article/7134910", "text": "Високите нива на радиочестотното излъчване на мобилните телефони, в които се използват стандартите 2G и 3G, предизвикват развитието на ракови клетки в сърцата на плъхове, съобщават учените от Националния здравен институт на САЩ. Специалистите провели 10-годишно изследване и публикуваха резултатите му на сайта на учреждението. \"Ние сме убедени, че връзката между радиочестотното излъчване и развитието на рак у самците на опитните животни реално съществува и с това са съгласни експерти и от други организации\", заяви старши научният сътрудник на Националната токсикологична програма на САЩ Джон Бухър. Изследователите също изтъкнаха възможната зависимост между излъчванията и образуването на тумори в мозъка и в надбъбречните жлези на лабораторните животни, информира БТА. При това за самките на плъховете, както и за поколението им и от двата пола, радиочестотното излъчване не се отразявало на здравето им. Учените отбелязват, че изводите от тяхното изследване не се отнасят за хората. При изследванията целите тела на гризачите били изложени на радиочестотните излъчвания. Когато хората използват мобилните си апарати, те се подложени на подобно въздействие само в ограничени части на тялото, само там, където държат мобилния си апарат.", "date": "2018.11.02", "title": "Излъчването на мобилните телефони\nе вредно за здравето на мъжките плъхове"}
{"url": "https://www.24chasa.bg/novini/article/7134918", "text": "Делегация, водена от вицепремиера Валери Симеонов, се включи в честването на 20 години от създаването на българския Културно-информационен център в Цариброд, Сърбия, снощи, съобщи днес пресцентърът на НФСБ. Юбилеят на духовното средище съвпадна с отбелязването на Деня на народните будители 1 ноември. За срещата с нашите сънародници там заедно с вицепремиера пристигнаха народните представители от НФСБ в групата на \"Обединени патриоти\" Валентин Касабов, Славчо Атанасов, Христиан Митев, Петър Петров и Георги Колев. В състава на делегацията бяха и заместник-министрите на културата Румен Димитров, на здравеопазването - Светлана Йорданова, на транспорта - Ангел Попов и на енергетиката - Красимир Първанов. В Цариброд бе и собственикът и управител на телевизия СКАТ Данчо Хаджиев, и координаторът на НФСБ Венера Тодорова. В срещата се включиха посланикът ни в Белград Радко Влайков и консулът в Ниш - Едвин Сугарев. От българската общност коментираха, че подобно силно присъствие на българската държава не е имало. \"Да сте живи и здрави затова, че отстоявате българщината тук, където сте се родили, където живеете днес и където ще живеят вашите деца\", обърна се към нашите сънародници Валери Симеонов. По думите му поддържащите огнището на българщината в Културно-информационния ни център българи са истински съвременни будители. \"Проблеми има и ще има, но с оглед на новата ориентация на Република Сърбия за присъединяване към Европейския съюз надявам се, че тези проблеми ще намерят своето решение\", посочи Валери Симеонов, но не спести един от тях: За предстоящите избори за Национален съвет на малцинствата, съответно на българите, са били подготвени листи. \"За съжаление, една от тях вече не съществува - тя беше опорочена от сръбски политически партии, които оказаха натиск върху хората да се оттеглят\", каза Валери Симеонов и се обърна към сънародниците ни: \"Знаем какво става тук и ще защитаваме вашите интереси. Продължавайте да държите жив огъня на патриотизма, на великия български дух и да работите в Културно-информационния център. Ние сме с вас\".", "date": "2018.11.02", "title": "Делегация, водена от Валери Симеонов, е при българската общност в Цариброд"}
{"url": "https://www.24chasa.bg/novini/article/7134928", "text": "Президентите на Русия и САЩ Владимир Путин и Доналд Тръмп ще имат дълга и съдържателна среща в кулоарите на срещата на Г-20 в Аржентина, която ще се състои от 30 ноември до 1 декември, каза пред журналисти в Москва днес помощникът на Путин Юрий Ушаков, цитиран от Ройтерс и ТАСС. Ушаков добави, че двамата ще се срещнат и преди това на 11 ноември в Париж по време на мемориалната церемония за 100-годишнината от края на Първата световна война, но парижката среща ще бъде кратка, предава БТА. Срещата на форума на Г-20 все още се намира в стадии на съгласуване, посочи той", "date": "2018.11.02", "title": "Путин и Тръмп ще имат дълга беседа на форума на Г-20 в Аржентина"}
{"url": "https://www.24chasa.bg/novini/article/7134948", "text": "Председателят на Бундестага Волфганг Шойбле - един от най-опитните политици в Християндемократическия съюз на германската канцлерка Ангела Меркел, подкрепя десния кандидат за нейния пост като лидер на партията Фридрих Мерц, съобщи списание \"Шпигел\", цитирано от Ройтерс и БТА. Подкрепата на Шойбле, който беше финансови министър, би дала силен тласък на кандидатурата на ориентирания към бизнеса Мерц. Следващият лидер на ХДС ще бъде във водеща позиция да наследи Меркел като канцлер, макар тя да казва, че иска да остане на поста още три години, след като се оттегли като председател на партията. Евентуална победа на Мерц на изборите за партийно ръководство през декември би била знак за завой към подкрепящия ниски данъци, благосклонен към бизнеса десен консерватизъм, който Меркел изтласка на заден план през 13-те си години като канцлер. Шойбле, подобно на Мерц, някога беше сочен като бъдещ лидер и канцлер, но Меркел надхитри първо единия, а после другия. Социологическите данни предполагат, че бизнесменът Мерц, който заема множество неизпълнителни постове в корпоративни управителни съвети, се ползва с по-голяма подкрепа от генералния секретар на ХДС Анегрет Крамп-Каренбауер, смятана за приемник на центристкия курс на Меркел. Според \"Шпигел\" Шойбле призовал Мерц да се включи в надпреварата за лидерския пост на партията, след като канцлерката обяви решението си да се оттегли след слабите резултати на провинциални избори. Мерц е автор на идеята за германска \"водеща култура\", с която призовава мюсюлманските имигранти да усвоят и приемат германските ценности и традиции. Той беше депутат в германския парламент от 1994 до 2009 г., а две години беше лидер на парламентарната група на консервативния блок.", "date": "2018.11.02", "title": "Бившият финансов министър Шойбле подкрепя Фридрих Мерц за поста на Меркел"}
{"url": "https://www.24chasa.bg/novini/article/7134941", "text": "Фрагментираният политически пейзаж в Европа е шанс за френския президент Еманюел Макрон на следващите европейски избори да взриви традиционния за Брюксел двуполюсен модел левица/десница, твърди новоназначеният ръководител на кампанията на френския президент за изборите за ЕП. В първото си интервю след назначаването му тази седмица като водещ стратег в партията на Макрон \"Република, напред!\", Стефан Сежурн твърди, че кампанията \"ще разтърси системата\" в резултат от нарастващото разочарование сред традиционните леви и десни. \"Ние разглеждаме политическата нестабилност по-скоро като възможност, отколкото като ограничение\", заяви Сежурн пред кореспондента на Ройтерс в кафене на една пресечка от Елисейския дворец, където е прекарал последните 18 месеца като задкулисен политически съветник на Макрон. Поредица национални и регионални избори в цяла Европа, последните в Германия неотдавна, показаха засилване на подкрепата за крайнодесните и зелените партии, за сметка на традиционните десноцентристки консервативни и левоцентристките социалдемократически партии. Това ражда по-неудобни, по-трудно управляеми коалиции. За Макрон това е възможност да привлече депутати от целия политически спектър и да изгради нова политическа група в Европейския парламент, както направи във Франция. \"Искам да разговарям с испанските социалисти, със \"Гражданите\" (Сиудаданос), с германските Зелени, но и с части от ХДС, като същевременно поддържам диалог и със социалдемократите (СПД)\", заяви 33-годишният Сежурн, визирайки партии от управляващата коалиция в Германия. Макрон представи европейските избори като битка между антиимигрантските националисти и проевропейските \"прогресивисти\" и изпрати свои емисари, които да установят контакт със сходно мислещи партии. Макар че изборите за Европейски парламент, които се провеждат на всеки пет години от 1979 г., не винаги са предизвиквали такива вълнения, вотът през май изглежда ще има по-големи последици, след като разломите в националните политики стигнат до европейското ниво. Според анализаторите обаче, повторение на онова, което постигна Макрон с изненадващата си победа на изборите миналата годинавъв Франция, където изгради нова партия от нулата и отвлече депутати както от левицата, така и от десницата, е малко вероятно. Брюксел гъмжи от догадки с кого ще се съюзи Макрон. Видни фигури от ЕС, включително белгийският либерал Ги Верхофстат и холандският премиер Марк Рюте, направиха оферти, за да накарат Макрон да сключи съюзи, само за да получат учтив отказ. Създадена след последните европейски избори през 2014 г., \"Република, напред!\" няма евродепутати, но проучванията показват, че тя може да спечели около една пета от 79-те френски евродепутати в ЕП, който от догодина ще има 705 депутати. Обединявайки сили, които в момента са на страната на традиционните блокове - консервативната Европейска народна партия, социалдемократите и либералите от АЛДЕ - Сежурн смята, че групата на Макрон може да измести ЕНП от водещата позиция. Това може да се окаже по-лесно заради намаляващото влияние на германския канцлер Ангела Меркел, която в продължение на години имаше влияние на ЕНП, но постепенно слиза от сцената. \"Мисля, че е възможно да спечелим мнозинство при различни конфигурации: дали ще бъдат прогресивистите? Демократите? Възможен е някакъв вид съюз\", казва Сежурн. Стратегията на Макрон е да не сключва никакви споразумения преди изборите, когато ще стане ясна разположението на силите в 27-те страни членки на ЕС. \"Всички, които казаха, че е трябвало да сключим съюзи преди осем месеца, сгрешиха\", заяви Сежурн. \"Щяхме да се окажем с възрани ръце, обвързани с потенциално незначителни сили. Трябва да си дадем време, за да преценим надигащите се в Европа сили\". Екипът на Макрон смята подобряването на резултатите на зелените партии на изборите в Белгия, Германия и Люксембург за специална възможност, особено предвид, че френският президент провъзгласи борбата с климатичните промени за една от главните теми на своето управление. \"Най-лошото би било да изберем по един партньор от всяка страна и да се придържаме към него\", заяви Сежурн. Сежурн е едно от т.нар. \"момчета на Макрон\", тясно сплотена група от трийсетинагодишни специалисти, които помогнаха на бившия инвестиционен банкер да стане президент на Франция, преди да е навършил 40 години, след смайващо бърз възход. Бивш активист на Социалистическата младеж, Сежурн за първи път раздава листовки на референдума във Франция през 2005 г., който в крайна сметка попречи на приемането на предложената европейска конституция. Описван от съюзниците си като хладнокръвен, дискретен и лоялен, през 2014 г. той впечатлява Макрон с бележка, която изпраща на тогавашния министър на икономиката, отнасяща се до това как да подобри имиджа си пред френската левица. \"Много умно\", казва му Макрон. \"Нает си\". Син на служител от \"Франс телеком\", Сежурн е отраснал във Франция и Латинска Америка. Решава да влезе в политиката, след като вижда срива на аржентинската средна класа по време на валутната криза през 2001 г., когато учи във френска гимназия в Буенос Айрес. \"Богатите аржентинчета се оказаха изритани от нея, защото семействата им вече не можеха да плащат таксите\", разказва той. \"Това наистина ме впечатли. Хората не разбират, че лошите политически решения могат да доведат до катастрофални ситуации\".", "date": "2018.11.02", "title": "Фрагментираната Европа - шанс за Макрон да взриви двуполюсния политически модел"}
{"url": "https://www.24chasa.bg/novini/article/7134981", "text": "Съдът в Скопие отхвърли днес искането на бившия премиер на Република Македония Никола Груевски за отлагане на двегодишната му присъда затвор за доставката на луксозния мерцедес, по делото \"Танк\", предаде агенция МИА, цитирана от БТА. Груевски има право на още едно обжалване, а ако и то бъде отхвърлено, ще трябва да се яви на 8 ноември за изтърпяване на присъдата. Адвокатите на бившия премиер поискаха от Наказателния съд да бъде отложено изпълнението на присъдата поради задълженията му на депутат и по лични причини. Те са свързани с факта, че като депутат Груевски има задължения в Собранието, свързани с процедурата за промените в конституцията. Личните причини са свързани с доктората, защитен от бившия премиер през юли тази година. Защитата свързва двете причини с една от осемте точки, по които законът позволява отлагане. Купуването на мерцедеса по времето, докато Груевски беше на власт, бе квалифицирано като злоупотреба със служебното положение и ощетяване на държавния бюджет. В момента Груевски е обвиняем по три дела, свързани със злоупотреба с власт, включително за незаконно подслушване.", "date": "2018.11.02", "title": "Отхвърлиха искането на Груевски за отлагане на присъдата му"}
{"url": "https://www.24chasa.bg/novini/article/7134988", "text": "Проби за африканска чума ще бъдат взети от всички домашни свине без идентификационен номер в община Каварна, съобщиха от кметската управа след днешното заседание на общинската епизоотична комисия за ограничаване на разпространението на вирусното заболяване. Според Закона за ветеринарната медицина за нерегистрирани животни се налагат санкции в размер от 500 до 1000 лева за стопанство, посочват от общината. В ловното стопанство \"Зеленка\" в землището на село Българево, както БТА вече съобщи, африканска чума бе констатирана при четири отстреляни диви свине. Утре и в неделя дивите свине и хищниците в ловното стопанство ще бъдат отстреляни, като под надзора на инспектори от Областната дирекция по безопасност на храните ще бъдат взети проби от труповете. Препоръчително е всички домашни свине в личните стопанства да бъдат заклани в най-кратък срок, апелират от общината. Стопаните трябва да вземат сериозни хигиенни мерки при обработката, за да не разнесат вируса, ако животните евентуално са заразени. Ако преди клане на свине за лична консумация, стопаните забележат характерни симптоми на африканската чума - видими подкожни кръвоизливи и други, трябва незабавно да преустановят обработката на животното и да уведомят ветеринарен лекар.", "date": "2018.11.02", "title": "Вземат проби  за африканска чума от всички нерегистрирани домашни свине в Каварна"}
{"url": "https://www.24chasa.bg/novini/article/7132650", "text": "Проектът за паметника на Бузлуджа, символ на поколения комунисти и социалисти, е бил откраднат. Първоначално той е бил предвиден за модерно кафене в езерото “Ариана” в Борисовата градина в столицата, а след това арх. Георги Стоилов го е харесал и го е реализирал за Дом-паметник на БКП на връх Бузлуджа. Негов автор не е известният архитект Георги Стоилов, а обреченият на забрава арх. Ерослав Станков. Това твърдят пред “168 часа” роднини на арх. Станков. А заради всичко преживяно в миналото роднините се отнасят със съмнение към и без това мистериозния пожар, унищожил едно от най-известните творения на Ерослав Станков у нас - сградата на Софийския държавен цирк. ( ) В тази връзка те са решили да сезират с официално писмо европейски и световни културни институции, които напоследък проявяват интерес към съдбата на монумента. Георги Стоилов, който е един от най-известните ни архитекти, не само отрича да е заимствал проекта, но твърди, че изобщо не познава арх. Станков. ( ) От своя страна роднините на арх. Станков разказват, че първоначално архитектурният план е бил предназначен за модерно кафене, което е трябвало да се построи в езерото \"Ариана\" в Борисовата градина в столицата. Когато обаче Ерослав Станков отишъл да го одобряват, разбрал от свои колеги, че неговият проект ще се използва за строителството на монумента на Бузлуджа. \"Проектът на сградата с форма на летяща чиния на Бузлуджа е на чичо ми и идеята е била да бъде авангардно кафе във София - разказва Константин Ачков, скулптор и племенник на арх. Ерослав Станков пред \"168 часа\". - След като партизанинът и комунист с доста власт арх. Стоилов краде проекта, директно заявява на чичо ми да си взима жената, която е австрийка и двете деца и да се маха във Австрия, ако му е мил животът!\" Идентична история разказва и друг роднина на арх. Станков - синът на сестра му Пламен Мутафов, който понастоящем живее във Виена. \"Като колеги непрекъснато се срещаха, особено когато вече Стоилов беше в министерството - разказва Мутафов за изгонването. - По това време бях ученик и слушах на масата какво си говорят възрастните. Веднъж вуйчо Ерослав се прибра разтревожен и каза на брат си: \"Не може така да се взема чужд проект!\" Целият разтреперан и пребледнял от възмущение, разказа за срещата си със Стоилов. Ходил за пореден път с преработен проект за кафенето в езерото \"Ариана\" и искал да го прокара. Оказва се че \"великият\" академик не разбирал много от чертежи и ги карал да му показват макети. Така вуйчо стоял и го чакал час и половина с макета и чертежите в ръце. Тогава някакви негови колеги виждат макета, който носи, и не издържали: \"Ела да видиш!\" и му показват как Стоилов всъщност му е откраднал идеята и начертал тази чиния. Той се заинатява и го изчаква, докато дойде. Заформил се лют скандал между двамата. Чичо ми Славчо казал: \"Няма ли тука някаква комисия за защита на авторските права?! Аз ще си ги потърся!\" Стоилов му отговарил: \"Абе какви авторски права - най-здравословно за тебе ще бъде да си отидеш при жена си в Австрия!\" С оглед на тогавашната тоталитарна система у нас и постовете, които заемаше Стоилов, брат му го посъветва да се примири със ситуацията за да не си навлече още повече неприятности. \"Зарежи тая донкихотова борба\", каза му, \"може би наистина е по-добре в тази ситуация да се изнесеш\". За да се разбере какво му е било, трябва да кажа, че малко преди този случай в апартамента на вуйчо бяха настанили насила натрапена \"наемателка\" и той на практика нямаше къде да живее. Тръгнал нагоре по нашата улица да си търси квартира и намерил една празна къща. Оказало се, че тя се дава под наем за 30 лева от жената, която сега обитавала неговия апартамент само срещу 3 лева на месец. Благодарение на това разкритие той успява да си върне отново жилището. \"Таман оправихме тази работа и дойде идиотщината с кражбата на проекта ми!\", ядосваше се тогава той. На вуйчо му стана много неприятно, защото нямаше подкрепа от никого\". Тъжната история на прокуденото семейство потвърдиха пред \"168 часа\" и Моника и Евалдина - дъщерите на арх. Станков, които в момента живеят в Германия. В подкрепа на твърденията си те изпратиха чертежи и снимки на макети, създадени от покойния им баща, които удивително напомнят по форма паметника на Бузлуджа. Оказва се, че въпреки че в наши дни името му не се среща почти никъде, арх. Станков е имал забележителни постижения както у нас, така и в чужбина. Той произхожда от род на дърводелци, които в началото на ХХ век построили свой цех в столицата и благодарение на него доста се замогнали. За беда синът им Ерослав се разболял от туберкулоза. Но баща му, като по-заможен, го изпратил да се лекува в Алпите - в Австрия и Швейцария. Там той не само се излекувал, а успял да завърши архитектура в Грац и се оженил за австрийка. Но като родолюбец се върнал със семейството си да живее в България. В най-тежките години след войната за известно време отишъл на работа в Париж. Там му потръгнало като архитект и реализирал проекти за жилищни сгради. Заради смесения брак имал двойно гражданство, което му помагало да пътува свободно зад Желязната завеса. Но точно това станало и причина у нас в условията на тоталитарната система да набере сила и едно лошо отношение към него. А и той си бил един прозападен възпитаник - купувал книги - и съвременни, и по-стари, всички на немски, и се стремил да прокара и у нас модернизъм, който към момента е бил актуален в Европа. Докато работил в Париж, също успява да изгради връзки с водещи архитекти, обменя идеи и търси собствен оригинален стил за сгради с обли форми. Още тогава у него възниква идеята да проектира специфична сграда с функционален купол, който да бъде и лесен за изграждане. Учудващо за онези години, той дори успял да патентова оригиналната си идея. \"Връща се в България, където заедно със сестра си Костадинка, вече завършила за архитект у нас, дядо ми Любомир, който е икономист, и другия му брат Владимир Станков подават заявление за патент за този тип конструкции - разказва племенникът Ачков. - Технологията е уникална и може би като бързина на построяване почти няма аналог. При нея най-трудната част - куполът, който иначе трябва да се прави отдолу със специални сводове и скелета и постепенно бавно да се издига, при неговата конструкция се отваря като чадър и после се маха централният пилон.\" Затова по-късно Станков успява лесно да убеди с оригиналния си проект и директора на тогавашната Главна дирекция \"Български циркове\" да го прокара за сграда на цирк в София, която е завършена през 1962 г. Оценяват го и в чужбина. Още преди това подобна сграда по негов проект, но по-голяма, е създадена във Варшава. По принцип тези постройки са били предназначени за обществени зали, за театри и неслучайно след голямото земетресение в Скопие през 1963 г. като помощ нашето правителство дарява сграда по проект на арх. Станков, която може да се види и до днес в македонската столица. С оригиналната си конструкция арх. Станков в екип със сестра си арх. Костадинка Мутафова и братята си Любомир Станков и Владимир Станков кандидатстват и за конкурса за строителството на центъра “Помпиду” в Париж. Във френската столица, заради иновационния му вид и по-лекия купол, техният, вече патентован, проект пожънал бляскав успех. И логично българите достигнали до финалната фаза, където се конкурират с една американска фирма. В последния момент обаче, когато вземат билети за самолета и тръгват с документацията за финала, без всякакво основание чертежите на екипа са задържани три дена на митницата у нас Така единствено заради изкуствено създаденото затруднение те губят и проектът е изпълнен от американците, вместо от българите. Друга известна сграда на арх. Станков е концертната зала на Слънчев бряг. В продължение на дълги години в нея се провежда световноизвестният конкурс за естрадни песни \"Златният Орфей\". Според разказа на наследниците на арх. Станков, конфликтът му с арх. Стоилов датира още от 50-те години на ХХ век. По това време завършилият в Австрия архитект е участвал в екипа, който строи ЦУМ в София. И в първия \"социалистически\" мол той се опитва да приложи наученото на Запад. По негово предложение е направена колонадата на масивната сграда. Идеята е била тя да стане като покрита улица за минувачите, както е било модерно и в другите големи европейски градове. Друго негово нововъведение е подземният паркинг. Той е първият за обществена сграда, построен у нас, и функционира и до ден-днешен. \"Той участва и в екипа по проектирането на ЦУМ през 50-те години - обяснява в тази връзка племенникът Ачков. Точно тогава се проявява и враждебното отношение на Стоилов, който, току-що завърнал се от Москва, се включва в проекта и изгонва чичо ми от него. Впоследствие съм виждал негови интервюта, в които той се хвали, че идеята за колонадата е била негова\". Арх. Георги Стоилов е един от най-известните ни архитекти. Сам или в различни колективи участва в проектирането на някои от най-знаковите сгради у нас. Той е част от екипа, оформил Ларгото в София – сградите на Партийния дом, хотел “Балкан”, Президентството и Министерския съвет. Други негови известни произведения са хотел \"Рила\" и хотелски комплекс “Орбита” в София, хотел “Интернационал” на Златни пясъци и др. В стила му от по-ранните години се забелязва съветско влияние – масивни структури с по-ръбести и остри форми. Тъй като на 15 години е бил вече в Радомирския партизански отряд, през годините на комунизма Стоилов е заемал редица висши постове. Бил е главен архитект и кмет на София, министър на благоустройството, член на ЦК на БКП (от 1971 г. до 1990 г.). Депутат в V, VI, VII, VIIІ и IХ Народно събрание. През 1979 г. е назначен за председател на Съюза на архитектите, който ръководи в продължение на много години. Бил е също и председател на Международния съюз на архитектите. Носител е на редица престижни награди.", "date": "2018.11.02", "title": "\"168 часа\": Откраднат ли е проектът за паметника на Бузлуджа"}
{"url": "https://www.24chasa.bg/novini/article/7134970", "text": "Полицейската операция за противодействие на престъпления, свързани с наркотични вещества, е проведена на 30 октомври от служители на сектор „Наркотици“ при СДВР. В хода й са задържани двама криминално проявени мъже от София, на 47 и на 33 години. При последвалите процесуално-следствени действия в къщите на задържаните полицаите намерили специално обособени домашни оранжерии, оборудвани за отглеждане на наркотични растения, информираха от пресцентъра на МВР. Иззети са общо 125 саксии със засадени растения коноп, в различен стадии на развитие, сухи стръкове, както и множество пликове със суха тревиста маса и вещество на бучки и прах, електронни везни. Резултатът от назначената експертна справка показал, че иззетите вещества са 3202.52 грама коноп и 430.20 грама амфетамин. След доклад на събраните материали в Софийската градска прокуратура, на двамата задържани са повдигнати обвинения за престъпление по чл. 354 а и 453 в от НК. Наложени са им мерки за неотклонение „задържане под стража“ за срок до 72 часа. При операцията са задържани и клиенти на двамата дилъри, разпитани като свидетели и освободени.", "date": "2018.11.02", "title": "Разбиха две оранжерии за отглеждане на канабис в София, има задържани"}
{"url": "https://www.24chasa.bg/novini/article/7135001", "text": "Турският външен министър Мевлют Чавушоглу се срещна днес с катарския вицепремиер и министър на външните работи шейх Мохамед бин Абдулрахман Ал Тани в Доха и похвали в разговор с него състоянието на двустранните отношения, съобщава в. \"Хюриет дейли нюз\", цитиран от БТА. \"Отношенията между двете страни са отлични във всички сфери (. . .) Нашите възгледи съвпадат, защото нашата цел е мир, спокойствие и стабилност в региона\", подчерта Чавушоглу. Турция подкрепи Катар по време на кризата в Залива, която избухна през юни 2017 г., когато Саудитска Арабия, Египет, Обединените арабски емирства и Бахрейн прекратиха дипломатическите и търговските отношения с Катар. Четирите страни обвиниха Катар, че подкрепя тероризма - твърдения, които Доха отхвърли, описвайки ембаргото като нарушение на националния й суверенитет. Ал Тани от своя страна заяви, че иска отношенията между Катар и Турция да продължат да се развиват. По време на посещението на Чавушоглу в Катар ще бъде обсъдено развитието на събитията в региона в последно време и подготовката на четвъртата среща на Турско-катарския върховен стратегически комитет. Третата такава среща се състоя миналия ноември.", "date": "2018.11.02", "title": "Турският външен министър разговаря с вицепремиера на Катар"}
{"url": "https://www.24chasa.bg/novini/article/7135020", "text": "Македонското правителство прие днес предложените поправки в конституцията, произтичащи от Преспанския договор с Гърция и те ще бъдат разгледани на пленарно заседание, насрочено от председателя на парламента Талат Джафери на 1 декември, предаде агенция МИА. Заседанието на комисията по конституционните въпроси ще започне работата си на 7 ноември, предаде БТА. Правителството съгласува поправките с исканията на осемте депутати от ВМРО-ДПМНЕ, които гласуваха за промените в конституцията противоположно на решението на своята партия. В преамбюла на конституцията ще бъде включено Охридското споразумение, отбелязва порталб.мк. Премиерът Зоран Заев каза, че първата поправка се отнася за промяна на името на Република Македония в Република Северна Македония, а втората - за добавяне на Охридския рамков договор. Заев каза, че смята това решение за правилно. Третата поправка гласи, че Република Македония ще зачита териториалната цялост на другите страни, а четвъртата защитава македонското население, което живее в чужбина, без намеса във вътрешните работи на други държави. Изготвянето на поправките идва след приемането на процедурата за промяна на македонската конституция въз основа на решението на парламента от 19 октомври 2018 г. Това е втората фаза от процеса на промяна на конституцията в съответствие с Преспанския договор и трябвна да завърши с гласуване в парламента, за което са необходими 61 гласа.", "date": "2018.11.02", "title": "Македонският парламент прие поправките в конституцията, произтичащи от договора с Гърция"}
{"url": "https://www.24chasa.bg/novini/article/7135050", "text": "За по-добра комуникация в рисковите места и с лидерите на общностите призова министърът на вътрешните работи Младен Маринов пред журналисти в Стара Загора. Той участва в регионална среща с кметовете от Старозагорска област на тема \"Обществен ред и сигурност\". Министър Маринов изтъкна, че това не е първата подобна среща в страната, а поводът са инцидентите в квартали на Казанлък, Мъглиж и Гълъбово през миналите месеци. Той подчерта, че дели хората на такива, които спазват законите, и на такива, които не ги спазват. \"Когато има агресия срещу полицаи, на мястото на инцидента ще пристигнат още повече полицаи\", посочи вътрешният министър. По думите му честите промени в законите не водят до решаване на проблемите. Министърът е категоричен, че трябва да се спазват забраните за движение на каруци в населени места. Той подчерта, че полицията ще бъде безкомпромисна към нарушителите.", "date": "2018.11.02", "title": "Маринов: Където има агресия срещу органите на реда, ще отиват още полицаи"}
{"url": "https://www.24chasa.bg/novini/article/7135023", "text": "Съединените щати премахнаха санкциите срещу двама турски министри, съобщи днес американското министерство на финансите, цитирано от Ройтерс. САЩ наложиха санкции на турския министър на правосъдието Абдулхамит Гюл и на министъра на вътрешните работи Сюлейман Сойлу през август във връзка с ареста в Турция на американския пастор Андрю Брънсън. Брънсън беше освободен през октомври и се завърна в САЩ, информира БТА. От своя страна Турция също премахна санкциите, наложени на американския министър на вътрешната сигурност Кирстен Нилсен и министъра на правосъдието Джеф Сешънс като ответна мярка, съобщи турското външно министерство.", "date": "2018.11.02", "title": "САЩ премахнаха санкциите срещу двама турски министри, Турция направи същото"}
{"url": "https://www.24chasa.bg/novini/article/7135057", "text": "Вицепремиерът и министър на външните работи Екатерина Захариева заминава на посещение във Вашингтон по покана на държавния секретар на САЩ Майк Помпейо. На 5 ноември двамата ще обсъдят въпроси от двустранен, регионален и глобален интерес, съобщиха от пресцентъра на Министерството на външните работи. В рамките на визитата министър Захариева ще разговаря в посолството на България във Вашингтон с представители на българската общност в столицата. Програмата на посещението включва още срещи с изпълнителния вицепрезидент на Международния републикански институт Джуди Ван Рест, със съветника на президента на САЩ по въпросите на националната сигурност и член на неговия кабинет Джон Болтън и с регионалния директор за Централна и Източна Европа в Националния демократически институт Робърт Бенджамин.", "date": "2018.11.02", "title": "Министър Захариева заминава на посещение в САЩ по покана на Майк Помпейо"}
{"url": "https://www.24chasa.bg/novini/article/7135063", "text": "Компанията \"Сони мюзик\" заяви, че в инцидента в централата й в Лондон са участвали двама нейни кетъринг служители, предаде Ройтерс, цитирана от БТА. По-рано днес полицията съобщи, че при инцидента са намушкани двама души. \"Сони мюзик\" потвърди, че е имало инцидент на \"Дери Стрийт\" и че вследствие на него сградата е била евакуирана. Двама от кетъринг служителите й са участвали в спречкване\", каза говорителка на компанията.", "date": "2018.11.02", "title": "\"Сони мюзик\" за инцидента в Лондон: Двама кетъринг служители са се спречкали"}
{"url": "https://www.24chasa.bg/novini/article/7134686", "text": "Убитата в \"Надежда\" Дарина Министерска ще бъде погребана заедно с дъщеричката си Никол в неделя. Това сподели нейн приятел в социалните мрежи. Дари била фен на марката автомобили \"Опел\". Тя притежавала модел \"Корса\", за когото прилагала по-необичайни грижи. Колата дори имала и мигли(вежди). Младата девойка дори е членувала в специална група във фейсбук, събираща всички фенове на опелите в Пазарджик. Нейн \"колега\" сподели в социалните мрежи призив по молба на родители на Дари познати и непознати да се поклонят пред паметта й. Вижте какво написа опечаленият близък на Дарина в социалните мрежи: Знам, че немалко от вас познаваха Darity Ministerska, Д. Министерска, Дари със зелена корса с вежди, Дари, която спря да общува с нас, когато ужасът започва, Дарина, която бе отнета толкова рано, а малката ѝ рожба Никол, дори нямаше шанс да опознае света. По молба на опечалената родители Ваня и Жоро Министерски, бих искала да ви уведомя, че ще се сбогуваме с Дари и малката Никол тази Неделя 04.11.2018 г. Опелото на Дари и мъничката Ники ще се състои в неделя, 04.11. от 13:30ч. в църквата “Св. Николай Чудотворец” в Надежда-6 (Връбница 2), на последната спирка на автобус 85, в близост до метростанция “Ломско шосе”. Погребението на звездичките ни ще бъде в гробищен парк “Бакърена фабрика”. За всички, които искат да кажат последно сбогом.", "date": "2018.11.02", "title": "Погребват в неделя Дарина и Никол"}
{"url": "https://www.24chasa.bg/novini/article/7134696", "text": "Столични полицаи задържаха 19-годишен младеж от Враца, противозаконно отнел лек автомобил в София. Сигналът за откраднато \"Ауди 6\", с чуждестранна регистрация, паркирано пред жилищна кооперация в ж.к. \"Манастирски ливади\", бил подаден в полицията на 22 октомври, предадоха от пресцентъра от МВР. В хода на предприетите от служители на сектор \"Престъпления свързани с МПС\" и сектор \"Специализирани полицейски операции\" при СДВР действия, на бул. \"Ботевградско шосе\" била засечена кола, отговаряща по описание на откраднатата, но с различни от оригиналните регистрационни табели и разбита ключалка на предна лява врата. Униформените последвали автомобила по шосе Е-79 и го спрели в района на с. Люти дол . На място била установена самоличността на водача - 19-годишен младеж от Враца. При последвалите процесуално-следствени действия у него и в колата криминалистите намерили и иззели ръкавици, мобилни телефони, три чифта регистрационни табели, включително и оригиналните на крадената кола. След задържането му в рамките на 24 часа и доклад на събраните материали в Софийската районна прокуратура младежът е привлечен като обвиняем за извършено престъпление по чл.346 от НК и му е наложена мярка за неотклонение \"парична гаранция\" в размер на 2 000 лева. Работа по документиране на престъпната му дейност продължава.", "date": "2018.11.02", "title": "Задържаха 19-годишен врачанин, откраднал кола в София"}
{"url": "https://www.24chasa.bg/novini/article/7134703", "text": "За изграждането на две магистрали, които да свързват гръцкото пристанище Александруполис на Егейско море с българските черноморски Бургас и Варна, подписаха днес във Варна премиерите на България и Гърция Бойко Борисов и Алексис Ципрас. Това стана по време на петата среща на Балканската четворка, в която влизат още Румъния и Сърбия. За първи път на такава среща имаше и пета държава в лицето на израелския премиер Бенямин Нетаняху, който бе поканен от Борисов да се включи. „Тази декларация, която подписваме днес, е с конкретни графици за модернизацията на железопътната линия Александруполис-Бургас-Варна, която да е скоростна, и за построяването на магистрала от Александруполис до границата с България и българските магистрали „Марица“ и „Тракия“, обясни Ципрас. Строителството на двете магистрали ще бъде възложено на обща компания, която България и Гърция ще основат. Декларацията ще трябва да бъде одобрена от парламентите на двете държави, обясни българският премиер Бойко Борисов. „Това ще е най-бързата връзка между Егейско и Черно море и тогава ние ще имаме един български кей в Солун и Александруполис, Гърция ще има кейове в Бургас, Варна, Лом или Русе. Единственият неизчистен проблем засега е дерогацията за ДДС-то, което ще плаща съвместната компания“, заяви още Борисов. Той показа и карта на бъдещия транспортен пръстен. До 2 години ще е готова и магистралата София-Белград, обеща Борисов пък на сръбския президент Александър Вучич. Сърбия вече довършва участъка до българската граница, но България още не е започнала да строи магистрала от София до Калотина. В момента археолозите обаче довършвали работата си и строителството ще започне скоро, обеща Борисов. „Много скоро от Белград до Истанбул ще се пътува без един светофар“, обясни ползата от този проект българският премиер. Ципрас подкрепи и включването на България в източносредиземноморския газопровод, който трябва да доставя природен газ от Израел до Кипър, Гърция и Италия. Този газопровод да доставя гориво и за хъб „Балкан“, който иска да изгради България, бе предложено от израелския премиер Бенямин Нетаняху на двустранната му среща с Бойко Борисов в четвъртък вечерта. Днес израелският министър-председател повтори офертата си. Това ще е най-дългият подводен газопровод, подчерта Нетаняху. „Диверсификацията на енергийните доставки е от изключително значение за всички нас. Неслучайно кръстихме хъба „Балкан“, защото от него гориво ще може да се подава както на запад към Сърбия, така и на север към Румъния“, подчерта днес и Борисов. Четирите балкански държави ще създадат организация на работно ниво, която по-бързо да придвижва общите инфраструктурни проекти, съобщи още Алексис Ципрас. На среща през декември в Белград вече ще се конкретизират още повече общите проекти, обясни сръбският президент Александър Вучич. Балканската четворка ще обсъди и изграждането на нови мостове над Дунав между България и Румъния, заяви румънската премиерка Виорика Дънчила. Тя постави като приоритет на четворката и превръщането на Дунав във важен европейски транспортен коридор по оста Запад-Изток. Следващата среща на Борисов, Ципрас, Вучич и Дънчила ще е в Белград през декември. На нея също ще бъде поканен пети гост. Този път по предложение на сръбския президент гост ще е канцлерът на Австрия Себастиан Курц. „Целта на нашите срещи в този формат винаги е била в рамките на ЕС да направим региона по-свързан. С приемането на Сърбия в ЕС, съюзът ще стане по-силен.“ Тази подкрепа за бързо присъединяване на западната ни съседка към ЕС направи днес премиерът Бойко Борисов. Гръцкият премиер Алексис Ципрас и румънската Виорика Дънчила също подкрепиха Сърбия за бързо присъединяване към ЕС и поздравиха президента Александър Вучич с отварянето на нови преговорни глави. „Запознах колегите си с диалога между Белград и Прищина. Надявам се, че с тяхната подкрепа можем да докажем, че ще запазим мира и стабилността“, заяви сръбският президент. Неуредените отношения между Сърбия и Косово са основната пречка пред присъединяването на западната ни съседка към ЕС. Допълнително между двете държави постоянно избухват конфликти заради сръбското малцинство в Северно Косово. Борисов и Ципрас пък дадоха пример как в последните две години първо България подписа договора за приятелство с Македония, а след това бе сключено и Преспанското споразумение между Атина и Скопие за промяна на името на бившата югославска република. „Преспанското споразумение има положителен ефект за развитие на цяла Югоизточна Европа“, подчерта Алексис Ципрас. Световното първенство по футбол през 2030 г. да се проведе в Гърция, България, Сърбия и Румъния. Тази идея е дал гръцкият премиер Алексис Ципрас при днешната сбирка на Балканската четворка в резиденция „Евксиноград“ до Варна. Тепърва кандидатурата ще бъде изработена, но бе посрещната изключително добре от Бойко Борисов и Александър Вучич. „Така чрез спорта сътрудничеството между четирите държави ще се задълбочи още повече. Заради това ще поискаме домакинството на такова голямо спортно събитие“, обясни Ципрас. Първоначално пред журналистите гръцкия премиер не каза за какво голямо спортно събитие говори – световно първенство или пък олимпиада. Един през друг обаче Александър Вучич и Бойко Борисов го помолиха да уточни, че кандидатурата ще е за Мондиал. „Както България и Италия преди месец бяха заедно домакини на световното по волейбол, така и четирите държави можем да домакинстваме световното по футбол“, каза и Бойко Борисов.", "date": "2018.11.02", "title": "Две магистрали ще свързват Егейско и Черно море (Обзор + снимки, карти, видео)"}
{"url": "https://www.24chasa.bg/novini/article/7134701", "text": "Жените в Северна Корея са толкова често подложени на сексуално насилие, колкото никой не би предположил. Сексуалните злоупотреби са дотолкова разпространена практика в Северна Корея, че са \"приети като част от обикновения живот\", твърди доклад на „Хюман райтс уоч\". Севернокорейци, сред които високопоставени членове на партията, надзиратели в затворите, полицаи, прокурори и войници извършват сексуално насилие \"без особена загриженост за последствията\", твърди организацията. Жените рядко съобщават за злоупотреби, случили се в предприятията, в които работят, тъй като се страхуват от отмъщение или че ще бъдат публично опозорени. Властите рядко разследват или преследват съдебно подобни случаи. Базираната в Ню Йорк неправителствена организация е интервюирала 54 севернокорейци, които са напуснали страната от 2011 г., и осем бивши представители на севернокорейските власти, посочва БТА. Задържаните жени не могат да направят нищо, за да избегнат сексуално насилие, тъй като всяка жалба може да доведе до по-нататъшно наказание, включително бой или принудителен труд.", "date": "2018.11.02", "title": "Жените в Северна Корея постоянно подложени на сексуално насилие"}
{"url": "https://www.24chasa.bg/novini/article/7134727", "text": "  Земетресение с магнитуд 4,3 по скалата на Рихтер бе регистрирано днес край гръцкия остров Закинтос в Йонийско море, предаде агенция АНА-МПА. Трусът е регистриран в 9.53 ч. местно (и българско) време, а епицентърът му е локализиран в морето, на 50 км югозападно от Закинтос. Става дума за вторичен трус от земетресението с магнитуд 6,4 по скалата на Рихтер, което разтърси Закинтос на 26 октомври, предаде БТА. По последни данни на Института по геодинамика на Националната обсерватория в Атина силното земетресение на Закинтос през октомври е преместило острова с пет сантиметра, а не с три, както бе съобщено по-рано, съобщава още АНА-МПА, като цитира директора на института професор Акис Целентис. Според професора постземетръсната активност е нормална и се очаква да продължи с постепенно затихващи вторични трусове. Макар че се очаква броят на вторичните трусове да намалява всеки ден, някои от тях може да бъдат силни, предупреди професор Целентис. Все още е рано да се каже, че трусът от 5,6 по Рихтер, регистриран в края на октомври, е бил основният вторичен трус. Съществува възможност да имаме и други трусове с подобен магнитуд през следващите месеци, допълни той. Професор Целентис каза, че според последния анализ на ДжиПиЕс данни островът се е преместил с пет сантиметра в югозападна посока. Град Пиргос на полуостров Пелопонес също се е преместил на запад с 1,7 см.", "date": "2018.11.02", "title": "Нов вторичен трус от силното земетресение \nна о-в Закинтос"}
{"url": "https://www.24chasa.bg/novini/article/7134740", "text": "\"Не мога нито да потвърдя, нито да отрека тази информация, че ще я съдим. Това, което каза лицето Катя Матева бе \"аз чух на опашката пред министерството как хора си говорят\". Чула е, че се говори, изпратила го е в ДАНС, като по нейните думи това е било \"сигнал\". Коментираме това, което е казала една жена на пазара\". Така народният представител от ВМРО Александър Сиди коментира пред \"24 часа\" информацията, че от партията ще съдят бившата шефка на отдел \"Българско гражданство\" в правосъдното министерство - Катя Матева. По-рано в сутрешния блок на Би Ти Ви Матева заяви, че има доказателства, че ВМРО се издържа от продажбата на българско гражданство. \"ДАНС казаха, че няма данни за извършено престъпление. Има официални данни и от прокуратурата. Тя самата (бел.авт. - Матева) има изказване, че няма данни. Така е. Ако имаше, щеше да има арести във ВМРО, а такива няма\", заяви още Сиди. \"Жената от пазара, която коментираше днес, по нейни думи \"работи в министерството от 2005 г.\", когато на власт беше Тройната коалиция. Преди няколко месеца пак ДПС искаха сформирането на комисия, за което депутатите от ВМРО също се подписаха, по нейни сигнали. И сега казват: Ние искаме да свалим това правителство и започват политически удари. Прокуратурата разследва в Държавната агенция за българите в чужбина, което няма общо с това, че политически партии упражняват политическа реторика на гърба на 125 годишна организация. Мисля, че е абсолютно недопустимо всички по-сериозни медии в страната да се занимават с това, което е казала една жена на пазара, която е била дисциплинарно уволнена, след като й е отнет достъпа до класифицирана информация. Твърдо вярваме, че институциите в страната - специализираната прокуратура и ДАНС, заслужават много по-голямо доверие, отколкото една жена на пазара\", категоричен бе депутатът.", "date": "2018.11.02", "title": "ВМРО: Катя Матева е подала сигнала си до ДАНС по слухове"}
{"url": "https://www.24chasa.bg/novini/article/7134739", "text": "Следи от кръв личат по пода на автобуса, в който по-рано днес се заби цистерна. Катастрофата стана около 10:00 часа на пътя Кокаляне - Самоков. Цистерната навлязла в насрещното при завой и се забила челно в автобуса, който пътувал в посока Самоков. И двамата шофьори са в болница, единият е с два счупени крака и фрактура на ръката, другият е с натъртвания. Няма опасност за живота им. Кръвта на пода в автобуса е от пътник, който си е ударил носа. В момента камиони преместват двете превозни средства.", "date": "2018.11.02", "title": "Катастрофиралата цистерна навлязла в насрещното и се забила челно в автобуса (Снимки)"}
{"url": "https://www.24chasa.bg/novini/article/7134747", "text": "Регламентирането на дейността на вероизповеданията в България трябва да доведе до създаването на стабилна социална среда за духовниците и поемането на ясен ангажимент от институциите за осигуряването на тяхното достойно заплащане. Това заяви президентът Румен Радев на среща днес на „Дондуков“ 2 с главния мюфтия д-р Мустафа Хаджи. На срещата, която се проведе по инициатива на Главното мюфтийство, беше подчертано, че поемането на заплатите на духовенството от българската държава е важна стъпка за недопускането на външни влияния в дейността на традиционните вероизповедания у нас, съобщиха от прессекретариата на президента. „Изготвянето на законопроектите за дейността на вероизповеданията в България следва да бъде в конструктивен диалог с представителите на традиционните религиозни общности“, заяви още Румен Радев. Д-р Мустафа Хаджи подчерта, че Главното мюфтийство и Българската православна църква споделят общи позиции в този диалог. „За нас е от изключително значение да имаме връзка с държавните институции при решаването на тези въпроси“, подчерта още д-р Мустафа Хаджи. По време на срещата държавният глава изрази подкрепата си за дейността на Главното мюфтийство мюсюлманското вероизповедание в България да се развива на основата на собствените си традиции. Президентът беше категоричен, че не трябва да се допуска политизирането на което и да е вероизповедание, а обучението на мюсюлмански духовници следва да бъде в собствена материална база в съответствие с установените у нас образователни стандарти.", "date": "2018.11.02", "title": "Радев: Държавата трябва да създаде стабилна социална среда за духовенството"}
{"url": "https://www.24chasa.bg/novini/article/7134761", "text": "Гръцките власти съобщиха, че са разбили престъпна организация, прекарвала с яхта мигранти от Гърция към Италия, и е арестувала осем предполагаеми членове, предаде Асошиейтед прес. Според изявление на бреговата охрана мрежата се е готвела да отведе в Италия 119 мигранти, но те били заловени вчера от властите на полуостров Пелопонес в южната част на Гърция, предаде БТА. Според огласеното днес изявление заподозрените са осигурили два автобуса, които да откарат мигрантите до село Курута на западното крайбрежие. Превозните средства са конфискувани заедно с яхтата и огнестрелно оръжие. Националността на мигрантите не се разкрива. Трафикантите са четирима гърци и четирима чужденци.", "date": "2018.11.02", "title": "Гръцките власти разбиха престъпна група за трафик на мигранти към Италия с яхта"}
{"url": "https://www.24chasa.bg/novini/article/7134769", "text": "Българската фирма “Максима 13” внася у нас професионални продукти за коса, гримове и коси за удължаване с най-високо качество. “Занимаваме се основно с красота. Мисията ни е да правим хората щастливи.” С тези две изречения Цветелина Янчева, мениджър екип, обобщава дейността на компанията, която е създадена преди 5 години. Фирмата си е избрала по една марка за всеки тип продукти, с която да работи. Продуктите за грижа за косата и професионалната боя са от Белгия. Те се произвеждат от фризьори за фризьори и е помислено до най-малкия детайл, така че при работата с тях да е максимално удобно. “При тези продукти държим цена, която да е конкурентоспособна, за да можем да се наложим на пазара и да сме достъпни за всеки”, уточнява Янчева. При гримовете обаче фирмата работи с по-луксозни салони. Марката е италианска и е от по-високия ценови клас. Към този тип клиенти е насочен и най-новият продукт на “Максима 13” - коси за удължаване на стикери, които са внос от Германия. Това е един от най-новите методи за удължаване на коса. При него се слагат два стикера коса, а тази на клиента остава по средата, като по този начин остава максимално защитена и не се третира. След 2-3 месеца се прави поддръжка абсолютно безвредно, почиства се и се слага наново. Така косата може да се използва години наред от клиента. Фирмата изготвя и индивидуални оферти, за да предостави възможност и на по-малките салони да работят с нея. “Обикновено си избираме марките на изложения в чужбина. Спираме се на няколко, изпробваме продуктите сами и изираме най-доброто. За нас е важно не само качеството на продукта, но и вниманието и отношението на производителя. Държим много на качеството, избираме с голямо внимание продуктите, които предлагаме на пазара. Идеята ни е да бъдем нещо специално, а не просто част от всички”, разказва Цветелина Янчева. Освен нея във фирмата работят още 5 човека. Те са заедно от 15 години - натрупали са целия си опит заедно, а впоследствие са решили да създадат и общ бизнес. В екипа си имат също фризьор, маникюрист и гримьор. Тяхната основна задача е да представят продуктите на други професионалисти - именно затова работното им пространство е наречено експириънс център - център за преживявания. “Това е място, където професионалистите могат да дойдат и не просто да си купят нещата, а да ги пипнат и да ги преживеят. Могат да доведат свои клиенти или ние да се погрижим за тях самите. Основно го използваме за обучения, демонстрации, курсове. Имаме възможност да поемаме и крайни клиенти, когато някой желае, но основната ни идея е професионалистите да изпробват продукта - така и ние сме сигурни, че те ще ги харесат”, казва Янчева. Момичетата са нарекли това място “Експириънс център Бютимакс” “При гримовете изкарваме нова серия два-три пъти годишно и правим представяния, при продуктите за коса - когато има нови цветове и тенденции при боядисването или нови стилизиращи продукти. Повечето семинари ги правим безплатно като бонус към нашите клиенти, затова, че работят с нас”, допълва още тя. Фирмата си има и офис зона, в която се поддържат страницата ѝ, представянето ѝ в социалните медии, рекламата. Счетоводството и банкирането също се водят оттам. А банкирането се управлява много лесно, когато се работи с Fibank, споделя Янчева: “Изключително удобни са новите кешбанкомати, особено за фирма - минаваш, внасяш парите, когато си в движение в града без да чакаш. Защото на нас ни се налага да ходим по салони, да доставяме поръчки и когато взимаме парите, оборотът в края на деня може да се внесе в банката, а ако на някой друг от фирмата му се наложи да изтегли сума, това може да се направи и след работното време на банката. И макар “Максима 13” да работи с Fibank от по-малко от една година, тя вече оценява предимствата ѝ. В началото компанията тръгва с друга банка, но с времето екипът преценява, че е по-добре да я смени. Сега те се възползват от продукта овърдрафт и бизнес програмата за жени предприемачи “Смарт лейди”. Тя изцяло пасва на фирмата, тъй като дейността ѝ е напълно насочена към дамите, а и екипът е едно изцяло женско царство. Половината от тях обаче са клиенти на банката от повече от 10 години. За Янчева успехът е цел: \"Може би утопия, но все пак цел, която ни кара винаги да се развиваме и да продължаваме напред. И където и да достигнем, винаги да искаме да качим още една стълба по-нагоре. В ежедневието си ние винаги търсим усъвършенстване, но когато спрем и се огледаме - да, определено сме удовлетворени и успели.\" Целият им екип са заклети поддръжници на идеята да останат в България. Предпочитат да развиват своята държава, отколкото да избягат и да им е “по-лесно”, въпреки че са наясно, че никъде не е лесно. Предпочитат, ако им е трудно, да им бъде трудно тук и определено са оптимисти за държавата ни. \"От Fibank сме страшно доволни - те са много точни, много коректни. Онлайн банкирането им е много изчистено и улеснено. Аз съм клиент на банката от 2004 г., ако не и от по-отдавна, и за всичките тези години мога да кажа, че с Fibank се работи много лесно. Продуктите, които предлагат, са всичко, от което човек има нужда. Когато отидеш в банката, дори и да не използваш онлайн банкирането, макар че то е много удобно, в клоновете нещата се случват нещата бързо, точно и ясно. Ако работата с тях може да се обедини в една дума, това ще е спокойствие. А в днешно време в забързаното ежедневие спокойствието е много ценно\", споделя Янчева за работата си с Fibank.", "date": "2018.11.02", "title": "Цветелина Янчева, мениджър екип в “Максима 13”: Fibank помага на BG фирма да внася световна козметика"}
{"url": "https://www.24chasa.bg/novini/article/7134729", "text": "Четирима от петимата трафиканти, подсъдими по делото за катастрофата на магистрала \" Тракия\", при която загинаха 9 мигранти и 16-годишния шофьор на микробуса, който ги превозваше, са съгласни на споразумение с прокуратурата. Това стана ясно по време на разпоредителното заседание в районния съд в Пазарджик. Подсъдимите Николай Спасов, Апостол Кечев, Марио Йорданов и Йордан Найденов са съгласни да се признаят за виновни и да изтърпят ефективно наказание лишаване от свобода. Присъдите, които се обсъждат са от порядъка на 1г. затвор. Единствено петият обвиняем, афганистанеца Фарук Уафа, който се смята за организатор на канал за трафик на мигранти от Турция през България, не се признава за виновен и отказва споразумение. Поради това делото срещу Уафа ще продължи по общия ред през декември, а срещу останалите четирима ще се образуват нови дела, които ще се разглеждат при условията на съкратеното съдебно следствие.  10 от пътуващите в буса-ковчег загинаха, а четирима мигранти оцеляха.", "date": "2018.11.02", "title": "Трафиканти, отговорни за катастрофата на \"Тракия\" с 10 убити, готови на споразумение за 1 г. затвор"}
{"url": "https://www.24chasa.bg/novini/article/7134738", "text": "Градската управа в Амстердам възнамерява да разреши на проститутките в града да практикуват най-древния занаят и извън пределите на известния квартал с червените фенери, за да се подобрят работните им условия, предава Франс прес, цитирана от БТА. Мярката цели също да бъде намален туристическият натиск върху труженичките на любовта. Проститутките се оплакват, че все повече туристи им досаждат за общи снимки, а това прогонва потенциалните им клиенти. Поради тази причина градската управа възнамерява да разшири местата за работа на проститутките и извън най-посещаваните туристически квартали на Амстердам. Новите зони могат да влязат в действие още през 2019 година. Всяка година градът е посещаван от около 18 милиона туристи, което е повече общото население на Холандия, припомня агенцията.", "date": "2018.11.02", "title": "Проститутките в Амстердам ще могат да работят и извън квартала с червените фенери"}
{"url": "https://www.24chasa.bg/novini/article/7134778", "text": "Не може да говориш за смяна на модела и системата на управление на държавата, а в следващия момент да те няма в парламента, където е мястото да зададеш важните актуални въпроси към властта. Това говори единствено за несериозност от страна на депутатите от опозицията и за абдикиране от задълженията им. Това коментира председателят на ПГ на ГЕРБ и зам.-председател на партията Цветан Цветанов пред журналисти в Горна Оряховица, съобщиха от пресцентъра на ГЕРБ. Цветан Цветанов увери, че на извънредното пленарно заседание във вторник кворум ще има. Той изрази своето учудване, че именно в петък опозицията е решила да саботира работата на Народното събрание при положение, че именно в този ден се провежда парламентарният контрол, по време на който могат да се задават въпроси към изпълнителната власт. Председателят на ПГ на ГЕРБ изтъкна, че държавата е стабилна, доходите на гражданите непрекъснато се увеличават, има почти нулев дефицит, а в бюджета за следващата година са заложени повече средства във всички сектори. „Всякакви съпоставки с времената, когато управляваше кабинетът Орешарски, са напълно несъстоятелни“, категоричен бе Цветанов. По думите на Цветан Цветанов по време на управлението на ГЕРБ и Бойко Борисов винаги е имало воля за борба с престъпността и корупцията. „Ние многократно сме получавали високи оценки от нашите европейски партньори именно заради това“, обясни той и благодари на коалиционните си партньори, че винаги са давали своята пълна подкрепа на специализираните органи при разследването и разкриването на престъпна дейност и корупционни схеми в държавното управление.", "date": "2018.11.02", "title": "Цветанов: Несериозно е да говориш за смяна на модела, а да те няма в Народното събрание"}
{"url": "https://www.24chasa.bg/novini/article/7134781", "text": "Френската територия Нова Каледония се готви за референдум за независимост, който е последната стъпка в продължаващите от 30 години усилия за деколонизация, предаде Асошиейтед прес, цитирана от БТА. Гласуването в неделя има ключово значение за уреждане на напрежението между местните канаки, подложени някога на строга политика на сегрегация, и потомците на европейските колонизатори. То е и проверка доколко дълбоки са връзките между Франция и архипелага с около 270 000 жители, разположен в южната част на Тихия океан на изток от Австралия. Избирателите трябва да отговорят на въпроса \"Искате ли Нова Каледония да получи пълен суверенитет и да стане независима?\" Наблюдатели казват, че ако се съди по предишни изборни резултати и проучвания, хората вероятно ще гласуват за оставане във Франция. Територията се ползва със значителна автономия, но разчита на френската държава в сферите на отбраната, полицията, външните работи, правосъдието и образованието. Референдумът е резултат от процес, започнал преди три десетилетия след години на насилие, противопоставило настояващите за независимост канакски активисти срещу тези, които искат да останат част от Франция. През 1988 г. 19 канаки загинаха, след като взеха за заложници френски полицаи в местна пещера. Убити бяха и четирима войници. Това насилие даде подтик за мирно споразумение същата година между лоялистките и подкрепящите независимостта фракции, което подготви почвата за референдума. През май френският президент Еманюел Макрон направи посещение в Нова Каледония, при което призна \"болката от колонизацията\" и почете смелостта на участниците в мирния процес. Той също така предаде на местното правителство документ, в който се заявява, че архипелагът е станал френско притежание през 1853 г. Този жест имаше за цел да символизира последната глава от колониалния период. При френското колониално управление канаките бяха принудени да живеят в резервати в отдалечени райони, да плащат специални данъци и да полагат задължителен труд срещу много ниско заплащане.Те трябваше да спазват полицейски часове и не бяха допускани на някои места, запазени за европейските заселници. Сега канаките съставляват около 40 процента от населението на Нова Каледония, а хората с европейски произход са близо 27 процента. Останалите жители са хора, емигрирали от Азия и други тихоокеански острови. Някога Франция беше втората по големина колониална империя в света след Великобритания. Френските владения се простираха в Западна и Северна Африка, Югоизточна Азия, Карибско море, Индийския и Тихия океан. Повечето африкански и азиатски колонии на Франция получиха независимост през 50-те и 60-те години на 20 век. Гласуването в Нова Каледония е първият референдум за самоопределение във френска територия, откакто Джибути в Африка гласува за независимост през 1977 г. Френският министър-председател Едуар Филип ще посети Нова Каледония в деня след референдума, за да обсъди бъдещето на архипелага с местни политици.", "date": "2018.11.02", "title": "Нова Каледония ще гласува на референдум за независимост от Франция"}
{"url": "https://www.24chasa.bg/novini/article/7134783", "text": "Германската полиция издирва още двама заподозрени във Фрайбург след предполагаемото групово изнасилване на 18-годишна студентка от група мъже, повечето от които сирийци, предаде ДПА, цитирана от БТА. При разследването са открити следи от ДНК от още двама души, които не са сред осемте, намиращи се в момента под стража във връзка с престъплението, заяви на пресконференция днес във Фрайбург представител на германската криминална полиция. Останалите следи от ДНК отговарят на мъжете под стража, добави той. Сред задържаните има седем сирийски граждани на възраст между 19 и 29 години и 25-годишен германски гражданин. Заподозрени са, че са изнасилили 18-годишната в нощта на 13 срещу 14 октомври в шубраци, след като били в един и същ нощен клуб в центъра на града. Днес полицията заяви, че главният заподозрян е рецидивист: предполага се, че от лятото 22-годишният мъж е извършил три физически посегателства и две сексуални. Разследван е и за още едно изнасилване заедно с още един от заподозрените, като там се предполага, че има участие и на трето лице, заяви прокуратурата във Фрайбург. Предполага се, че другото изнасилване било извършено в жилището на 22-годишния мъж през последната година. Трима от заподозрените по случая от този месец имат снимки с оръжие в интернет. Възможно е те да са били близки до милициите Сили за защита на народа или Кюрдската работническа партия. \"Не можем да го потвърдим\", каза на днешната пресконференция представителят на криминалната полиция. И двете организации са кюрдски. СЗН са активни в Северна Сирия, а забранената ПКК в Турция, и двете са обявени от Анкара за терористични организации.", "date": "2018.11.02", "title": "Издирват още двама заподозрени за груповото изнасилване на 18-годишна във Фрайбург"}
{"url": "https://www.24chasa.bg/novini/article/7134795", "text": "Китайският президент Си Цзинпин проведе \"изключително продуктивен\" телефонен разговор с президента на САЩ Доналд Тръмп по търговски и други въпроси, предаде Асошиейтед прес, като се позова на съобщение от днес на китайското външно министерство. Двамата лидери се споразумяха да \"засилят икономическото сътрудничество\", заяви говорителят на министерството Лу Кан, без да дава подробности дали има напредък по въпроса с търговския спор между двете страни, предава БТА. Тръмп написа по-рано в Туитър, че той и Си са провели \"много добър\" разговор. \"Съгласен съм, този телефонен разговор бе изключително позитивен\", посочи говорителят Лу на пресконференция. Тръмп заяви, че ще разговаря със Си на срещата на Г-20 този месец в Аржентина. \"И двамата лидери смятат китайско-американските и икономическите отношения за много важни. Президентът Си подчерта също така, че търговията между Китай и САЩ от дълго време служи за стабилизиращ фактор на отношенията между двете страни\", отбеляза Лу Кан и добави, че Доналд Тръмп и Си Цзинпин са изразили съгласие, че търговският спор трябва да бъде решен с много преговори.", "date": "2018.11.02", "title": "Тръмп и Си Цзинпин се чуха по телефона, ще засилват икономическите връзки"}
{"url": "https://www.24chasa.bg/novini/article/7134493", "text": "С архиерейска заупокойна Света литургия и с панихида на 6 ноември ще бъдат отбелязани шест години от блажената кончина на Негово светейшество българския патриарх и Софийски митрополит Максим, съобщават от Българската патриаршия. Заупокойните служби ще бъдат отслужени в Троянската Света обител \"Успение Богородично\" по решение на Светия синод на БПЦ-БП. Литургията ще започне от 9.00 часа в Троянския манастир, а след нея - към 10.30 часа, ще бъде отслужена и панихидата за шестгодишнината от смъртта на патриарх Максим.", "date": "2018.11.02", "title": "Панихида за 6 години от кончината на партиарх Максим ще отслужат в Троянския манастир"}
{"url": "https://www.24chasa.bg/novini/article/7134512", "text": "Премиерът Бойко Борисов и колегите му Алексис Ципрас, Виорика Дънчила, Бенямин Нетаняху и срърбският президент Александър Вучич дават съвместно изявление в Двореца \"Евксиноград\". Преди това българският министър-председател проведе Четиристранна среща с премиерите на Гърция и Румъния и с президента на Сърбия. След това към тях се е присъединил и премиерът на Израел Бенямин Нетаняху, който от вчера е във Варна по покана на Борисов.                                                                                                                                                                                                                                                                                                     ", "date": "2018.11.02", "title": "Борисов, Вучич, Ципрас, Дънчила и Нетаняху със съвместно изявление във Варна"}
{"url": "https://www.24chasa.bg/novini/article/7134511", "text": "На 3 ноември 2018 г. от 11.00 часа президентът и върховен главнокомандващ Въоръжените сили Румен Радев ще присъства пред Военния мавзолей-костница на Централните софийски гробища на панихида по повод Архангелова (мъжка) задушница. Това съобщиха от прессекретариата на държавния глава                                                                                                                                                                                                                                                                                                                       ", "date": "2018.11.02", "title": "На Архангелова задушница Радев ще почете паметта на загиналите във войните"}
{"url": "https://www.24chasa.bg/novini/article/7134190", "text": "Първото автономно такси в Китай бе пуснато пробно в гр.Гуанджоу. Пътниците могат да поръчат едно от возилата без шофьор чрез мобилно приложение. Началната тарифа е 12 юана (около 1,7 щатски долара), също като при другите таксита в града, предава  Лазер, радарни сензори и камери около всеки автомобил предават данни на бордовия компютър, който е в състояние безопасно да избегне препятствията и да следва правилата за движение, докато вози пътника до местоназначението. „Системата за самоуправление е в състояние да улови всеки обект на разстояние до 200 м и позволява на човек да поеме контрола върху превозното средство, когато превключи от автономния режим на нормален\", според техниците, които работят върху автомобилите. За да намалят опасенията за безопасност на обществото, по време на изпитванията във всеки автомобил ще има служител, който ще седи на мястото на водача, и ще следи за безопасното му предвижване.", "date": "2018.11.02", "title": "Първото автономно такси в Китай бе пуснато пробно в Гуанджоу"}
{"url": "https://www.24chasa.bg/novini/article/7134525", "text": "Президентът на Кипър призовава Турция да сътрудничи в експлоатирането на потенциалните петролни и газови находища в Източното Средиземноморие, стига преди това да бъде постигнато споразумение за обединението на етнически разделения остров, предаде Асошиейтед прес. Никос Анастасиадис, който говори на пресконференция днес, обяви, че Кипър е готов да работи с Турция в рамките на партньорство, базирано на енергетиката, каквото Кипър е установил и с други съседни държави. По думите му обаче преди това трябва да бъде постигнато споразумение за уреждането на проблема с разделението на Кипър. Кипърският външен министър Никос Христодулидис заяви на същата проява, че Кипър желае Турция да стане част от тези партньорства, но това, по думите му, няма да се случи, ако Кипър остане разделен.", "date": "2018.11.02", "title": "Кипър призовава Турция да сътрудничи за петролни и газови находища в Източното Средиземноморие"}
{"url": "https://www.24chasa.bg/novini/article/7134582", "text": "Депутатът от ГЕРБ Евгени Будинов обвини БСП в саботаж на важните за киното законодателни промени, които е трябвало да бъдат гледани в пленарна зала днес. Пред журналисти в парламента Будинов заяви, че с нерегистрирането в пленарна зала от БСП са саботирали и приемането на промените, което щяло да се отрази на творците, които работят в киноиндустрията, информира БТА. Питам колегите от БСП какво направиха днес за българското кино и за българската култура, коментира депутатът. Той призова колегите си от гилдията да внимават за кого гласуват на следващите избори. Ние от ГЕРБ сме тук, за да защитим техните интереси, а БСП саботират това, коментира той. Според Будинов предложенията на социалистите по отношение на културата в Бюджет 2019 са \"безумни\". Бюджетът, който предлага ГЕРБ, е един от най-добрите в последните години, каза депутатът и допълни, че най-после нещата започват да се случват.", "date": "2018.11.02", "title": "Евгени Будинов обвини БСП в саботаж на важен за киноиндустрията закон"}
{"url": "https://www.24chasa.bg/novini/article/7134590", "text": "Израел може да играе много важна роля в нашия регион, заяви премиерът на Гърция Алексис Ципрас на пресконференция след четиристранната среща на високо равнище между България, Гърция, Румъния и Сърбия в резиденция \"Евксиноград\", предава БТА. Той изтъкна, че четиристранните срещи вече са станали институция и каза, че премиерът на Израел е важен събеседник и приятел в рамките на тази срещата, с когото ще се говори за възможностите за по-широко сътрудничество на страните от четиристранния формат. Гръцкият премиер припомни случилите се политически събития в региона на Балканите през последните четири години и изтъкна приноса на българското председателство на Съвета на ЕС, което той определи като Балканско и изрази надежда предстоящото румънско председателство да даде нова европейска перспектива за Западните Балкани. Той напомни и за Преспанското споразумение, с което се отбелязва разрешаването на един многогодишен проблем, който се отнася до целия регион. Гръцкият премиер подчерта значението, което се придава на присъединителния процес на всички държави от Югоизточна Европа и особена на Сърбия, която е на първата линия на страните - кандидатки, като подчерта важността, че на днешното събитие присъстват три страни от ЕС плюс Сърбия. Днес с българския премиер ще подпишем обща декларация, в която ще бъдат определени крачките и графиците на реализирането на инфраструктури проекти, каза гръцкият премиер. Единият е за модернизация на железопътната връзка Александруполис - Бургас - Варна, който заедно със жп линията от Солун до Александруполис и от Александруполис до българската граница, ще стане съвременна скоростна жп линия. Споразумяхме се и за създаването на скоростен път от Александруполис до района на Марица на българо-гръцката граница, откъдето той ще бъде свързан със съществуващите пътища към София и към Варна и Бургас, допълни премиерът на Гърция. Той съобщи, че се предвижда създаването на съвместно дружество, което да се занимава с изграждането на тези проекти. Днес са били обсъдени и възможностите за инвестиции в енергийната сигурност на региона - интеконектора България - Гърция - вертикалната ос, която ще свързва Александруполис с българския пазар. Той информира, че в присъствието на премиера на Израел са били обсъдени възможностите за Източносредиземноморския газопровод. Сред другите обсъждане теми е било създаването на постоянна организация за сътрудничество между четирите страни. Друга обсъдена идея е четирите страни да станат общи кандидати за голямо спортно събитие през следващото десетилетие.", "date": "2018.11.02", "title": "Алексис Ципрас: Израел може да играе много важна роля в нашия регион"}
{"url": "https://www.24chasa.bg/novini/article/7134586", "text": "В писмо до свой приятел украинският режисьор Олег Сенцов, който се намира в руски затвор \"за тероризъм\", пише, че е оцелял от 145-дневната си гладна стачка, прекратена в началото на октомври, макар състоянието му още да не е добро, предаде Франс прес, цитирана от БТА. \"Разбира се резултатите от изследванията ми още не са добри, но не са и толкова лоши, колкото бяха преди\", казва режисьорът в писмо, изпратено в края на октомври до Николай Шчур. \"Не се тревожете прекалено - оцелях\", добавя той. Сенцов продължава да е на специален режим и да приема лекарства, но вече не е на лечение чрез вливания, отбелязва АФП, която днес се е запознала с копие от писмото. Въпреки прекратяването на гладната стачка, състоянието на режисьора досега будеше силно безпокойство, казват негови близки, припомняйки, че възстановяването след гладна стачка е доста сложен и продължителен процес. \"Изглежда, че той се възстановява. Все още не е абсолютно сигурно, че всичко ще завърши добре, но сега има надежда\", каза Николай Шчур. Противник на анексирането на украинския полуостров Крим от Русия, през 2015 г. Олег Сенцов беше осъден в Русия на 20 години трудов лагер за тероризъм и трафик на оръжие. Правозащитната организация \"Амнести интернешънъл\" разкритикува процеса срещу него като \"сталинистки\". Четиридесет и две годишният режисьор гладува в продължение на 145 дни, настоявайки за освобождаване на украинските политически затворници в Русия. Според Шчур режисьорът има достатъчно енергия да работи по книгите и сценариите си, и дори възнамерява да приключи някои от тях до два месеца. В края на октомври Европейският парламент присъди на Сенцов престижната си награда \"Сахаров\", която се дава за \"изключителен принос в борбата за правата на човека по света\".", "date": "2018.11.02", "title": "Олег Сенцов написа писмо от затвора: Оцелях след 145-дневната си гладна стачка"}
{"url": "https://www.24chasa.bg/novini/article/7134598", "text": "Лятно време продължава да радва през ноември туристите и местните жители в турския курорт Мармарис, съобщава турската частна телевизия НТВ, цитирана от БТА. Хора продължават да се стичат към плажовете, за да се порадват на последните за годината топли дни, излежавайки се върху шезлонгите на пясъка или плувайки в морето. Термометрите в курорта показват 27 градуса Целзий, а температурата на водата е 19 градуса. Британски турист споделя, че е дошъл за една седмица със семейството си и измежду културните турове се радва на топлото време и удоволствието от плуването в басейните и морето. Туристка от Русия пък споделя: \"Докато в моята страна сега е голям студ, аз си почивам в рая. Радвам се до насита на слънцето и морето\". Метеоролозите очакват топлото време да се задържи до края на седмицата.", "date": "2018.11.02", "title": "Лятно време радва туристите в турския курорт Мармарис\nи през ноември"}
{"url": "https://www.24chasa.bg/novini/article/7134589", "text": "Лондонската полиция съобщи днес, че е започнала наказателно разследване по обвинения в антисемитизъм в Лейбъристката партия - основната опозиционна парти в Обединеното кралство, предаде Франс прес, цитирана от БТА. Полицията посочи в комюнике, че на 4 септември е получила досие с документи, предоставено от радио Ел Би Си. \"Съдържанието беше проучено от специализирани агенти и по някои от твърденията в тези документи започна наказателно разследване\", обясни полицията. До Ел Би Си изтекла информация от вътрешно досие на Лейбъристката партия, обхващащо 45 случая, включително изказвания, насаждащи омраза, публикувани от членове на партията в социалните мрежи. Радиото предало досието на началничката на Скотланд ярд Кресида Дик. Полицията е работила в контакт с Кралската прокурорска служба, преди да бъдат предприети съдебни действия. Лейбъристката партия е изразила готовност да сътрудничи на следователи. \"Лейбъристите разполагат с утвърдена система за разследване на жалби за предполагаеми нарушения на партийните правила от страна на членове на партията. Всеки, който се смята за жертва на нарушение, трябва да подаде сигнал в полицията\", заяви партията, на която в последните месеци често се налагаше да се защитава от обвинения в антисемитизъм.", "date": "2018.11.02", "title": "Започнаха разследване по обвинения за антисемитизъм в Лейбъристката партия в Обединеното кралство"}
{"url": "https://www.24chasa.bg/novini/article/7134604", "text": "Министър-председателите на България, Гърция и Румъния - Бойко Борисов, Алексис Ципрас и Виорика Дънчила и президентът на Сърбия Александър Вучич се срещнаха във Варна днес. Към срещата се присъедини и премиерът на Израел Бенямин Нетаняху, който от вчера е в България. Това е пети поред форум, който вече стана традиционен, каза в началото на изказванията на участниците във форума премиерът Бойко Борисов. Пътищата, природният газ, железопътните линии и икономиката са най-важни за страните от нашия регион, каза президентът на Сърбия Александър Вучич, цитиран от БТА. Той благодари за гостоприемството на българския премиер и за организацията на срещата. За Сърбия това са важни срещи, чест е и присъствието на премиера на Израел, каза Вучич. Говорихме за енергийната свързаност, която е ключова за страните от региона, посочи той. Запознахме премиера Нетаняху с инфраструктурните проекти и помолихме за помощ за Балканския маршрут на природен газ - това би било най-добре за нашите страни, както и страните от Средна Европа и Италия, посочи Вучич. Говорихме и за инфраструктурните проекти и се надявам през декември на среща в Белград да конкретизираме нещата, каза той Благодарни сме за подкрепата за евроинтеграцията на Сърбия. Надявам се с вашата подкрепа да докажем, че можем да избегнем каквито и да било проблеми и инциденти и да запазим мира и сигурността, посочи Вучич. Сърбия и Израел имат традиционно добри отношения и споделят обща съдба и много трудни моменти в историята, каза Вучич. Убедени сме, че отношенията ни могат да бъдат още по-добри, каза той. Помолих Нетаняху за помощ в инфраструктурни проекти и се надявам скоро да посети нашата стана. Вярвам и на нашите приятели от София Букурещ и Атина, добави Александър Вучич.", "date": "2018.11.02", "title": "Вучич: Пътищата, природният газ и икономиката са най-важни за страните от нашия регион"}
{"url": "https://www.24chasa.bg/novini/article/7134607", "text": "В РУМВР-Ловеч е образувано досъдебно производство във връзка с намерена мъртва млада жена в ниша на сградата на Областна администрация –Ловеч, съобщиха от прокуратурата. При огледа е установено,че жената виси на кабел, преминаващ по стената на нишата. Починалата е френска гражданка, на 23 г., пристигнала на 1 ноември Ловеч със свой приятел. През нощта срещу 2 ноември е била в заведение с приятелите си, откъдето си тръгнали след полунощ. Извършен е оглед на местопроизшествието, провеждат се разпити. В ход е и проверка за наличие на записи от камери за видеонаблюдение. Предстои извършване аутопсия на тялото. Обсъждат се всички възможни версии във връзка с настъпването на смъртта. Разследването се води под ръководството на прокурор от Окръжна прокуратура-Ловеч.", "date": "2018.11.02", "title": "Прокуратурата разследва обесването на французойката в Ловеч"}
{"url": "https://www.24chasa.bg/novini/article/7134616", "text": "Окръжният съд в Русе отложи за трети път разпоредителното заседание, насрочено за днес, по делото за убийството на 68-годишната Райме Х. от русенското село Голямо Враново. Причината е, че трима от близките на убитата не са били редовно призовани. Съдията по делото ги обяви за издирване, за да им бъдат връчени призовките. Случаят е от 11 май миналата година. Самотно живеещата жена бе намерена мъртва в дома й ден по-късно. Престъплението, извършено по особено мъчителен начин за жертвата. Обвинен за убийството е 67-годишният Джелял Ю., който е направил и самопризнания. Смъртта на жената е настъпила от удушаване. Мъжът е регистриран през 1998 г. за криминална проява - закана за убийство, съобщава БТА. Мярката на Джелял Ю. е била изменена от \"задържане под стража\" в \"парична гаранция\", тъй като в ареста е получил инсулт. В съдебната зала днес той се яви в инвалидна количка. Ново разпоредително заседание по делото е насрочено за 19 ноември тази година.", "date": "2018.11.02", "title": "Отложиха за пореден път делото за убийството на баба Райме в Русенско"}
{"url": "https://www.24chasa.bg/novini/article/7134617", "text": "Мечки излизат на пътища в румънския окръг Сибиу в централната част на страната. От местната пътна дирекция бият тревога, че положението с мечките е излязло извън контрол, съобщава агенция Аджерпрес, цитирана от БТА. Регионалната дирекция за пътищата и мостовете обръща внимание, че диви животни излизат на шосетата и създават опасност за движението. \"Снощи около 21.30 ч. мечка с големи размери прекоси двора на център за поддръжка на пътищата и после излезе на магистралата, където я удари ТИР. Камионът понесе щети, докато мечката изглежда не пострада много и избяга в посока град Сълище\", разказа днес говорителят на Регионалната дирекция за пътищата и мостовете Роберт Елекеш. Той допълни, че оградите с пуснато електричество по тях не спират мечките да прекосяват магистрала А1 в Сибиу и освен това, има места без огради. В четвъртък вечерта общо три мечки са кръстосвали пътищата в Сибиу, съобщава Аджерпрес. Освен споменатия вече случай, други две мечки са били ударени от два автомобила и камион на национален път 7 при град Боица. Едно от животните е загинало вследствие на удара, а автомобилите и камиона са с нанесени щети. За щастие, няма пострадали хора при инцидентите. От началото на годината на магистрала А1 в Сибиу автомобили са прегазили три мечки, а четвърта е била ударена, но е избягала. Генералният директор на Националната горска мрежа \"Ромсилва\" Георге Михайлеску заяви миналия месец, че в Румъния има твърде много мечки, над 6000, което представлява проблем, но той трябва да бъде решен от министерството на околната среда, което единствено взема решения дали екземпляр от този вид може да бъде застрелян.", "date": "2018.11.02", "title": "Огради с ток не могат да спрат мечките в Румъния да излизат по пътищата"}
{"url": "https://www.24chasa.bg/novini/article/7134625", "text": "Повечето италианци смятат вътрешния министър и лидер на антиимигрантската партия \"Лига\" Матео Салвини за истинския правителствен глава, показа изследване на общественото мнение, цитирано от Ройтерс, съобщава БТА. Според месечната анкета на института \"Демос\", публикувана днес във в. \"Република\" , 58 процента от италианците смятат за лидер Салвини, докато едва 16 процента избират премиера Джузепе Конте и 14 процента - Луиджи Ди Майо, който оглавява антисистемното \"Движение 5 звезди\". Салвини и Ди Майо са вицепремиери в коалиционното правителство на Конте, което дойде на власт през юни и което, според новото проучване, е подкрепяно от 58 процента от италианците. Салвини има силно присъствие в социалните медии, по радиото и телевизията, като използва това, за да дава тласък на популистките, антиимигрантски политики на своята партия. Той е изместил Конте и като най-популярен политик в Италия - с 60 процента рейтинг на одобрение през октомври, колкото и през септември, докато рейтингът на премиера е спаднал от 61 на 59 процента. Мнозинстквото от опозиционните избиратели са заявили, че смятат Салвини за истинския глава на правителството, включително 70 процента от Демократическата партия и 51 процента от партията \"Напред Италия\" на бившия премиер Силвио Берлускони. Дори сред членовете на \"Движение 5 звезди\" 35 процента смятат Салвини за реалния лидер срещу 37 процента за Ди Майо.", "date": "2018.11.02", "title": "На Апенините смятат Матео Салвини  за истинския лидер на Италия"}
{"url": "https://www.24chasa.bg/novini/article/7134626", "text": "Има предпоставки т. нар. \"търговия с емисии\" да бъде преосмислена. Това заяви вицепрезидентът Илияна Йотова след организирана от КРИБ среща с бизнеса в област Хасково в димитровградския торов завод \"Неохим\". На срещата представители на дружеството говориха за проблемите с въглеродните емисии. Като пример бе цитирано, че за година предприятието трябва да плати 15 милиона евро за емитираните 700 000 това въглероден диоксид. Държавата трябва да има помощ за такъв тип предприятия, уточни Йотова. По нейни думи лобито на страната ни по този въпрос в ЕС трябва да бъде много силно. Квотите за емисиите бяха направени много бързо, в резултат на което предприятията в България имат много тежки проблеми, защото на могат да издържат на конкуренцията на колегите си от Запад и на огромните изисквания, посочи Йотова, цитирана от БТА. Европа налага много изисквания и много малко гаранции и защита, тъй като и антидъмпинговите мерки не работят. Идват производства и суровини от трети държави, в които няма такива тежки регулации, обобщи вицепрезидентът. Според Йотова в следващия програмен период след 2020 година задължително е договарящите се да помислят за тези предприятия. На второ място трябва да се създаде междудържавно лоби, което да настоява за преразглеждане на политиката с емисиите. Тази тема задължително трябва да бъде поставена на масата на преговорите на предстоящата конференция по темата в Полша, смята Йотова. Държавата може да помогне и чрез образованието. То е държавна политика и ако бъде насочено рационално в тази посока, предприемачите ще бъдат облекчени, подчерта вицепрезидентът. Бизнесът да внимава с вноса на работна ръка, защото това крие огромни рискове да изгоним съвсем младите и активни хора от страната, препоръча още Йотова. Тя поясни, че екипът в президентството работи много усилено по въпросите на демографската политика и категоричното й становище е, че без приоритети в българската икономика в следващите от 10 до 50 години няма как да задържим младите хора в България. След разговора с предприемачи Йотова се срещна с децата - участници в инициативата \"Гордея се с труда на моите родители\" и посети цех \"Амоняк\" и лабораторията на торовия завод. По-късно е предвидено нейно посещение в църквата \"Свети Харалампий\" в близкото село Черногорово. В храма, който е паметник на културата, ще бъде отслужен водосвет за здраве.", "date": "2018.11.02", "title": "Йотова: Има предпоставки търговията с емисии да бъде преосмислена"}
{"url": "https://www.24chasa.bg/novini/article/7134631", "text": "Археолози откриха в кариера в Хатнуб, където древните египтяни са добивали алабастър, 4500-годишни следи от рампа за повдигане на многотонни каменни блокове, съобщи Сайънс алърт, предаде БТА. Алабастър се използва за създаване на скулптури, съдове, саркофази, както и за облицовка на стени и подове в храмове. Древните египтяни го добивали в кариери в Хатнуб, северно от Луксор. Макар да е неизвестно как са били пренасяни тежките алабастрови камъни, учените смятаха, че за целта са били използвани рампи - наклонени площадки с допълнителни инженерни приспособления. Сега учени от университета в Кайро и британски специалисти установиха, че системата за повдигане на блокове в Хатнуб включвала централна рампа, обградена от две страни със стълби. В скалата имало отверстия, в които били поставени дървени стълбове. Строителните камъни били пренасяни с дървени шейни, а стълбовете имали роля на скрипец. Древните египтяни опъвали въжетата и премествали камъни по рампата под ъгъл 20 градуса. По мнението на археолозите, подобна система е била използвана и в други кариери. Учените заключили, че древната рампа е съществувала до управлението на фараона Хеопс, когато била построена Великата пирамида в Гиза.", "date": "2018.11.02", "title": "Учени разкриха как египтяните са строяли\nпирамидите"}
{"url": "https://www.24chasa.bg/novini/article/7134639", "text": "Министърът на външните работи на Иран Джавад Зариф пристига днес в Турция, съобщи частната турска телевизия НТВ. Посещението е по повод участието на Зариф в конференция на Организацията за икономическо сътрудничество Д-8 (т.нар. Ислямска осморка) в Анталия, информира БТА. Турското министерство на външните работи съобщи по-рано, че външните министри на осемте страни участнички ще се съберат в Анталия на 3 ноември. Наред с турския министър Мевлют Чавушоглу на форума, чийто домакин е Турция, ще присъстват и външните министри на Бангладеш, Египет, Нигерия, Индонезия, Иран, Малайзия и Пакистан.", "date": "2018.11.02", "title": "Иранският външен министър пристига днес в Турция"}
{"url": "https://www.24chasa.bg/novini/article/7134196", "text": "Китай обяви в четвъртък, че ще освободи от мита определено количество чуждестранни стоки на Първото международно изложение за внос в страната, предава  По време на експото, което ще се проведе от 5 до 10 ноември, потребителите могат да се възползват от 30% отстъпка от ДДС и данъка върху потреблението на тези продукти, заявиха от Министерството на финансите на уебсайта си. Министерството публикува списък, уточнявайки кои чуждестранни изложители и съответните им продукти са обект на благоприятната данъчна политика. Компаниите, които не са в него, също ще имат право да се възползват, но за продажбите, които надхвърлят 20 000 щатски долара, няма да има данъчни референции. Забранените за внос стоки, защитените животни, растения и произведените от тях продукти, както и автомобилите и 20 други стоки няма да могат да се възползват от благоприятната данъчна политика, посочват още от министерството. Първото изложение за внос в Китай ще бъде открито в понеделник в Шанхай. Повече от 3 000 компании от над 130 държави и региона вече са потвърдили участието си в него.", "date": "2018.11.02", "title": "Китай ще освободи от мита определени стоки на изложението за внос"}
{"url": "https://www.24chasa.bg/novini/article/7134651", "text": "Испански прокурори искат за бившия каталунски вицепремиер Ориол Жункерас 25 години затвор за бунт и злоупотреба с държавни средства - най-дългия срок, поискан за сепаратистките лидери, предприели миналата година стъпки за отцепване на Каталуня от Испания, предаде Асошиейтед прес, цитирана от БТА. Официалният обвинителен акт срещу 18 политици и активисти, огласен днес от испанската държавна прокуратура, обвинява Жункерас, че е главният организатор на незаконния каталунски референдум за независимост. Забраненият от централните власти референдум в Каталуня предизвика най-тежката политически криза в Испания за 40-те години на демокрация в страната. Испанският Върховен съд приключи миналия месец проучването си на бурните събития и се очаква делото да започне в началото на 2019 г. Седем политици, включително Жункерас, и двама активисти на гражданското общество, се намират в предварителен арест в каталунски затвори.", "date": "2018.11.02", "title": "Повдигнаха обвинения в бунт на каталунски сепаратистки лидери"}
{"url": "https://www.24chasa.bg/novini/article/7134657", "text": "Израелският министър на енергетиката Ювал Щайниц определи като \"жалко\" убийството на журналиста Джамал Кашоги в саудитското посолство в Истанбул, но каза, че за Израел сътрудничеството със Саудитска Арабия срещу общия им враг Иран има приоритет, предаде Ройтерс, цитирана от БТА. Изявлението на Щайниц, изглежда, представлява скъсване със сдържаността на правителството на израелския министър-председател Бенямин Нетаняху във връзка с убийството, което предизвика световно възмущение. Не е ясно дали Нетаняху споделя мнението на министъра. Попитан за смъртта на Кашоги, Щайниц заяви по телавивското радио 102 Еф Ем: \"Това беше жалко деяние. То заслужава целия укор. Това беше цивилно лице, журналист, не терорист.\" Министърът обаче каза, че борбата на Израел срещу Иран е по-належаща. \"Ние имаме заплаха, която може да стане екзистенциална заплаха - заплахата от ядрен Иран, заплахата от тероризъм, заплахата от разпространение през Сирия и Ливан. А арабските държави, включително Саудитска Арабия, са наши съюзници в последните години срещу разпространението на Иран и срещу иранската ядрена заплаха\", заяви той.", "date": "2018.11.02", "title": "Израел: Убийството на Кашоги е жалко деяние, но войната с Иран е по-належаща"}
{"url": "https://www.24chasa.bg/novini/article/7134664", "text": "Нашата среща показва решимост да засилим сътрудничеството на нашите страни. Усилията са насочени към повишаване на свързаността на страните от региона, каза във Варна премиерът на Румъния Виорика Дънчила. Министър-председателят Бойко Борисов бе домакин на четиристранната среща на високо равнище между България, Гърция, Румъния и Сърбия. Към срещата се присъедини и премиерът на Израел Бенямин Нетаняху, който от вчера е в България. Свързаността и сигурността са много важни за страните от региона, каза Дънчила. Тази свързаност може да позволи по-голям растеж на икономиката на нашите страни, добави тя, цитирана от БТА. Кохезионната политика ще остане главната политика за инвестиции в ЕС и тя ще допринесе за балансирано развитие на страните от Балканите. Засегнахме сътрудничеството и по Дунавската стратегия. Следващата седмица в Букурещ ще има форум, на който ще се разгледа Председателството на Съвета на ЕС от Румъния и на който ще обсъдим задълбочаването на тази стратегия, каза Дънчила. Искаме Дунав да стане важен транспортен коридор между Запада и Изтока на Европа, посочи тя. Ще развиваме обща транспортна и енергийна инфраструктура, каза Дънчила. Ще работим за енергийната сигурност на Европа, за диверсификацията на източниците на енергия и за интерконекторните връзки, каза още премиерът на Румъния. Страната ни е съгласна да има работна група, която да разгледа предпроектните възможности за изграждане на мостове през Дунав и магистрали, които да ни свързват с България, отбеляза тя. Сигурни сме, че преговорите за членство на Сърбия в ЕС ще бъдат ускорени и критериите за членство ще бъдат изпълнени, каза Дънчила. Поздравявам България за приключилото успешно председателство на Съвета на ЕС, заяви тя. Проектът за магистрала между Тимишоара и Панчево вече е на етап предпроектни проучвания. Надявам се през 2021 г. да довършим този проект, каза румънският премиер. Гърция е стратегически партньор за Румъния и искаме да задълбочим нашите контакти, отбеляза Дънчила. С Гърция имаме общи възгледи за дневния ред на ЕС и за предизвикателствата на страните от региона. Благодарим за идеята в срещата да участва и премиерът на Израел Бенямин Нетаняху. С него обсъдихме борбата с тероризма , киберсигурността, регионалната сигурност и енергетиката, каза премиерът на Румъния. Тя посочи, че страната й иска да привлече колкото се може повече инвестиции от Израел.", "date": "2018.11.02", "title": "Виорика Дънчила: Имаме решимост да засилим сътрудничеството на нашите страни"}
{"url": "https://www.24chasa.bg/novini/article/7134663", "text": "Вие сте истински приятели, чест е за мен и моята държава да присъстваме на тази регионална среща. Това каза министър-председателят на Израел Бенямин Нетаняху, който участва в пресконференцията след Четиристранната среща на високо равнище между България, Гърция, Румъния и Сърбия в резиденция \"Евксиноград\". Той благодари на Бойко Борисов за домакинството и за това, че е участвал в срещата. Бенямин Нетаняху определи срещата като много подходяща, за да се обсъждат различни теми в регионален аспект, предаде БТА. Израелският премиер припомни, че евреите са претърпели изключително неприятни неща по време на Холокоста, но на Балканите са се намерили смели мъже и жени, които са се изправили и с гърдите си са защитавали живота на евреите многократно, което няма как да бъде забравено. Той поздрави и благодари на лидерите на Балканите, защото имат единна позиция срещу антисемитизма. За него е много важно и полученото съпричастие във връзка със стрелбата в синагогата в САЩ. Бенямин Нетаняху посочи, че израелските служби са предотвратили множество терористични атаки и това се е дължи и на доброто сътрудничество със страните от Балканите. На двустранни срещи с всеки един от колегите му, както и на общата среща е било обсъдено как да се задълбочи сътрудничеството с Израел. Технологията, енергетиката и сигурността са трите сфери, които за израелския лидер са много важни. Обсъдено е как Израел може да помогне в постигнато на целите в енергийните доставки. В сферата на енергетиката са обсъдени два проекта, като целта е да се повиши ефективността на енергийните доставки. Единият от проектите е газопроводът \"Ийст-Мед\" /Източно-средиземноморския газопровод/, който ще е най-дългият газопровод и ще подпомогне диверсификацията на газовите доставки на Балканите. По отношение на сигурността Бенямин Нетаняху изтъкна, че големият проблем е Иран и трябва да се направи всичко, за да се предотвратят враждебните действия на тази страна, които са насочени и срещу Европа. По думите му е много важно за стабилността на региона и на света Саудитска Арабия да остане един стабилен регион. Премиерът на Израел добави, че много израелски туристи посещават България, Гърция, Сърбия и Румъния, което показвало, че народите се обичат.", "date": "2018.11.02", "title": "Нетаняху: С Балканите ще си сътрудничим в сферите на технологията, енергетиката и сигурността (Видео)"}
{"url": "https://www.24chasa.bg/novini/article/7134665", "text": "Един по един, по пет в гроб, ковчезите биват заровени под червената пръст в неподдържан край на южноафриканско гробище. Надписът върху евтиното дърво свидетелства за тяхната анонимност: \"Неизвестен мъж\". Тези мъже са били мигранти от други африкански страни, нямащи почти нищо и потърсили препитание в процъфтяващата сива икономика на провинция Гаутенг. Името й в свободен превод означава \"земя от злато\". Вместо богатство обаче мнозина намират смъртта си, никой не знае имената им и никой не търси телата им. Над 4300 души са изгубили живота си в Гаутенг от 2014 до 2017 г. Някои от тях свършват тук, в тишината на гробището \"Олифанцвлей\", сред туфите трева, избуяла над малки табелки, на които пише: \"Сектор за бедни\". Някои от ковчезите са толкова малки, че могат да принадлежат единствено на деца. Докато по света хора бягат от война, глад и безработица, световната миграция достигна рекорни равнища - 258 милиона души през 2017 година. Доста по-малко видими обаче са жертвите на тази масова миграция - десетките хиляди хора, които умират или просто изчезват безследно при пътуването и които никога вече няма да бъдат видени. Все по-голям брой мигранти са давят, умират в пустините или стават жертва на трафиканти, а семействата им се питат какво е станало с тях. В същото време анонимни трупове пълнят гробищата по света, като това в Гаутенг. Въпреки говоренето за \"вълни\" от африкански мигранти, опитващи да прекосят Средиземно море, броят на хората, запътили се към Европа, е идентичен с този на хората, мигриращи от една африканска страна в друга. От 2014 г. най-малко 18 400 души са умрели или са изчезнали по време на пътуването си в Африка, показват изчисления на Асошиейтед прес. Тези изчисления са направени с данни на Международната организация по миграция (МОМ), сигнали за изчезнали хора, информация от хиляди интервюта с мигранти, направени от изследователския Център за смесена миграция в Женева. Хора, напуснали района на Африканския рог, са съобщили за над 8700 изчезнали техни спътници. Когато хора се изгубят по време на миграция в Африка, често остават безследно изчезнали. Някои потъват в голямата мрежа от официални и неофициални затвори в Либия. МОМ казва, че Сахара може да е убила повече мигранти, отколкото Средиземно море. Никой обаче не знае със сигурност, защото това е регион, където границите не са нещо много повече от линии, начертани на картите и никое правителство не прави издирвания в тази шир с площта на континенталните Съединени щати. Жаркото слънце и пясъчните навявания бързо разлагат и заравят телата на мигранти, така че дори когато бъдат намерени, са обикновено невъзможни за идентифициране. С проспериращата си икономика и стабилно правителство, Южна Африка привлича повече мигранти от всяка друга страна в Африка. Правителството старателно събира пръстови отпечатъци - почти всеки законно пребиваващ или гражданин има някъде досие - така че телата, за които няма никакви данни, се предполага, че са на хора, живели и работили в страната нелегално. На труповете се снемат пръстови отпечатъци, когато е възможно, но не се събират редовно ДНК проби. Южна Африка има едно от най-големите нива на насилствена престъпност и полицията се занимава повече с местни случаи, отколкото с идентифициране на мигранти. \"Логиката е такава, колкото и тъжно да е. Искаш да откриеш убиеца, ако си полицай, защото убиецът може да убие още хора\", каза Жанин Велема, главен специалист в осемте морги в провинцията. Установяването на самоличността на мигрантите до голяма степен остава проблем за чуждестранни семейства, бедни при това. Велема опитва да се свърже със системата за изчезнали хора на полицията, за да изгради система от електронни данни на моргите и да установи протокол, по който да се взема ДНК проба от всички човешки останки, пристигащи в моргата. \"Ресурси\", казва тя с въздишка. Тази дума се появява 10 пъти в половинчасов разговор. Така телата биват погребани в \"Олифанцвлей\" или подобни гробища в необозначени гробове. При неотдавнашно посещение кореспондентът на АП видя редица от отворени правоъгълни изкопи, чакащи телата на неидентифицирани и непотърсени хора. Не мина много време и пристигна пикап, натоварен с около 10 ковчега. Пет ковчега в гроб и парцелът се обозначава. Има най-малко 180 надгробни табелки за незнайните мъртви. Международният комитет на Червения кръст (МКЧК) и една от моргите в Гаутенг стартираха пилотен проект за правене на детайлни снимки, отпечатъци, дентални и ДНК проби на неидентифицираните тела. Тази информация отива в база данни, където на теория телата могат да бъдат проследени. \"Всеки човек има право на достойнство. И на самоличност\", каза Стивън Фонсека, регионален мениджър на МКЧК. (БТА)", "date": "2018.11.02", "title": "Без следа: 18 400 мъртви или безследно изчезнали мигранти в Африка"}
{"url": "https://www.24chasa.bg/novini/article/7134675", "text": "Когато Сантяго Абаскал застана пред поддръжници в конферентна зала в барселонски хотел по-рано тази година, крайнодесният лидер усети, че нещо се е променило. В залата имаше 2000 души. На по-ранни прояви той едва успяваше да привлече повече от няколко десетки. \"Когато видях всички тези хора в онази зала, веднага разбрах, че се случва нещо различно\", заяви пред Ройтерс 42-годишният Абаскал. Някога определян за аутсайдер в испанската политика, Абаскал започва да набира популярност в една страна, която до този момент се съпротивляваше на вълните от популизъм, които заляха Европа. Според социолозите неговата създадена преди четири години партия \"Вокс\" (VOX), която настоява за по-строга имиграционна политика и по-слаб Европейски съюз, ще спечели първите си места в парламент на европейските избори догодина. \"Вокс\" дори би могла да спечели едно или повече места в испанския парламент на изборите в средата на 2020 г. и да стане първата влязла в парламента крайнодясна партия след края на диктатурата на Франко през 1975 г., а също така и определяща сила при формирането на правителство. Подкрепата за партията се засили тази година вследствие на кампанията за отцепване на Каталуния, която провокира националистическа реакция срещу автономните региони на Испания. Избиратели, подкрепяли консерваторите или социалистите през последните 40 години, също са изкушени от това, че \"Вокс\" не е традиционна партия и от твърдата й линия по всички въпроси, като се започне от абортите и се стигне до имиграцията. На проява в град Валенсия по-рано през месеца повече от хиляда души от всякакви възрасти и произход се събраха една сряда вечер в ресторант, за да слушат Абаскал. Седемдесетгодишната пенсионерка Ампаро Бергара, която винаги е гласувала за Народната партия, заяви, че ще гласува за \"Вокс\" на следващите избори. \"Притеснена съм за бъдещето ни и за бъдещето на децата си. Испания е в лоша форма и някой трябва да поправи това\", каза тя, оплаквайки се от намаляването на размера на пенсиите. Въпреки това все още не се смята за вероятно \"Вокс\" да се превърне в истинска сила в испанската политика. Абаскал е син на баски политик от Народната партия, който в продължение на десетилетия е получавал смъртни заплахи от сепаратистката групировка ЕТА. Успехът на \"Вокс\" частично се обяснява с демонстрирания от Абаскал образ на силен и енергичен лидер. Той носи стегнати костюми и е с грижливо поддържана брада, а до неотдавна носеше пистолет, за да защитава себе си и баща си от хората, които ги заплашват. \"Вокс\" също така разчита на хора от общественото пространство, които привличат различните видове избиратели: сред тези хора има тореадор, комедиант, бивш телевизионен водещ, надзирател в затвор, който е бил отвличан от ЕТА, и баща на изнасилен и убит тийнейджър. В опит да подражава на бързия успех на новопоявили се испански партии като \"Подемос\" и \"Сиудаданос\" \"Вокс\" разпространява посланието си сред хората. В Мадрид десетки партийни симпатизанти прекарват уикендите си, седейки на агитационни маси в набелязани квартали (както по-богати, така и работнически) и разговаряйки с избирателите. Те обясняват как \"Вокс\" ще разбие \"системата\" (както партията нарича испанския политически и финансов елит), ще премахне политическата автономия на регионите, ще отмени закон, защитаващ жените от от домашно насилие и ще защитава по по-добър начин испанските граници. Само през септември са проведени повече от 100 улични събития в Мадрид, а по-рано през този месец 10 000 души се събраха на проява, в рамките на която бе обявена новата политическа програма на \"Вокс\". \"Вокс\" освен това използва доста и социалните мрежи, тъй като в качеството си на партия без представители в парламента тя получава слабо отразяване от традиционните медии. \"Вокс\" обича Инстаграм и твърди, че много избиратели са разбрали за партията от УотсАп. Броят на плащащите членски внос партийни членове се удвои и достигна около 13 000 души през последните четири месеца. Въпреки че това е доста скромно в сравнение с други испански партии, новите финансови средства на разположение на \"Вокс\" откриват възможността за бъдещото й разрастване. \"Вокс\" ще използва парите, за да отвори ново седалище в центъра на Мадрид и да наеме нов персонал, заяви Абаскал. Тя планира и да похарчи още пари за реклама в социалните мрежи. Социологическите проучвания показват, че тази стратегия дава резултати. Проучване от миналия месец сочи, че \"Вокс\" би спечелила 1,3 процента на парламентарни избори, което би и позволило да разполага с един или няколко депутати. Според друго проучване партията би спечелила 5,1 процента и близо един милион гласа, което е 20 пъти повече от последните парламентарни избори през 2016 г. Повечето политически анализатори се съмняват, че \"Вокс\" ще се превърне в значима партия, защото не се е справила със задачата да привлече избиратели извън средната класа. \"Средностатистическият избирател на \"Вокс\" е крайнодесен и партията се опитва да привлече хора и с други политически убеждения\", заяви социологът от Испанския национален изследователски съвет Хосе Фернандес-Албертос. \"Според мен партията може би няма да успее да промени политически пейзаж или да спечели изборите, но може да постави на дневен ред въпроси, от които другите партии странят\", твърди Фернандес-Албертос. Подобно на \"Вокс\" повечето европейски популистки партии, които са във властта или определят дневния ред в страни като Италия, Германия и Франция се фокусираха върху изборите за Европейски парламент, които избирателите често използват, за да изразят недоволството си. Въпреки че първоначално регистрираха лоши резултати, те използваха Европейския парламент, за да засилят влиянието си сред по-малко радикалните избиратели. На последните европейски избори през 2014 г. \"Лигата\" спечели едва шест процента от гласовете на италианците. Сега тя е по-старшият партньор в управляващата коалиция, като последните проучвания на общественото мнение сочат, че тя разполага с подкрепата на около 30 процента от избирателите - резултат, който би я извел на първо място пред \"Движение 5 звезди\" като най-популярната партия на Италия. \"Алтернатива за Германия\" спечели седем места на европейските избори през 2014 г. През 2017 г. тя спечели места в 14 от 16-те регионални парламенти в Германия и 93 места в Бундестага, ставайки третата най-популярна германска партия. Абаскал, който е противник на федерална Европа, но поддържа Европа като съюз от суверенни страни и мястото на Испания в еврозоната, се опитва също така да спечели подкрепа и в чужбина. Той заяви, че е установил връзки с френския \"Национален сбор\" и \"Алтернативата за Германия\" и че се възхищава от италианския вътрешен министър Матео Салвини, въпреки че \"Лигата\" подкрепя отцепването на Каталуния. Абаскал поддържа връзка и със Стив Банън, който се опитва да обедини европейската крайна десница преди изборите през май догодина. Той посочи обаче, че \"Вокс\" не смята да се превръща в сателит на ръководеното от бившия съветник на Доналд Тръмп движение. \"Вокс\" не отстоява международни интереси, а единствено интересите на Испания. Искаме да определим следващото испанско правителство и вярваме, че можем да сме част от него\", подчерта Абаскал.", "date": "2018.11.02", "title": "Един популист печели все повече привърженици в Испания"}
{"url": "https://www.24chasa.bg/novini/article/7134666", "text": "Разделен на две от Дунава и поделен между две държави след Първата световна война, град Комаром/Комарно малко по малко възвръща единството си след националистическите страсти благодарение на европейската интеграция на Унгария и Словакия. \"Хората се разбират добре, говорят и двата езика, минават през границата, за да си напазаруват, било в супермаркета или в железарския магазин\", радостно разказва Емеше Самадо от местния музей в Комаром на унгарския бряг. Очевидна свобода на движение, която изглежда естествена 11 години след влизането на двете държави в Шенгенската зона, но рязко контрастира с превратностите, които е преживял за близо един век този град, наброяващ 60 000 жители от двете страни на реката. Железният мост Елизабет/Ержебет, свързващ двата бряга, построен през 1892 г. в епохата на Австро-унгарската империя като свидетелство на нейното величие, през който днес се преминава без никакъв контрол, дълго време е бил въплъщение на трудно преодолима граница. Трианонският договор, който през 1920 г. увенчава разпадането на Австро-унгарската империя, фактически предава на Чехословакия онази част от града с унгарско мнозинство, дотогава владение на унгарската корона, която се намира на северния бряг на Дунава, наречена Комарно на словашки. ШЕСТ ДЪРЖАВИ ЗА ЕДИН ВЕК Тази метаморфоза поднесла няколко изненади на Ищван Келемен, млад унгарски войник наборник през Първата световна война, жител на северния бряг, когато се върнал от плен през 1922 г. \"Внезапно той открил, че градът му е сменил държавата! Бил воювал на фронта като унгарски войник, а когато се прибрал у дома, се озовал в Чехословакия\", разказва пред АФП неговият внук, също Ищван. Дядото, роден през 1894 г. и починал почти на 100 години, след като Словакия получава независимост през 1993 г., обичал да се шегува, че е живял в шест държави, без да излиза от къщата си, споделя 61-годишният Ищван Келемен. Преминала от кралство Унгария към Чехословакия след Трианон, северната част на града фактически отново е присъединена към Унгария през 1938 г. под натиска на нацистка Германия. Интегриран в комунистическа Чехословакия след Втората световна война, Комарно за кратко е част от чешко-словашката федерация след падането на Берлинската стена - до словашката независимост. Това бурно минало, напомня Самадо, дълго време физически е разделяло жителите на двата бряга - 20 000 на унгарската страна и 40 000 на словашката, от които две трети унгарскоезични. ДЪРЖАВЕН ГЛАВА \"НОН ГРАТА\" То също така бе превърнало града в символ и сцена на националистически страсти - поне до неотдавна. През 2009 г. словашкият премиер Роберт Фицо забрани на тогавашния унгарски президент Ласло Шойом да премине границата, за да участва в откриването в Комарно на статуя на Св. Ищван, първия апостолически крал на Унгария. Фицо бе изтъкнал, че датата на церемонията съвпада с годишнината от интервенцията в Чехословакия на Съветския съюз и неговите съюзници, сред които и Унгария. Унгарският държавен глава тогава даде пресконференция по средата на моста над Дунав и осъди тази \"безпрецедентна ситуация между две страни съюзници\" в Европейския съюз, където бяха приети през 2004 г. Следващата година националистите от Словашката национална партия откриха паметна плоча на моста в чест на Трианон. Впоследствие монументът беше повреден от лице, представено от словашката полиция като \"словашки гражданин от унгарски произход\" - инцидент, широко експлоатиран от Братислава, която тогава обвини Будапеща, че иска \"да ревизира договора от Трианон\". Напрежението се повиши още един градус, когато унгарският лидер Виктор Орбан при завръщането си на власт през 2010 г. предложи гражданство на близо двата милиона етнически унгарци от чужбина. Словакия, където това малцинство наброява около 500 000 души, реагира, като забрани двойното гражданство. Тази страница все пак беше затворена, след като Фицо и Орбан възобновиха отношенията си, по-специално във Вишеградската група, която защитава в ЕС интересите на бившите комунистически страни от Централна Европа и си поставя като главен приоритет борбата срещу имиграцията с произход извън съюза. В Комарно, където през 2004 г. бе открит университет с преподаване на унгарски, подкрепата за словашките националисти се срива, докато двуезичните табели се множат. Двамата лидери през 2017 г. положиха заедно първия камък на нов мост между Комаром и Комарно, който още се строи. (БТА)", "date": "2018.11.02", "title": "Между Унгария и Словакия: Град, разделен от световна война, пак гради единството си"}
{"url": "https://www.24chasa.bg/novini/article/7134688", "text": "39-годишен димитровградчанин е задържан от служители на ГДБОП за съхранение на дрога. Вчера в ранния следобед, със съдействието на полицаи от РУ-Димитровград е извършено претърсване в жилището му на ул. \"С. Врачански\". Това съобщиха от пресцентъра на МВР- В апартамента са намерени метаамфетамини под различни форми: 140 таблетки с надпис и лого; бяло вещество на бучки - 30.56 г; жълто кристално вещество - 34.24 г, кафяви кристали - 15.29 г; бели кристали - 10.12 г. Намерени са още и близо 20 г хероин. Иззети са 4 плика с канабис. Видът на наркотичните вещества е потвърден с полеви наркотест. По случая в димитровградското управление е заведено досъдебно производство по чл.354-а ал.3 от НК.", "date": "2018.11.02", "title": "Арестуваха 39-годишен от Димитровград, открили хероин, метаамфетамини и трева в дома му"}
{"url": "https://www.24chasa.bg/novini/article/7134687", "text": "Женският басейн в бившата Централна баня става театрална зала с около 150 места, мъжкият - музикална, с близо 250 места, при разширяването на Музея на София. И двете зали ще са многофункционални - в тях ще има кинопрожекции, изложби и различни други културни и обществени събития. Това казаха днес на представянето на идейния проект заместник-кметът на София Тодор Чобанов и арх. Станислав Константинов, цитирани от БТА. Два вътрешни двора ще се превърнат в централна зала, в средата на която ще е минералният извор. Пространството ще е израз на почит към минералната вода - към нейната обществена роля от древността, още от римските терми - преди всичко като социално средище, отколкото като център за хигиена. Древната традиция е продължена и с изграждането на геотермалната станция в подземието на сградата. С нея се отоплява завършената вече част от Музея на София - с половината от дебита на минералната вода, който е 12 л/сек. С останалите 6 л/сек. ще се отоплява втората част, когато бъде реставрирана. За строителните работи ще са нужни около 10 млн. лв. Допълнителна сума ще е необходима за високотехнологичното оборудване на новите зали и другите помещения - реставраторски ателиета, хранилища за 120-те хиляди експоната от фондовете на музея и други. Голяма част от експонатите ще станат достъпни за публиката след разширяването - изложбената площ ще се удвои, според проекта. За неговото финансиране ще се разчита на подпрограмата за туризъм от Оперативната програма \"Региони в растеж\", на финансовия механизъм чрез Фонда на фондовете, на Столичната община и други. Докладът за проекта е внесен в Столичния общински съвет. Предстои разглеждането му в комисии. Ще има и обществено обсъждане. Идеята е в центъра на София да има \"жив музей\", в който постоянно да се случва нещо, хората да се срещат по различни поводи, да общуват. Специално внимание ще е отделено на децата - с пространства за ателиета и други занимания за тях.", "date": "2018.11.02", "title": "Женският басейн в бившата Централна баня в София става театрална зала"}
{"url": "https://www.24chasa.bg/novini/article/7134799", "text": "Унгария планира да помогне на Турция да реформира своята правна система въпреки критиките на Европейския съюз за отслабване на унгарската съдебна независимост, предаде ДПА, цитирана от БТА. \"Унгария има експертните умения, с които може да помогне за засилване на доверието в съдебната система\", каза унгарският правосъден министър Ласло Трочани пред Унгарската телеграфна агенция (МТИ). Той не даде подробности каква точно помощ възнамерява да предложи Унгария. В интервюто в Анкара вчера Трочани заяви, че планира да внесе в парламента нов закон за унгарската съдебна система. Унгарското дясно правителство е критикувано в ЕС по различни въпроси, включително заради усилията му да отслаби независимостта на съдебната система. Европейският парламент гласува през септември за започване на наказателна процедура срещу Унгария за \"сериозно нарушаване\" на основните ценности на ЕС, което може да доведе до лишаване на страната от право на глас в общността. Унгарският министър-председател Виктор Орбан оспорва демократичните ценности на ЕС и се стреми да гради \"нелиберална\" държава. В реч през 2014 г. той посочи Русия, Китай и Турция като примери за този вид ограничена демокрация.", "date": "2018.11.02", "title": "Унгария ще помага на Турция за реформите на правната й система"}
{"url": "https://www.24chasa.bg/novini/article/7134808", "text": "Броени дни преди американските парламентарни избори голямата неяснота продължава: последните сондажи показват двубои с все още несигурен изход, дори ако демократите запазят преднината си в битката за Камарата на представителите, а републиканците - за Сената. С още десет предизборни митинги, планирани до понеделник вечерта, включително в ключовия щат Мисури, Доналд Тръмп се хвърли с всички сили в кампанията, както рядко го е правил американски президент досега. Той всъщност е наясно, че резултатът от вота на 6 ноември ще бъде решаващ за двете последни години от мандата му - с риск от парализа на Конгреса и куп парламентарни разследвания срещу него, ако демократите си върнат контрола над Камарата на представителите, блокиране на неговите юридически назначения и дори импийчмънт, ако превземат и Сената. \"Не съм вписан в бюлетините, но фактически съм, защото това е и референдум за мен\", заяви милиардерът. Така че Тръмп зачести изявленията, способни да мобилизират избирателите му, като това, че изпраща хиляди военни на границата с Мексико, за да отблъснат, както го нарече той, \"нашествието\" на мигранти от Централна Америка. Без да се опитва да крие изборните си опасения, той публично даде израз на раздразнението си миналата седмица, че добрата \"динамика\" на републиканците в социологическите изследвания е била забавена от изпращането на колети-бомби до видни демократи. А в събота, макар че каза няколко силни думи за най-тежката антисемитска атака в историята на САЩ, той набързо отново влезе в ролята на предизборен агитатор на предизборен митинг същата вечер. Бившият бизнесмен се надява, че неговата канонада от речи може да парира възхода на демократите. \"Вече не се говори за синя вълна\" (цвета на демократите), заяви той тази седмица по телевизия Ей Би Си. И добави: \"Резултатът от изборите съвсем не е предизвестен. Изходът за Сената изглежда многообещаващ\". Обикновено по-предпазливата лидерка на демократите в Камарата на представителите Нанси Пелоси му възрази с голям оптимизъм. \"Победата ще е наша\", заяви тя пред Си Би Ес. \"Демократите ще спечелят Камарата. И ако завоюваме по-голяма победа, ако спечелим и Сената, и губернаторски постове, това ще е велик ден за Америка\", добави тя. Данните от последните анкети обаче далеч не са тъй категорични. Републиканците държат доста слабо мнозинство в Сената (51 на 49), но демократите имат да решават крайно трудно уравнение - само една трета от състава се подновява на всеки две години. Този път демократите трябва да запазят 26 от разиграваните 35 депутатски кресла, включително в редица щати, които гласуваха масово за републиканеца Тръмп през 2016 г. Прогнозите за около 30 места в Камарата все още са твърде несигурни, за да се посочи категоричен победител, въпреки че проучванията дават преднина на демократите, дължаща се на голяма мобилизация. Авторитетният сайт за предизборни прогнози FiveThirtyEight им дава шанс 6 от 7, че ще спечелят долната камара. За сметка на това динамиката се обръща тотално наобратно за Сената, с шанс 6 от 7 за републиканско мнозинство. При някои от 36-те губернаторски поста, подлежащи на обновяване, също се очертава крайно оспорван вот, като някои кандидати вече влязоха в американската история, като Андрю Гилъм, първият черен кандидат във Флорида, и Стейси Ейбрамс, първата черна кандидатка за губернаторски пост в САЩ. По отношение на Сената, сондаж на \"Фокс нюз\" тази седмица за пет много оспорвани щата също показа голяма несигурност. В три от тях везните \"може да се наклонят или в едната, или в другата посока\", твърди телевизията за Аризона, Мисури и Индиана. И въпреки че в Тенеси и Северна Дакота водят републиканците, \"ентусиазмът на демократите все още може да заличи тази преднина\". В Тексас един демократ, станал звезда на националната политика - Бето О'Рурк, изостава с 6,5 процентни пункта от републиканеца Тед Круз в надпреварата за Сената, но не се признава за победен. \"Повече от всякога имаме нужда от всички тексасци\", написа той тази седмица в Туитър на испански - начин да мобилизира испаноезичните избиратели, които имат ключово значение в този републикански щат. /От БТА/", "date": "2018.11.02", "title": "Междинните избори в САЩ: напрегнат двубой с още несигурен изход"}
{"url": "https://www.24chasa.bg/novini/article/7134805", "text": "„Единствената реформа в бюджета на Националната служба за охрана (НСО) се изразява в отнемането на автомобила на омбудсмана. Всеки може да погледне Параграф 14. Аз не бих повдигнала тази тема, не съм я повдигала до момента, изглежда ми прекалено дребна на фона на проблемите, които имат гражданите.“ Това каза омбудсманът Мая Манолова в сутрешния блок на БНТ, където бе помолена да коментира  Мая Манолова подчерта, че по този повод са й се обадили десетки хора, както приятели, така и непознати, които са предложили да я возят безплатно, включително и заместник-омбудсманът на Македония, който е на посещение у нас. „Аз обмислям дали, ако това е толкова сериозен проблем, да не се откажа предварително. Мога например да ползвам и обществения транспорт. Следващата седмица трябва да бъда във Варна. Ще пътувам до там с влак. Вярно е, че ще ми отнеме доста часове, но ще направя приемна докато пътуваме, ще обявя предварително в колко часа на коя гара ще е влакът и хората ще се качват, за да споделят проблемите си“, съобщи Манолова. „Не знам какво да правя с парите, които ще дадат за билети, може би да ги пратя на финансовия министър, все пак, да ги осребри, защото това ще оскъпи услугата“, допълни Манолова. След приемната във влака в 15.30 ч. общественият защитник ще се срещне с бивши служители на фалиралата авиокомпания „Ер Виа“ във връзка с неизплатените им заплати в Областна администрация Варна - ул. Преслав № 26. По-късно омбудсманът ще разговаря с ръководствата на Окръжния и Районния съд във връзка с предложенията за създаване на специализирани съдебни състави и щадящо правосъдие по отношение на деца в родителски конфликт. Пред БНТ Мая Манолова подложи на съмнение казаните пред друга телевизия думи на финансовия министър Владислав Горанов, че омбудсманът използва работния автомобил на НСО като скъпоструващо такси. „Той изглежда интелигентен човек, изглежда, разумен човек, това е абсурдно изказване, защото за мен автомобилът е работно средство, с което успявам да се отзова бързо при гражданите, които го очакват от мен”, допълни Манолова. Омбудсманът изрази разочарованието си от политиците, които се опитват да й пречат да си върши работата. „Губи се много излишна енергия да се чудят какво да измислят, за да не съм при хората на терен. Но нали сте наясно, че аз със служебен автомобил, с обществен транспорт, с градски транспорт, с влак, моята работа ще си я свърша и никой не може да ме спре”, отсече общественият защитник. Попитана дали обмисля да прави политическа кариера, или да се кандидатира за някой пост, Манолова беше категорична, че никога действията й не са били на тъмно, тайно, зад кадър или непрозрачно и ако реши да се кандидатира за някой друг пост в държавата, ще го обяви публично. „В момента имам още две години мандат. Две години хората очакват от мен да решавам техните проблеми. Това правя всеки ден и всяка минута, заключи Манолова.", "date": "2018.11.02", "title": "Мая Манолова прави приемна във влака за Варна след като й вземат колата от НСО"}
{"url": "https://www.24chasa.bg/novini/article/7134806", "text": "Има трети задържан за палежа срещу бургаския фоторепортер Борислав Пенков, съобщиха от Апелативната прокуратура. Това е Даниел С., на когото районната прокуратура е наложила задържане за 72 часа. Той е обвинен за това, че на 14 октомври, 2018г. в качеството си на съизвършител в съучастие с Румен Янакиев, също съизвършител и Петър Биберов като подбудител, запалил чуждо имущество на значителна стойност. Освен входната врата на жилището на Пенков изгоря електрическо табло с 27 броя електромери и прекъсвачи, собственост на 24-те семейства от входа на блока. Предстои районната прокуратура да внесе в съда искане за налагане на мярка за неотклонение „задържане под стража“ спрямо обвиняемия Даниел С. Междувременно Румен Янакиев и Петър Биберов остават в ареста въпреки опитите им да получат по-леки мерки за неотклонение. Разследването разполага с трима анонимни свидетели, които посочват криминално проявения и съден за участие в организарана престъпна група Биберов като поръчител на палежа. ", "date": "2018.11.02", "title": "Задържаха трети за палежа срещу бургаски фоторепортер"}
{"url": "https://www.24chasa.bg/novini/article/7134865", "text": "Общественият живот в Пакистан и днес бе блокиран, след като протестите на ислямистки групи срещу   продължиха трети ден, предаде ДПА. Училища, офиси и магазини останаха затворени, а протестиращи блокираха магистрали и жп линии в големите градове. Усилията на правителството да преговаря за ускопокояване на ситуацията с лидерите на твърдолинейната ислямистка партия Техрик-и-лабаик, която организира протестите, претърпяха неуспех. Три от четирите входни магистрали в столицата Исамабад са под контрола на партията, чиито активисти не позволяват преминаването на автомобили. Имаше също палежи на коли и мародерски обири на магазини. Протестите започнаха след решението на съда да бъде освободена Ася Биби, която очаква от 2010 г. изпълнението на смъртната си присъда. Няма официална информация за местонахождението й, но в местни медии се появиха предположения, че може да е отпътувала от Пакистан от съображения за сигурност. Лидерът на Техрик-и-лабаик Хадим Ризви потвърди по-рано днес, че преговорите с правителството са се провалили, и се зарече да продължи протестите. \"Ние няма (да прекратим протестите), освен ако съдиите, отменили смъртната присъда, не бъдат уволнени, а Биби - обесена\", каза пред журналисти Ризви в източния град Лахор. ", "date": "2018.11.02", "title": "Пакистан блокиран от протести заради оневиняването на християнка, осъдена на смърт"}
{"url": "https://www.24chasa.bg/novini/article/7134869", "text": "Човекът, на когото е кръстен популярният герой от видеоиграта „Супер Марио”, почина на 84-годишна възраст, съобщи Би Би Си, цитиран от  Името на мъжа е Марио Сегале. Той е бил строителен предприемач от италианско-американски произход и е живял в американския щат Вашингтон. През 80-те години на миналия век Сегале отдава под наем склад като помещение за работа на компанията „Нинтендо”. В знак на благодарност разработчиците на видеоиграта решават да кръстят главния герой на него. През 1993 година Сегале се шегува в интервю за „Сиатъл Таймс”, че очаква да му бъдат изплатени авторските права за името. Любопитен факт е, че първоначално създателите на играта са наричали главния герой в нея „Джъмпмен” (скачащият човек), докато не решили да му дадат истинско име. Приживе Сегале се е пазил от славата около тази история и вместо това е предпочитал да бъде известен с постиженията си в живота. Той е бил женен, има четири деца и девет внуци. Видеоигрите със Супер Марио са най-известният и успешен франчайз за всички времена. Последната игра от поредицата се разпродаде в над 12 млн. копия.", "date": "2018.11.02", "title": "„Истинският” Супер Марио почина на 84-годишна възраст"}
{"url": "https://www.24chasa.bg/novini/article/7134864", "text": "Би било неприемливо за Северна Ирландия да бъде отделна митническа територия от останалата част на Обединеното кралство след Брекзит, каза днес говорителка на британската премиерка Тереза Мей, цитирана от Ройтерс и БТА. Тя говори по повод вчерашното съобщение на авторитетния лондонски всекидневник \"Файненшъл таймс\", че Европейският съюз е направил пробно предложение, според което Северна Ирландия ще остане в тесен митнически съюз със съюза, докато с Обединеното кралство ще бъде подписано само едно много общи, базисно митническо споразумение. \"Ние изложихме нашите предложения и ЕС ще ги обсъжда с нас, но преговорите продължават\", каза говорителката по повод съобщението на вестника.", "date": "2018.11.02", "title": "Мей: Неприемливо е Северна Ирландия да има различен митнически режим от Обединеното кралство"}
{"url": "https://www.24chasa.bg/novini/article/7134874", "text": "Световното първенство по футбол през 2030 г. да се проведе в Гърция, България, Сърбия и Румъния. Тази идея е дал гръцкият премиер Алексис Ципрас при днешната сбирка на Балканската четворка в резиденция „Евксиноград“ до Варна. Тепърва кандидатурата ще бъде изработена, но бе посрещната изключително добре от Бойко Борисов и Александър Вучич. „Така чрез спорта сътрудничеството между четирите държави ще се задълбочи още повече. Заради това ще поискаме домакинството на такова голямо спортно събитие“, обясни Ципрас. Първоначално пред журналистите гръцкият премиер не каза за какво голямо спортно събитие говори – световно първенство или пък олимпиада. Един през друг обаче Александър Вучич и Бойко Борисов го помолиха да уточни, че кандидатурата ще е за Мондиал. „Както България и Италия преди месец бяха заедно домакини на световното по волейбол, така и четирите държави можем да домакинстваме световното по футбол“, каза и Бойко Борисов.", "date": "2018.11.02", "title": "Искаме световното първенство по футбол през 2030 г. с обща балканска кандидатура"}
{"url": "https://www.24chasa.bg/novini/article/7134878", "text": "Министър-председателят Бойко Борисов и гръцкият премиер Алексис Ципрас подписаха в „Евксиноград“ съвместна декларация за развитието на железопътната връзка „Солун – Кавала - Александруполис – Бургас – Варна - Русе“. Документът предвижда създаването на съвместна проектна компания, която да работи по реализация на следващата фаза на проекта. До средата на декември месец ще бъде подготвено и Междуправителствено рамково споразумение за развитието на железопътната връзка. Началото на проекта беше поставено с Меморандум за разбирателство, който беше подписан от министрите на транспорта на България и Гърция в гр. Кавала през септември 2017 г., по време на официално посещение на правителствена делегация от България, ръководена от премиера Борисов. Проектът е от голямо стратегическо и икономическо значение. Цели развиването на устойчива двойна железопътна ос, електрифициран железопътен коридор с модерна ERTMS система за управление на железопътния трафик, свързващ българските и гръцките пристанища. Изграждането на железопътната линия е част от по-големия проект за мултимодален коридор за товарни превози, свързващ Егейско и Черно море „Sea2Sea”. В съвместната декларация, подписана днес, се предвижда също така възможността да бъде разгледано разширяването на обхвата на Меморандума за разбирателство чрез увеличаване на интермодалността на проекта, включително по-нататъшното развитие на шосейната връзка от Александруполис до Бургас.", "date": "2018.11.02", "title": "Борисов и Ципрас подписаха декларация за развитието на жп връзка „Солун - Русе“"}
{"url": "https://www.24chasa.bg/novini/article/7134884", "text": "Строител на обект в Провадия почина на място, след като една от стените на обекта се срути върху него при извършването на ремонтни дейности. Двама негови колеги успели да избягат и да се спасят. На мястото се извършва оглед. Образувано е досъдебно производство под наблюдението на Варненската окръжна прокуратура. Досъдебното производство е за причиняване смъртта на работника. Продължават действията по разследването, които трябва да установят причините и обстоятелствата за тежката трудова злополука.", "date": "2018.11.02", "title": "Стена се срути върху строител в Провадия, той загина на място"}
{"url": "https://www.24chasa.bg/novini/article/7134897", "text": "Румънският президент Клаус Йоханис ще се срещне с британския премиер Тереза Мей на 14 ноември в Лондон, предаде агенция Аджерпрес, като се позова на официални източници. Визитата е по покана на британския министър-председател, предава БТА. Йоханис и Мей ще разговарят на \"Даунинг стрийт\" 10, а същия ден румънският държавен глава ще присъства на прием в Бъкингамския дворец по повод 70-годишнината на принц Чарлз, по покана на кралица Елизабет Втора.", "date": "2018.11.02", "title": "Румънският президент на визита в Лондон, ще се срещне с Тереза Мей"}
{"url": "https://www.24chasa.bg/novini/article/7135072", "text": "Сбиване между пътничка и автобусен шофьор е довела до падането на автобуса в река Янцзъ в Китай, при което са загинали най-малко 13 души, предаде ДПА, като цитира Синхуа, съобщи БТА. Драмата се разиграла в неделя в югозападния мегаполис Чунцин. Тринайсет тела са извадени от водата, двама души остават в неизвестност. Властите са ангажирали 70 плавателни съда, водолази и подводни роботи за претърсването на водите на реката, предаде Франс прес. Разпространен от китайските медии видеозапис от камерата за наблюдение, която заедно с тахографа е извадена от вътрешността на автобуса, показва как жената удря шофьора по главата с мобилния си телефон. В отговор той също започва да я удря, изпуска волана и автобусът рязко завива наляво. Камерите за сигурност на моста са заснели как той навлиза в насрещното движение, удря се в кола, разбива предпазната ограда и пада в реката. Разследването установило, че 48-годишната Лю се скарала с шофьора, понеже пропуснала спирката си. Шофьорът трябвало да направи отклонение поради ремонт на пътя и предупредил пътниците предварително да слязат по-рано. Жената не го направила и когато по-късно осъзнала, че е пропуснала спирката си, поискала от шофьора да спре, но той отказал, понеже нямало редовна спирка наблизо. Пътничката се ядосала и избухнала кавгата, която прераснала в юмручен бой и довела до смъртоносния край.", "date": "2018.11.02", "title": "Автобус падна в река Янзцъ, след като шофьорът се сби с пътничка, 13 загинаха"}
{"url": "https://www.24chasa.bg/novini/article/7135077", "text": "Заместник-председателят на сръбския парламент Джордже Миличевич от Социалистическата партия на Сърбия /41 г./ бе тежко ранен днес в пътна катастрофа в района на град Валево и е приет в болницата в града с опасност за живота, съобщават сръбските медии, цитирани от БТА. По неустановени засега причини автомобилът, управляван от шофьора на Миличевич, излетял от пътя и се блъснал в бетонен стълб. Шофьорът също е тежко ранен. Миличевич бил опериран в продължение на пет часа и стабилизиран, но животът му остава в опасност поради многобройните тежки наранявания.", "date": "2018.11.02", "title": "Зам.-председателят на сръбския парламент с опасност за живота след катастрофа"}
{"url": "https://www.24chasa.bg/novini/article/7134950", "text": "Ръстът на кредитния портфейл на БАКБ АД води до нарастване с 10% на приходите от лихви. Нетният лихвен приход расте с 23% спрямо трето тримесечие на 2017 г. Продължава спада на цената на финансиране на банката - с 25% по-малко от година по-рано, въпреки увеличението на депозитната база. Броят на клиентите и извършваните от тях трансакции значително нарастват, което води и до увеличаване на нетните приходи от такси и комисионни с 23 %. Кредитният портфейл на БАКБ отчита ръст от 16% спрямо година по-рано с основен двигател диверсифицирано кредитиране на МСП клиенти и физически лица. По този показател банката значително превишава средния ръст на банковия пазар в страната, отчетен за същия период в размер на 6,18 %. Аналогично, привлечените средства нарастват с 16% и в двата сегмента: корпоративни депозити и депозити на граждани и домакинства, отчитайки Нетната печалба на БАКБ е с 66% повече, спрямо същото тримесечие на 2017г. Контролирането на оперативните разходи при максимизиране на ефекта от конкурентите предимства на банката и бизнес модела й, водят до подобряване на ефективността. БАКБ е добре обезпечена с капитал, като за период от една година същият се увеличава с нови 5%, предпоставка за продължаване на тенденцията на растеж и разширяване на кредитния портфейл, при запазване на показателите й за стабилност и устойчивост и генериране на стойност за акционерите. Пълните отчети на БАКБ АД за третото тримесечие, както и доклад на ръководството са налични на корпоративния ни сайт   в секция „Връзка с инвеститорите", "date": "2018.11.02", "title": "БАКБ  с ръст на нетната печалба от  66% за година"}
{"url": "https://www.24chasa.bg/novini/article/7135091", "text": "Хърватската полиция завърши разследването против трима хървати от Пакрац и Липик, в централна Хърватия, заподозрени, че отглеждат канабис в минни полета, съобщи регионалната телевизия Ен 1, цитирана от БТА. Тримата отглеждали над 200 стръка канабис в минни полета в Липик. В автомобилите и семейните им къщи бил намерен канабис във фазата на сушене. Ще им бъдат повдигнати обвинения за неразрешено производство и търговия с наркотици, за което могат да получат присъди от една до 12 години затвор.", "date": "2018.11.02", "title": "Хървати отглеждали канабис в минни полета"}
{"url": "https://www.24chasa.bg/novini/article/7135094", "text": "Германската канцлерка Ангела Меркел пристигна днес във Варшава за междуправителствени консултации с Полша, предадоха ДПА и Асошиейтед прес. Меркел беше посрещната с военни почести от полския министър-председател Матеуш Моравецки, след което двамата лидери се оттеглиха за разговори при закрити врата. Германските министри, придружаващи канцлерката, проведоха успоредни срещи с полските си колеги. Дневният ред на консултациите между правителствата на Германия и Полша включваше двустранното сътрудничество и въпроси, свързани с икономиката, европейската политика, вътрешната и външната сигурност, информира БТА. Преговорите се провеждат в момент, когато отношенията между двете съседни държави са белязани от някои напрежения. Полски служители призовават Германия да плати милиарди долари на Полша за вреди, причинени от нацистите по време на Втората световна война. Берлин казва, че не съществуват правни основания за тези искания. Друг ключов въпрос, който обтяга отношенията, е силната съпротива на Полша срещу германско-руския проект за газопровод \"Северен поток-2\". Според Варшава газопроводът ще даде на Русия извънредно голям контрол в Европа и ще навреди конкретно на Полша и Украйна. Германия е недоволна от съдебната реформа в Полша, която според Европейския съюз подкопава съдебната независимост. Полското правителство настоява, че реформира една корумпирана и неефективна система. Това са 15-ите полско-германски междуправителствени консултации. Последната подобна среща беше през 2016 г. в Берлин. Отношенията между двете страни се обтегнаха, откакто през 2015 г. в Полша на власт дойде партията \"Право и справедливост\". Полша е особено критична към сравнително либералната миграционна политика на Меркел и отказва да приема бежанци от други части на ЕС. Австрия, която в момента е ротационен председател на ЕС и която като Полша е управлявана от националистическо дясно правителство, обяви наскоро, че няма да бъде част от споразумение на ООН за миграцията, което трябва да бъде подписано в Мароко през декември. САЩ, Унгария и Австралия също казват, че няма да подпишат договора. Сега Полша може да се одързости да направи същото, както може да постъпят и други страни, управлявани от настроени против миграцията правителства, като Италия и Дания.", "date": "2018.11.02", "title": "Меркел е на посещение във Варшава за консултации между правителствата на Германия и Полша"}
{"url": "https://www.24chasa.bg/novini/article/7135102", "text": "Островче, разположено в северната част на японския архипелаг, изглежда е изчезнало, предаде Франс прес. Японските власти извършват разследване, за да се установи дали не е било залято от океана. Островчето Есамбе Ханакита Коджима било официално регистрирано едва през 1987 г. от японската брегова охрана, която дори не успяла да установи каква е площта му. До неотдавна то се издигаше на височина 1,4 метра над морското равнище и можеше да бъде наблюдавано от най-северната точка на северния японски остров Хокайдо. Сега обаче островчето сякаш е изчезнало, информира БТА. Подобно изчезване би могло да има незначително влияние върху териториалните води на Япония, отбелязаха от бреговата охрана на страната. Япония инвестира в защитата на малките си острови, в частност на островната група Окиноторишима. През 2015 г. дълго 300 метра парче суша излезе над морската повърхност, присъединявайки се към бреговата ивица на остров Хокайдо. През 2013 г. вулканичен остров се появи на около 1000 км южно от Токио, като погълна друг остров и след това продължи да увеличава размерите си.", "date": "2018.11.02", "title": "Япония разследва изчезването на малък остров"}
{"url": "https://www.24chasa.bg/novini/article/7135127", "text": "Най-малко седем християнски коптски поклонници са убити днес в Египет, след като въоръжени мъже открили огън по автобуса им, с който те пътували за отдалечен манастир в пустинята в провинция Миня, в централната част на страната, съобщи най-високопоставеният местен християнски духовник за Франс прес. Служител на силите за сигурност каза, че при нападението има и ранени. Нападателите причакали превозното средство край манастира \"Св. Самуил изповедник\", каза епископ Булис Халим, предаде ДПА, цитирана от БТА. Духовникът уточни, че ранените са 14. През май 2017 г. 28 коптски поклонници, сред които много деца, бяха убити в Миня от въоръжени мъже, които стреляха по автобуса им. Тогава за нападението пое отговорност групировката \"Ислямска държава\", а в отговор властите нанесоха въздушни удари срещу лагери на джихадистите в съседна Либия. В Северната част на Синайския полуостров действа египетски клон на ИД, който редовно напада силите за сигурност, особено след като в началото на 2013 г. армията отстрани президента ислямист Мохамед Морси, първият демократично избран лидер на страната, след масови протести срещу управлението му. Джихадистите нападат също християни и в началото на миналата година принудиха десетки семейства да избягат от региона. През февруари 2018 г. армията започна мащабна офанзива срещу джихадистите в Синай, наречена \"Синай 2018\". Според военните, в тази операция са били ликвидирани над 450 ислямисти. Коптите са най-значимата и най-древната християнска общност в Близкия изток и наброяват около 10 процента от 100-милионното население на Египет.", "date": "2018.11.02", "title": "Застреляха най-малко 7 египетски коптски поклонници в автобус"}
{"url": "https://www.24chasa.bg/novini/article/7135144", "text": "Международна организация за медийна свобода поддържа натиска върху словашките власти да разрешат случая с убийството на местния репортер Ян Куциак и годеницата му. Същевременно организацията използва този случай, за да привлече вниманието към престъпленията срещу журналисти в световен мащаб, предаде Асошиейтед прес, цитирана от БТА. Базираният във Виена Международен институт по печата съобщи днес, че през 2018 г. по света са били убити най-малко 75 журналисти, в това число Куциак, който беше застрелян през февруари в Словакия. В началото на октомври саудитският журналист Джамал Кашоги, коментатор във вестник \"Вашингтон пост\", беше убит в саудитското консулство в Истанбул. Председателят на МИП Маркус Шпилман заяви днес на проява по повод Международния ден за борба с безнаказаността на престъпленията срещу журналисти, че атаките срещу медиите водят до последствия с широко измерение. \"Да запушиш устата на журналист означава да запушиш устата на цяло общество\", каза той.", "date": "2018.11.02", "title": "Журналисти зоват: Словакия да разреши \nслучая с убития репортер Ян Куциак"}
