{"url": "https://www.24chasa.bg/novini/article/6392257", "text": "По официални данни на Службата за пожарна безопасност на Гърция за последните 24 часа (от 06.00 часа на 14 август до 06.00 часа на 15 август 2017 г.) на територията на страната са възникнали 55 пожара. Това съобщиха от пресцентъра на Министерство на външните работи. Към момента по-голямата част от тях са били поставени под контрол в начален етап. Все още не е потушен пожарът в гориста местност в Каламос, област Атика. На мястото в борбата с огъня работят 180 пожарникари със 72 превозни средства и 58 души доброволци. Включени са и подразделения на Министерство на отбраната. Продължава борбата с пожара в Агротодасаки, местността Крионери, област Илия, където участват 42 пожарникари с 20 автомобила и 27 души доброволци. Продължава гасенето на пожарите, възникнали в различни части на остров Закинтос (Катастари - област Панагула, в района Киломенос, Ано Волимес, Волимес, Агиос Николаос, Дафни, Кампи) като огнищата са разпокъсани. Ограничен е пожарът, възникнал на 13 август в района Свороната Кефалония. Под частичен контрол са поставени пожарите, възникнали в последните няколко дни на остров Кефалоня, в районите Доризата, Каравадос, Адрактас, както и в горска площ в региона Агия Кириаки, област Илиа. Днес, според анализ на картата за риска от пожар, е обявен много висок риск (степен 4) за областите Атика, Евбея, Додеканези, Циклади и островите Крит, Лесбос, Хиос, Самос, Икария, Псара. Висок риск (степен 3) е обявен за районите Беотия, Фтиотида, Коринтия, Арголида, Лакония, Месиния, Ахая, Етолакарнания, Превеза, Теспротия, Еврос и островите Закинтос, Кефалоня, Итака, Лефкада, Корфу, Паксос, Самотраки, Лемнос , Агиос Ефстатиос и Скирос. Гръцките власти призовават гражданите, при развитие на пожар в определена област и риск за смесени жилищни зони, да напуснат своевременно района на бедствието и да не пречат на работата на пожарникарите. Водачите на превозни средства трябва да избягват да се движат в областите на пожар, тъй като има опасност от задръствания и повреди по автомобилите. Призовава се да не се създава паника и гражданите да следват стриктно указанията на властите. В случай на пожар или авария, гражданите трябва незабавно да уведомяват Центъра за противопожарната охрана на телефонен номер 199. Към момента в посолството ни в Атина няма постъпила информация за пострадали или засегнати български граждани, в следствие на пожарите, бушуващи на територията на Гърция. Министерството на външните работи препоръчва на българските граждани, пътуващи или пребиваващи в Гърция, да се информират предварително за актуалната обстановка, да избягват засегнатите райони и да спазват стриктно указанията на местните власти. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на българското посолство в Атина: 00 30 6937 096 220", "date": "2017.08.15", "title": "Външно: Има повишен риск от възникването на нови пожари в Гърция"}
{"url": "https://www.24chasa.bg/novini/article/6374571", "text": "Пристигат още снимки на санирани блокове от цялата страна, във връзка с  ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.15", "title": "Виж санирания блок на Елена Ризова от Видин, изпрати снимки, спечели 13 000 лв"}
{"url": "https://www.24chasa.bg/novini/article/6392168", "text": "Над 200 души загинаха през последните дни в наводнения и свлачища вз Непал, Индия и Бангладеш, съобщиха днес властите на тези страни, цитирани от БТА. В Непал, пострадал най-силно, поройните дъждове през сезона на мусоните разрушиха хиляди жилища, убиха много добитък и принудиха много хора да напуснат домовете си. По последни данни загинали са 91 души. Двайсет и пет са ранени, а 38 - безследно изчезнали, съобщи непалското вътрешно министерство. Гъстонаселените долини в южния район Терай са най-силно засегнати от мусонните проливни дъждове. Това е най-плодородната част от страната и може да се очакват тежки икономически последици. Властите на съседна Индия съобщиха днес за 81 загинали в цялата страна, главно в източните и североизточните щати. Бангладешката служба за действия при аварии и катастрофи информира за 29 убити и 1,5 милиона разселени. В непалския национален парк Читван загина и рядък еднорог носорог от защитен вид, застрашен от бракониерството в района.", "date": "2017.08.15", "title": "Над 200 души загинаха при наводнения и свлачища в Непал, Индия и Бангладеш"}
{"url": "https://www.24chasa.bg/novini/article/6392186", "text": ", е бил под влияние на голямо количество медикаменти и властите отхвърлят за момента версията за терористични мотиви, предаде Франс прес, цитирана от БТА. Шофьорът потвърди пред полицаите, че е погълнал \"значително количество лекарства\", заяви днес за АФП източник от правосъдната система и добави, че \"изказванията му засега не дават възможност да се установи мотивът\". Зам.-прокурорът на град Мо, източно от Париж, уточни още снощи, че \"на този етап\" от разследването отхвърля възможността деянието да е извършено от терористични подбуди. Както съобщи по-рано говорителят на френското вътрешно министерство Пиер-Анри Бранде, арестуваният казал, че направил неуспешен опит за самоубийство в неделя и решил да го повтори в понеделник. ", "date": "2017.08.15", "title": "Мъжът, врязал се с кола в пицария край Париж, се нагълтал с хапчета преди това"}
{"url": "https://www.24chasa.bg/novini/article/6392195", "text": "Бойко Борисов обеща правителството да отпусна половин милион лева за ремонта на още едно крило на Троянския манастир. Пред журналисти в светата обител премиерът каза, че решение за това ще се вземе утре, предава БТА. \"Догодина за празника Антимовото крило трябва да се реконструира до основи и ще бъде направено. Знаете - като кажем нещо, то утре ще стане\", заяви Борисов. Той каза още, че от една-две години правителството се грижи не само за този манастир, а за всички църкви и манастири в България, което по думите му и патриархът може да потвърди - че стотици са направени. \"На 10 септември се разбрахме с патриарха и руския посланик, в Русе църквата, която я бяха взривили комунистите едно време да направят Пантеон, сега я изградихме наново\", заяви още премиерът. Той добави, че на 10 септември патриархът и русенският митрополит ще осветят църквата, както е канонът. \"Така че за наша голяма радост днес на празниците масово българите излизат и почитат вярата и това е добре - има ли вяра, има надежда за бъдещето\", каза премиерът, който честити празника на всички българи и им пожела да са живи и здрави. \"Бог пред нас, ние след него, това е изключително хубав празник\", каза още Бойко Борисов. Той беше в светата обител на днешния храмов празник, където се срещна с патриарх Неофит и с игумена на манастира Величкия епископ Сионий.", "date": "2017.08.15", "title": "Борисов: Ще отпуснем половин милион лева за ремонта на Троянския манастир"}
{"url": "https://www.24chasa.bg/novini/article/6392180", "text": "На гараж, превърнат в наркоферма за канабис, се натъкнаха полицаи в поморийското село Бата. Те провели акцията си на 14 август по сигнал, че 39-годишният Васил К. отглежда наркотик в имота си. В двора на къщата са открити  пет конопени растения с различна височина - от 15 см. до 110 см., а в гараж и пристройка още четири сухи конопени растения с височина от 20 см. до 170 см. Общото количество канабис, открито в частния имот, е 1, 2 кг., уточняват от полицията. Васил К. е задържан с полицейска заповед за срок до 24 часа. Материалите по случая са докладвани в районната прокуратура в Поморие. По случая е образувано бързо полицейско производство.", "date": "2017.08.15", "title": "Помориец превърна гараж в наркоферма за канабис"}
{"url": "https://www.24chasa.bg/novini/article/6392206", "text": "Писмо на лидера на БСП Корнелия Нинова до Н. Пр. г-н Роланд ХАУЗЕР извънреден и пълномощен посланик на Република Австрия по повод Ваше превъзходителство, Във връзка с разразилия се в България в последните дни скандал относно проекта „Цанков камък”, Ви моля да информирате австрийското правителство и австрийската прокуратура за това, че българският премиер Борисов определя този проект като корупционен. По този начин той въвлича държавата Австрия в корупционен скандал. Както е известно, този проект е в изпълнение на Меморандум за разбирателство относно двустранно сътрудничество между Република България и Република Австрия за изпълнение на съвместни проекти във връзка с изпълнение на решенията на Протокола от Киото, подписан на 2.09.2002. На 14 ноември 2003 г., във Виена са подписани договорите за финансиране. 100 млн. Евро са осигурени с експортен кредит, гарантиран от австрийската банка Oesterreichische Kontrolbank Aktiengellschaft (OeKB). Останалите 120 млн. Евро се осигуряват чрез търговски кредит. Схемата на цялостното финансиране включва следните основни участници: VA TECH Finance - Водеща банка-организатор; Bank Austria Creditanstalt - Банка-организатор на експортния кредит в размер на 100 милиона евро с участници Fortis Bank, Raiffeisen Zentralbank, Societe Generale; Credit Suisse First Boston - Банка-организатор на търговските кредити; През 2004 г. е сключено споразумение с \"Verbundplan\" GmbH за изготвяне на работен проект и упражняване на авторски надзор по време на строителството. Самото строителство е изпълнено от консорциум от 3 австрийски фирми: \" Аlpine\", \"Vatech hydro\" и \"Verbundplan\". Уважаеми г-н Посланик, Моля за Вашето съдействие австрийската страна да се произнесе по твърдението на българския министър-председател участвали ли са австрийски фирми в корупционни сделки в България и с кои български политици. Ние от БСП се обявихме за борба с паралелната държава и настояваме за пълната истина по този проект.", "date": "2017.08.15", "title": "Нинова пита австрийския посланик участвали ли са техни фирми в корупция"}
{"url": "https://www.24chasa.bg/novini/article/6392251", "text": "Търновски криминалисти разкриха и задържаха   След това в нощта през тялото са минали още поне три коли. По записи от камери било установено, че младежът е пометен от товарен камион с българска регистрация край разклона за с. Леденик. Йоан, който е от София, бил настанен в приюта на благодетеля Христо Атанасов в селото. Пратили го от СУПЦ Овча могила през пролетта, заедно с още момчета. Бил недоразвит физически и изглеждал като малко момче, имал забавен говор. Но не пиел, не вземал наркотици, не пушел, категоричен е Атанасов. В неделя следобед той напуснал приюта и тръгнал към центъра на селото да си купи нещо сладко от магазина. След като не се прибрал, през нощта Христо излязъл да го търси и като видял, че пътят е затворен заради катастрофа, разбрал за нещастния инцидент с Йоан. По случая работи Окръжна прокуратура Велико Търново, която отказва подробности по случая. Все още се изяснявали детайли около произшествието, а една от версиите е, че шофьорът на камиона не е забелязал човека на платното. Назначени са експертизи, предстои извършителят да бъде привлечен като обвиняем.", "date": "2017.08.15", "title": "Арестуваха шофьора, сгазил\n22-годишен край Велико Търново"}
{"url": "https://www.24chasa.bg/novini/article/6392264", "text": "Чашата на язовир \"Цанков камък\" не е спукана и няма опасност за хората. Това каза в отговор на журналистически въпрос министърът на енергетиката Теменужка Петкова на пресконференция за основните приоритети от управленската програма на правителството в сектор \"Енергетика\" за периода 2017-2020 година днес, предава БТА. Енергийният министър допълни, че в момента се извършва непланиран ремонт на геомембраната на язовир \"Цанков камък\" и планов, свързан с коритото на река Гащня. Министър Петкова заяви, че най-важният приоритет в сектора е гарантирането на енергийната сигурност на страната. По думите й това ще се осъществи с продължаване на проучванията дълбоко в Черно море, като в изключително напреднала фаза са проучванията в блок Хан Аспарух, а скоро се очаква да бъде даден старт и на втори проучвателен сондаж. Министърът на енергетиката заяви още, че трябва да бъдат изградени междусистемните връзки на България със съседните страни - интерконекторите с Гърция, Сърбия, Турция и построената вече връзка с Румъния. \"Изграждането на тази инфраструктура ще даде възможност да се реализира и концепцията на газоразпределителен център на територията на България\", каза Теменужка Петкова. Тя уточни, че до края на месеца ще бъде даден старт на обществената поръчка за избор на изпълнител, който да направи предпроектно проучване за този център. Запазването на ядрената енергетика в страната и намирането на решения, свързани с проекта АЕЦ \"Белене\" също е залегнало в програмата на енергийното министерство. Затова, по думите на Петкова, трябва да имаме ясна визия по отношение на това как да се използва оборудването за АЕЦ \"Белене\". Тя припомни, че вече има сключен договор с Българската академия на науките, откъдето трябва да направят анализ за целесъобразното предназначение на това оборудване. Втората част от анализа на учените е свързана с основните посоки на енергийната стратегия на България до 2030 г. с хоризонт до 2050 г. Освен това трябва да се удължи животът и мощностите на пети и шести блок на АЕЦ \"Козлодуй\". Според министър Петкова сектор \"Енергетика\" е финансово стабилен.", "date": "2017.08.15", "title": "Теменужка Петкова: Тече непланиран ремонт на геомембраната на \"Цанков камък\""}
{"url": "https://www.24chasa.bg/novini/article/6392112", "text": "Несъобразена скорост е причинила пътен инцидент снощи в 22.35 часа на пътя между село Книжовник и Хасково, при която е починала 34-годишна жена от Хасково, съобщиха от полицията, предаде БТА. Според ОД на МВР Хасково, 39-годишен водач от село Поповец на лек автомобил БМВ е навлязъл в Т-образно кръстовище с несъобразена скорост, ударил е указателна табела, пресякъл е напречен главен път, излязъл е от него и се е ударил в скат. От удара са пострадали 34-годишна хасковлийка, която е с дълбоки порезни рани, неконтактна и с опасност за живота и двамата синове на водача на 17 и 7 години, които са с фрактури и контузии, без опасност за живота. Към 1 ч. след полунощ жената е починала, допълниха от полицията.", "date": "2017.08.15", "title": "Жена от Хасково почина в катастрофа"}
{"url": "https://www.24chasa.bg/novini/article/6392100", "text": "11-годишно момче е с опасност за живота, след като е било блъснато от лек автомобил на пътя между селата Драгоданово и Зимница. Това съобщиха от ОДМВР - Сливен. На 14 август, в 11.30 часа, е получен сигнал за настъпило пътнотранспортно произшествие на пътя между селата Драгоданово и Зимница. Лек автомобил „Фолксваген Пасат“, управляван от 73-годишен водач от село Панаретовци е ударил 11-годишно момче, пресичащо пътното платно. Водачът е откарал детето в ЦСМП - Сливен. То е настанено за лечение с опасност за живота. По случая е образувано досъдебно производство.", "date": "2017.08.15", "title": "11-годишно момче е с опасност за живота, след като е блъснато от кола в Сливенско"}
{"url": "https://www.24chasa.bg/novini/article/6392105", "text": "Пропагандната машина и почините на черния ПР, които се проявиха в разразилата се кампания, намесваща името на почетния председател на ДПС д-р Ахмед Доган с проекта “Цанков камък”, както и всякакви спекулации по темата, са опит за отклоняване на общественото внимание от корупционните скандали и управленската безпомощност и некомпетентност , които белязаха първите 100 дни на правителството. Това съобщиха от пресцентъра на ДПС.  В тази връзка заявяваме, че д-р Доган не е и не следва да бъде свързван нито с проекта “Цанков камък”, чиито консултант не е и никога не е бил, нито с каквито и да е други спекулативни твърдения. Всеки опит за реализиране на внушения в стил “теория на конспирацията” погазва етичните и професионални медийни правила, а всяко съучастие в производството и тиражирането на фалшиви новини от страна на представителите на управляващата партия, коалиционните й партньори, както и на медиите, които ги публикуват, отдалечава България от европейските стандарти. Нещо повече – подава тревожни сигнали към европейските ни партньори за състоянието на демокрацията в страната, която ще поеме председателството на Съвета на ЕС само след по-малко от 5 месеца.", "date": "2017.08.15", "title": "ДПС: Д-р Доган не е и никога не е бил консултант на \"Цанков камък\""}
{"url": "https://www.24chasa.bg/novini/article/6392118", "text": "Посредник на телефонни измамници е задържан в Пазарджик при операция на полицията, съобщиха от областната полицейска дирекция. Арестуваният е 65г. Никола Н. от хасковското село Покрован. В понеделник в полицията в Пазарджик е получен сигнал, че 79-годишна жена от града е станала жертва на телефонна измама. На домашния й телефон се обадил неизвестен мъж, който се представил за служител на МВР и поискал съдействие за залавянето на телефонни измамници. Пенсионерката трябвало да опакова наличните си пари и да ги остави в близост до контейнер за смет. Полицаите устроили капан на мястото, където бабата трябвало да остави парите. След броени минути там се появил Никола Н. , който взел найлоновата чанта с парите и в този момент бил задържан. От разпитите му станало ясно, че мъжът е само посредник на телефонните измамници и  съобщил, че е контактувал с тях само по телефона и не ги познава лично.", "date": "2017.08.15", "title": "В Пазарджик задържаха посредник на телефонни измамници"}
{"url": "https://www.24chasa.bg/novini/article/6392147", "text": "Сърбия не притежава оригинал на Дейтънското споразумение за Босна и Херцеговина, а след 5 октомври 2000 г. /когато Слободан Милошевич падна от власт - бел.ред./ изчезна и документът, подписан от американския пратеник Ричард Холбрук, че американците никога няма да признаят Косово, заяви сръбският външен министър Ивица Дачич, цитиран от Танюг. Дачич, който проучвал как са изчезнали споразумения, които и днес са от голямо значение за Сърбия, заяви това за вестник \"Сръбски телеграф\". Според него документите са изчезнали, защото \"всичко е ограбено\". \"Ограбиха всичко, когато арестуваха Слобо /Милошевич/, нищо не остана\", казва Дачич за \"Сръбски телеграф\", цитира БТА. Дачич, който е бившият говорител на Милошевич, е огорчен и от това, че както казва, не се знае, че на Милошевич са заслугите за споразумения, от които държавата днес има ползи. \"Дейтънското споразумение е негово дело, както и единственото, за което се държим днес, а това е резолюция 1244 за Косово\", посочва Дачич. Изчезването на документите бе потвърдено за вестника и от бивши държавни функциотнери и някогашни министри от ДОС /Демократичната опозиция на Сърбия, дошла на власт след Милошевич - бел. ред./ Едно от обясненията къде е изчезнало Дейтънското споразумение даде бившият външен министър и член на ДОС Горан Свиланович, който твърди, че не е намерил документа, когато поел поста през 2000 г. Служители му казали, че документът може да е изгубен, когато архивът е бил укрит по време на бомбардировките през 1999 г., пише вестникът.", "date": "2017.08.15", "title": "Ивица Дачич: Изчезнали са важни документи в Сърбия, сред които Дейтънското споразумение"}
{"url": "https://www.24chasa.bg/novini/article/6392159", "text": "Митническите инспектори от отделението за „Оперативна дейност“ на ГКПП „Блаце“ на границата с Косово е задържала в понеделник български автомобил, управляван от български граждани от с. Беляковец, община Велико Търново с 22 кг марихуана, скрити в специално пригоден тайник, предава македонското електронно издание „Прес 24“, пише \"Фокус\". Изданието допълва, че преди започване на проверката българинът е твърдял, че няма нищо съмнително в автомобила. Проверката е извършена по анализ на риска, като експертите са открили специално пригоден тайник в шасито под предните седалки. Открити са 25 опаковки пълни с тревиста маса, за която при тест е било потвърдено, че става въпрос за марихуана. Общото количество на наркотиците е 22 кг. Автомобилът и българският гражданин са задържани, а според поделението за разследване задържаният е действал съвместно с косовски гражданин като се е съгласил да пренесе марихуаната срещу хонорар от 3 000 евро. На българския гражданин най-вероятно ще му бъде наложена временна мярка за неотклонение - 30 дни затвор.", "date": "2017.08.15", "title": "Македонски полицаи хванаха българин с 22 кг марихуана на границата с Косово"}
{"url": "https://www.24chasa.bg/novini/article/6392005", "text": "Българска фондова борса-София\" АД и \"Български енергиен холдинг\" АД са договорили цена от 5.2 млн. лв. за 100% от капитала на \"Българска независима енергийна борса\" ЕАД (БНЕБ), съобщи на сайта си Фондовата борса. От общата сума 4 млн. лв. ще бъдат платени при сключване на договора, а останалите 1.2 млн. лв. ще бъде платени на три равни вноски - на шестия, дванадесетия и осемнадесетия месец след прехвърляне на акциите. Сделката ще бъде одобрена на извънредното общо събрание на акционерите на \"Българска фондова борса - София\". Преди седмица Министерският съвет разреши сделката да стане чрез пряко договаряне при начална цена на активите, определена от лицензиран оценител. До смяна на собствеността на енергийната борса се стигна след като Европейската комисия заведе дело за злоупотреба с господстващо положение, което бе прекратено след споразумение енергийният холдинг да отдели борсата за ток от структурата си.", "date": "2017.08.15", "title": "Фондовата борса купува енергийната за 5,2 милиона лева"}
{"url": "https://www.24chasa.bg/novini/article/6392008", "text": "Холивудският актьор Силвестър Сталоун похвали качеството на безжичния интернет в България и го сравни с този в град Санта Кларита, Калифорния, където обяснява, че не може никъде да се хване wi-fi.  Звездата от \"Роки\" публикува кратко видео в социалната мрежа инстаграм, където, заедно с Криси Мец, хвали България, че можеш да хванеш wi-fi, заобиколен от вълци в гората, но в Санта Кларита не можеш никъде, предаде  Заглавието на клипа гласи: \"Това ще остане една от най-големите загадки: Можем да пътуваме до другия край на Вселената, но не можем да намерим свестен wi-fi. \"Малък клетъчен хорър\" с участието на Силвестър Сталоун и Криси Мец\".   ", "date": "2017.08.15", "title": "Сталоун: В България има wi-fi и при вълците в гората, а в Санта Кларита - никъде"}
{"url": "https://www.24chasa.bg/novini/article/6392003", "text": "Варненски адвокат беше глобен за хулиганство, след като първо обижда малко момченце на плажа, а след това буйства в районното полицейско управление, съобщават от пресслужбата на Апелативната прокуратура в морската столица, предаде \" \". Инцидентът е станал в късния следобед в неделя на ивицата в квартал „Аспарухово”. 38-годишният юрист с инициали К.К. се скарал с 3-годишното дете и започнал да му отправя обидни думи, а после го бутнал на пясъка и то се разплакало. Действията му била забелязани от бащата на момченцето, който по това време бил в морето. Мъжът излязъл от водата, взел плажен чадър и подгонил с него виновника. Семейството на детето повикало полиция, която отвела юриста в местното районно управление. Там той продължил да буйства и да обижда униформените служители. Заради поведението му се наложило да бъде задържан за определено време. Срещу него е била образувана преписка по Указа за борба с дребното хулиганство, която прокуратурата внесла в Районния съд, а той наложи на адвоката глоба в размер на 100 лева.", "date": "2017.08.15", "title": "Глобиха варненски адвокат, обиждал дете на плажа, бащата го гони с чадър"}
{"url": "https://www.24chasa.bg/novini/article/6392007", "text": "Извън контрол е голям пожар, който бушува от неделя и изпепелява всичко в близост до крайбрежни селища около Атина, а на този фон тревога будят прогнозите на синоптиците за очаквано днес усилване на вятъра, съобщава БТА. Пламъците са обхванали селищата Каламос, Варнавас и Капандрити, които се намират в областта Атика. Положението там се оценява като драматично, след като жителите на трите населени места и децата от летен лагер бяха евакуирани. Досега са изгорели десетки хиляди декари гори и множество къщи. За щастие няма човешки жертви. Нови фронтове са се образували и на остров Закинтос в Йонийско море, където огънят не стихва от няколко дни и унищожава горска растителност. За днес гръцката Гражданска защита предупреждава за много висок риск от пожари в целия район на областта Атика, към която се числи и столицата Атина. Като най-рискови се сочат южната част на остров Евбея, Егейските острови и остров Крит. В страната вчера властите са регистрирали 91 пожара, като огнените фронтове все повече се множат. Борбата с тях по въздух се осъществята от шест самолета Канадер. Управляващите в Атина смятат, че пожарите са по организиран план, но от пожарната се разграничават от тези твърдения с мотива, че текат разследвания. Медиите обвързват тези умишлени палежи с намерения на определени среди да компрометират правителството и да предизвикат социално напрежение в страната.", "date": "2017.08.15", "title": "Извън контрол е голям пожар край Атина"}
{"url": "https://www.24chasa.bg/novini/article/6391750", "text": "За 17:00 ч утре е насрочено отваряне на офертите на участниците в обществената поръчка за изграждане на тол системата, съобщи по БНТ тази сутрин министърът на регионалното развитие и благоустройството Николай Нанков. „Надяваме се, че ще успеем да отворим офертите\", добави той. Това съобщиха от Министерството на регионалното развитие и благоустройството. До 200 млн. лв. ще бъде стойността за изграждането на тол системата, тъй като ако продължим и изпълним успешно обществената поръчка, цената ще падне. Такива са и разчетите при избор на алтернативния вариант за въвеждане на системата чрез държавно дружество, коментира министърът. Ако обструкциите с обществената поръчка продължат, ще въведем тол системата чрез държавна компания по метода на инхаус, на реципрочна стойност, каза още Николай Нанков. Ресурсът, който ще генерира тол системата, ще бъде изцяло за подобряване на пътната инфраструктура, изграждане на нови отсечки и съоръжения и повишаване на безопасността по републиканската пътна мрежа, напомни регионалният министър. Николай Нанков уточни, че след въвеждането на смесената система за таксуване за преминаване по пътищата от републиканската мрежа винетният модел за леките автомобили ще се запази под формата на електронна винетка, като цената няма да бъде повишавана. Той подчерта, че основният момент при тол системата е въвеждането на справедливост при преминаването по републиканските пътища. „В момента пътният сектор се издържа от леките автомобили. Повече от две трети от приходите в бюджета на АПИ на годишна база са от тях“, коментира министърът. Цената и пътищата, които ще бъдат обхванати от смесената система, ще бъдат определени на експертно ниво и ще се вземе политическо решение на етапа на внедряване на системата. Не повече от 50-55% от републиканската пътна мрежа ще попадне в обхвата на тол системата, подчерта Нанков. В него ще бъдат включени автомагистралите, първокласните и второкласните пътища, като по този начин в максимална степен ще бъде обхванат транзитния поток. Ценовият модел на база анализ за социална поносимост на услугата също ще бъде определен с решение на Министерския съвет. Ще бъдем гъвкави в ценообразуването, като едни пътища ще бъдат таксувани с една цена, други с по-висока, а в определени пикови часове тежкият трафик ще се таксува с по-висока ставка, подчерта министърът. Министър Нанков коментира и петте варианта за изграждането на АМ „Струма“ през Кресненското дефиле, като подчерта, че най-добър от гледна точка на безопасност, екологосъобразност, икономичност и изпълнимост като срокове е вариантът с изнасяне на трафика в посока София източно от дефилето. В Оценката за въздействие на околната среда вариантът е приоритетен, но трябва да минат обществените обсъждания, посочи министърът. Акцентът в инфраструктурната управленска програма е развитието на Северна България и изграждането на АМ „Хемус“, която е основен приоритет, подчерта Нанков. Министърът напомни, че е подписан договор на инженерниг за изграждането на 9 км от автомагистралата в участъка от Ябланица до разклона за Тетевен, като проектирането е със срок от шест месеца, след което ще започне реално строителство. В процес на обжалване е поръчката за изграждане на 16-километровия участък от п.в. Белокопитово до п.в. Буховци, като след процедурите ще стартира и изграждането. В процес на техническо проектиране са 50 км от п.в. Боаза до разклона за Ловеч и Плевен, като се очаква строителство да започне в началото на 2018 година. Отсечките трябва да бъдат реализирани до края на мандата, каза Нанков. Проектирането на останалите 170 км от АМ „Хемус“, която е една от основните предпоставки за икономическото и демографското развитие на Северна България, ще стартира в края на годината, съобщи регионалният министър и посочи, че се очаква АМ „Хемус“ да бъде изцяло изградена до седем – седем и половина години Имаме ангажимент до края на 2018 година да завършим ремонта на Аспаруховия мост, след което ще стартираме изграждането на втори мост над Варненското езеро, съобщи още регионалният министър. Във Варна днес министър Николай Нанков се включи в празника на града.", "date": "2017.08.15", "title": "Нанков: Утре се отварят офертите на участниците за толсистемата (Обновена)"}
{"url": "https://www.24chasa.bg/novini/article/6392038", "text": "МВР започва да раздава листовки на четири езика- български, турски, немски и английски - по граничните пунктове на шофьорите, влизащи в страната. В листовките са описани новите промени в Закона за движение по пътищата, както и глобите за водачите, които не ги спазват, предаде  . Основно листовките са насочени към чуждестранните водачи, които всяко лято минават през страната ни, обясниха от МВР. В брошурите има указания към чуждестранните водачи да закупуват винетни стикери, да карат с включени светлини, да използват предпазни колани, както и да спазват всички временни забрани и указания и разпореждания на МВР.", "date": "2017.08.15", "title": "МВР раздава листовки на 4 езика на влизащите в страната шофьори"}
{"url": "https://www.24chasa.bg/novini/article/6392028", "text": "Сръбските митничари на ГКПП Градина предотвратиха опит за внасяне на 350 бокса цигари в автомобил с български регистрационни номера, в който за Германия пътували седем български граждани, предаде Танюг, предаде БТА. Всички пътници заявили на митничарите, че нямат нищо за деклариране, но при проверка на автомобила мерцедес спринтър под пликовете с храна и лични вещи, както и под седалките били намерени 350 бокса цигари малборо с български акцизни марки. На следващия ден - 14 август митничарите спрели холандски гражданин от турски произход, при личния преглед на който митничарят открил под колана деветмилиметров пистолет берета, покрит с блузата и якето на холандския гражданин. В пистолета имало 15 патрона и още един пълнител с патрони е намерен в джоба на панталона му. Пътникът и конфискуваният пистолет са предадени на полицията.", "date": "2017.08.15", "title": "Сръбски митничари хванаха 7 българи превозвали 350 бокса цигари в кола"}
{"url": "https://www.24chasa.bg/novini/article/6392050", "text": "С обвинителен акт на Окръжната прокуратура в Шумен на съд е предаден 46-годишният Стефан Ст., който уби с нож съжителката си и наряза тялото ѝ с моторна резачка, за да прикрие престъплението си. Това съобщиха от пресцентъра на Апелативна прокуратура – Варна.  Първото съдебно заседание по зверското умишлено убийство, извършено с пет удара с нож в тялото на 49-годишната Галина Д., е насрочено за 30 август 2017 г. в Шуменския окръжен съд, пред който подсъдимият ще отговаря за престъпление по член 116, ал. 1, т. 9, във връзка с член 115 от Наказателния кодекс. Убийството на 49-годишната Галина е извършено в периода от 13 до 21 август 2016 г. в дома на подсъдимия Стефан на ул. „Червена стена“ в Шумен, който работел като майстор-железар. Сигнал за изчезналата жена подал нейният син от предишен брак. На 21 август 2016 г. при проверка в дома на подсъдимия полицейски служители открили и иззели останки от разчленен труп на жена в напреднал стадий на разложение. Убийството на Галина било извършено с пет прободно-порезни наранявания с нож. Двата смъртоносни удара в областта на шията прерязали сънна артерия. Смъртта на съжителката на Стефан Ст. настъпила от остра кръвозагуба вследствие на прерязването на магистрални кръвоносни съдове. След убийството подсъдимият намерил спестените от работа в Канада пари на съжителката си и с тях купил автомобил „Форд фокус“, с който да превози трупа на жертвата си. Плановете му се провалили, след като в деня на покупката на колата, Стефан катастрофирал. Разследването на убийството установило по категоричен начин, че подсъдимият закарал блъснатия автомобил на ремонт на 16 август 2016 г. Същия ден той закупил моторна резачка, за да разчлени тялото на Галина. За тленните останки купил и чували, в които да ги сложи и извози от дома си, тъй като времето било горещо и трупът на жертвата започнал да се разлага. От съвместното съжителство между подсъдимия и пострадалата жена двамата имали дъщеря. Животът в семейството бил драматичен. Често Стефан Ст. посягал на съжителката си Галина, както и на дъщеря им. След като отношенията станали нетърпими, пострадалата потърсила помощ в полицията. С решение на Шуменския районен съд Стефан бил отстранен от дома им и му била наложена забрана да го доближава за срок от 18 месеца. Със споразумение приключило и досъдебно производство за неизпълнение на съдебно решение за защита от домашно насилие. Дело срещу насилника било водено и за противозаконното лишаване от свобода на Галина и дъщеря им, след като при посещение на домашния им адрес полицейски служители заварили пострадалата закопчана с белезници за леглото. По същия начин Стефан връзвал и дъщеря си. То обаче прекратено, след като двете отказали да свидетелстват. 46-годишният Стефан Ст. е осъждан 7 пъти. Съдебнопсихиатричната експертиза по делото го определя като индиферентен към убийството, с липсващо емоционално съпреживяване и формално декларативна критичност. Цялото поведение на подсъдимия според съдебните психолози след тежкото умишлено деяние било насочено към прикриване на следите.", "date": "2017.08.15", "title": "Съдят мъж, убил и нарязал с моторна резачка 49-годишна жена"}
{"url": "https://www.24chasa.bg/novini/article/6392056", "text": "Цветан Цветанов публикува в личния си профил във фейсбук пост, свързан с големия православен празник Успение Богородично.  Ето и цялата публикация на Цветанов:  \"На днешния празник Голяма Богородица нека да не говорим за политика и разделение. Пожелавам на всички много здраве, щастие и благоденствие. Нека Богородица закриля страната и семействата ни!\"", "date": "2017.08.15", "title": "Цветанов: Нека на днешния празник не говорим за политика"}
{"url": "https://www.24chasa.bg/novini/article/6392073", "text": "Със сирени на линейки и едноминутно мълчание точно в 12 часа бе почетена паметта на всички загинали лекари, медицински сестри, полицаи, доброволци и граждани, загубили живота си, спасявайки нечии друг. В знак на почит към загиналите венец поднесоха здравният министър проф. Николай Петров, ръководството на Военномедицинска академия, представители на Министерство на отбраната, Министерство на вътрешните работи, Български червен кръст, КТ \"Подкрепа\", КНСБ, Български лекарски съюз и др. „Денят на спасението” е създаден през 2005 г. по инициатива на д-р Тотко Найденов, главен редактор на в. „Български лекар”, с подкрепата на Военномедицинска академия и със съдействието на Министерство на здравеопазването, Български лекарски съюз, Български червен кръст и синдикатите. Повод за него е историята на д-р Стефан Черкезов. На 15 август 1963 г. едва 26-годишен, той спасява 47 души като ги изнася от горящ автобус. На следващия ден умира от раните си. От 2004 г. на тази дата в много лечение заведения у нас неформално се отдава почит към д-р Черкезов и всички медици, загинали при изпълнение на служебния си дълг. От 20 декември 2012 г. честването на 15 август като „Ден на спасението” бе официализирано с решение на Министерски съвет. Така България стана единствената страна в ЕС, а вероятно и в света, която държавнически отбелязва паметта на своите сънародници, загинали при спасяване на хора в мирно време, отбеляза д-р Тотко Найденов. \"В момента имаме три екипа, които са на мисии зад граница. Двама лекари са в Афганистан, 7 в Мали и има един медицински съветник в Бостна и Херцеговина\", каза полк. проф. Венцислав Мутафчийски, изпълняващ длъжността директор на Военномедицинска академия. Известни са имената на над 130 лекари и 20 медицински сестри, загинали по време на работа, предимно след извършване на тежки среднощни операции, катастрофи с линейки, както и след заразяване болестите на свои пациенти. В списъците са и полицаи, минни спасители и обикновени граждани, изгубили живота си, спасявайки други хора.", "date": "2017.08.15", "title": "Днес почитаме паметта на загиналите лекари и медици"}
{"url": "https://www.24chasa.bg/novini/article/6392079", "text": "Британската полиция заяви, че е евакуирала за кратко станция \"Холборн\" на лондонското метро заради повреден влак след съобщения за дим на перона тази сутрин, предаде Ройтерс. Пожарната и полицията казаха, че са реагирали на съобщения за тревога за пожар и дим във вагон на метрото. Причината е била повреден влак, заяви транспортната полиция, цитира БТА. Пътничка е заснела как хората се евакуират от станцията. \"Имаше пушек в единия край на станцията, силен гръм и миризма\", написа тя в Туитър. Малко по-късно бе съобщено, че станцията отново е отворена.", "date": "2017.08.15", "title": "Евакуираха метростанция в Лондон заради повреден влак"}
{"url": "https://www.24chasa.bg/novini/article/6392084", "text": "Министърът на външните работи на Германия Зигмар Габриел разкритикува „непостижимо войнствената риторика“ на президента на САЩ Доналд Тръмп относно ситуацията около Севена Корея. „Такива конфликти започват със заявления и завършват с военни операции“, отбеляза Габриел в интервю за германската преса, цитирано от ТАСС и Фокус. „Целият свят е шокиран от това колко непредсказуема е станала политиката на САЩ“, подчерта той. „Сложно е да се разбере кой е главният там“. Министърът посочи, че докато държавният секретар на САЩ Рекс Тилърсън и Министърът на отбраната на страната Джеймс Матис считат за грешка евентуална военна намеса на САЩ, в обкръжението на Тръмп има лица, които „искат да подменят силата на закона, с правото на силния“. „Това е в противоречие с това, което до сега свързваше Запада – универсални ценности, като свобода, демокрация и право“, отбеляза външният министър на Германия. „Обстоятелството, че американците се разделят с тези ценности, отслабва Запада“, добави той.", "date": "2017.08.15", "title": "Зигмар Габриел: Светът е шокиран от непредсказуемата политика на САЩ"}
{"url": "https://www.24chasa.bg/novini/article/6392066", "text": "Министърът за председателството на ЕС Лиляна Павлова изказа в нейния личен профил във Фейсбук поздравления за големия християнски празник Успение Богородично. Павлова честити и празника на град Варна. Ето и цялото пожелание: \"Честито Успение Богородично! Честит Ден на Варна! Пожелавам здраве, успех и просперитет на жителите и гостите на град Варна, за да продължи устойчивото развитие на града и утвърждаването му на град с перспективи за младите хора!\"", "date": "2017.08.15", "title": "Павлова: Пожелавам здраве, успех и просперитет на жителите на Варна"}
{"url": "https://www.24chasa.bg/novini/article/6391989", "text": "Приблизително около 200 млн. бяха разходите, които са извършени без да бъдат проведени обществени поръчки при наличие на законови основания за това. Това каза министърът на енергетиката Теменужка Петкова на пресконференция за основните приоритетите от управленската програма на правителството в сектор „Енергетика“ за периода 2017-2020 година, в отговор на журналистически въпрос относно управлението на БСП в сектора и „Цанков камък“, предаде Агенция „Фокус“. „През 2012 година като директор на Агенцията за държавна и финансова инспекция извършихме поредица от проверки в НЕК, една от тях беше свързана с проекта „Цанков камък“ . Знам със сигурност, че договорът е сключен през 2003 година с австрийската кампания „Алпина“, не е проведена обществена поръчка, защото става въпрос за международно споразумение“, обясни тя. „Има важно „но“, което трябва да се знае - през 2005 година се подписва допълнение №3 и се извършват допълнителни разходи за изместване на пътя Девин-Михалково. Договорената цена за тези дейности е 41 млн. евро. Установихме, че при този тип действия е налице нарушение в законодателството относно обществените поръчки“, посочи Теменужка Петкова. „Прокуратурата ще каже кои са отговорните лица. В докладите ясно са посочени периоди, лица и действия“, заяви министърът. „Извършва се планов ремонт, свързан с коритото на река Гащня и ремонт, свързан със самия ВЕЦ, на повреда на геомембраната на язовира“, поясни Теменужка Петкова. „НЕК продължава да плаща заема за „Цанков камък“ към няколко банки, този заем ще бъде платен в края на 2019 година. НЕК инвестира около половин млрд. собствен ресурс. Целият негатив от този проект се поема от НЕК“, заяви енергийният министър. „Когато някой пита защо НЕК е в такова състояние, какво се е случило с българската енергетика и колко добре е била НЕК преди, а колко зле сега, трябва да се върнем назад във времето да видим кой какво е направил“, каза още Теменужка Петкова. Най-важният ни приоритет в сектора е гарантирането на енергийната сигурност на страната. Това каза министърът на енергетиката Теменужка Петкова. „Той ще се осъществи чрез продължаване на проучванията в дълбоко Черно море. В изключително напреднала фаза са проучванията на блок Хан Аспарух, очакваме съвсем скоро да бъден даден старт на втория проучвателен сондаж“, обясни тя. „Приоритетите ни до голяма степен продължават това, което успяхме да постигнем в сектора в рамките на предишния управленски мандат. Поехме сектора в изключително тежко финансово състояние, буквално във финансов колапс“, коментира Теменужка Петкова. „Успяхме с доста мерки, изключително голяма роля изигра и българският парламент, бяха направени важни промени в Закона за енергетиката, които позволиха секторът да бъде стабилизиран“, заяви тя. „В управленския си мандат ще надгражда това, което поставихме като основи в предишния управленски мандат“, обясни Теменужка Петкова. „Изключително важен елемент от енергийната сигурност на страната е изграждането на междусистемните връзки на България със съседните страни. Това са интерконекторите с Гърция, Сърбия, Турция и построената вече връзка с Румъния“, посочи министърът. „Без изграждането на липсващата инфраструктура няма как да гарантираме възможност за диверсификация на източниците и маршрутите за доставка на природен газ, няма как да се гарантира и енергийната ни сигурност“, каза още Теменужка Петкова.", "date": "2017.08.15", "title": "Теменужка Петкова: 200 млн. са разходите по „Цанков камък“ без обществени поръчки (Обновена)"}
{"url": "https://www.24chasa.bg/novini/article/6391951", "text": "                                                                                                                                                                                                                                                                                                                      ", "date": "2017.08.15", "title": "Варна Рестарт - изтегли от тук безплатно приложението"}
{"url": "https://www.24chasa.bg/novini/article/6391956", "text": "Апелативен съд – Пловдив потвърди Определението на Окръжен съд – Пазарджик от 2 август, с което е оставена без уважение молбата на Ахмед Муса Ахмед за замяна на мярката му „задържане под стража“ с по-лека такава, съобщи наблюдаващият прокурор по делото, предаде \"Фокус\". В мотивите си съдът посочва, че от последното искане за изменение на мярката на Ахмед Муса няма нови обстоятелства, които да разколебаят съществуването на опасността, подсъдимият да се укрие или извърши престъпление, отчитайки предходното осъждане на Ахмед през 2003 г., висящото наказателно производство срещу него за подобни престъпления пред Апелативен съд - Пловдив, честите му пътувания зад граница и близки контакти с лица от чужбина. „През изминалите от тогава близо два месеца, отново липсват нови обстоятелства, които да налагат изменение на мярката за неотклонение „задържане под стража“ спрямо подсъдимия в по-лека“ се посочва още в мотивите на съда. Определението на Апелативен съд – Пловдив е окончателно. Ахмед Муса е единственият от 14-те обвиняеми за разпространение идеите на ИДИЛ, който е с мярка задържане под стража, останалите са с по-леки мерки за неотклонение.", "date": "2017.08.15", "title": "Съдът в Пловдив потвърди оставането на Ахмед Муса в ареста"}
{"url": "https://www.24chasa.bg/novini/article/6391964", "text": "Тайгър Уудс е бил под въздействието на 5 различни лекарства, когато бе арестуван заспал в автомобила си на магистралата през май. Според токсикологичния доклад в урината на голф звездата имало микс от силни обезболяващи, сънотворни и антидепресанти. Установено е и наличие на веществото THC - химически компонент на марихуаната, предаде ", "date": "2017.08.15", "title": "Тайгър Уудс шофирал с 5 вида лекарства в кръвта"}
{"url": "https://www.24chasa.bg/novini/article/6391748", "text": "Над 300 сухи и опасни дървета от общински терени са били премахнати в София за 2 седмици, каза пред Би Ти Ви столичната кметица Йорданка Фандъкова. Акцията е възложена лично от нея и е обхваща улици и булеварди, както и пространства около детски градини и училища. Целта е да се пресече възможността от инциденти с паднали дървета заради лошо време. В отговор на зрителски въпрос Фандъкова увери, че предстои цялостно изграждане на 2 улици в кв. „Модерно предградие“. От м.г. е започнала програма за асфалтиране на квартални улици. „Преди няколко седмици в София тръгнаха 60 нови газови автобуси“, каза кметицата. Добави, че тече процедура за закупуване на 120 газови автобуса, а следващата година се очаквало и покупка на електробуси.", "date": "2017.08.15", "title": "Над 300 опасни дървета махнати в София за 2 седмици"}
{"url": "https://www.24chasa.bg/novini/article/6391755", "text": "Марката СДС е запорирана заради неплатени сметки от адвоката Диньо Бозаджиев, съобщи  . Това е спор между търговци, а не за политическа акция, обясни той. Ставало въпрос за търговска сделка - Бозаджиев предоставил на синята партията адвокатските си услуги, а му била изплатена много малка част от разписания в договора хонорар. Затова той си търси останалата сума по съдебен ред. Бозаджиев е представлявал СДС пред различни съдилища, най-вече ВКС, за няколко месеца през 2013 г. Делата му били над 30, а повечето от тях били по повод обжалване на решения на ЦИК, както и за неплатени задължения към \"Топлофикация\". Адвокатът отказа да назове конкретна сума, но обясни, че е 5-цифрено число. Парите не са нито много, нито малко, но не са платени своевременно и сега са 3 пъти повече и заради съдебните разходи, обясни той. В момента синята партия е пазач на марката и символа на СДС, но не трябва да го ползва, обясни Бозаджиев, който призна, че не е гласувал за сините. Когато съдията остойности марката и я пусне за продажба, СДС ще я загуби, допълни той.", "date": "2017.08.15", "title": "Марката СДС - под запор (Видео)"}
{"url": "https://www.24chasa.bg/novini/article/6391760", "text": "Полша вече е \"центърът на тежестта\" на американските войски в Европа, заяви във Варшава високопоставен американски военен, цитиран от БТА.  Генерал Бен Ходжис, командващ американските сухопътни сили в Европа каза в полската столица, че страната \"се е превърнала за Съединените щати в центъра на тежестта за всичко, което правим в областта на възпирането\". САЩ са разположили войници на източния фланг на НАТО срещу Русия, отбелязва Франс прес. \"Стотици американски военни тренират всеки денЕ на различни места в цяла Полша заради толкова важното й местоположение\", каза генерал Ходжис. Той увери, че страната играе \"лидерска роля\" в НАТО. През май американската армия създаде нов щаб в Полша, който отговаря за около 6-те хиляди нейни войници, участващи от началото на годината в операции на Алианса и САЩ в Източна Европа, припомня Франс прес. Това разгръщане, едно от най-големите за американските въоръжени сили в Европа след края на Студената война, има за цел да успокои съюзниците в най-източната част на континента, които се безпокоят от честите руски военни маневри близо до техните граници и от конфликта в Украйна.", "date": "2017.08.15", "title": "Американски военен: Полша е \"центърът на тежестта\" на войските на САЩ в Европа"}
{"url": "https://www.24chasa.bg/novini/article/6391762", "text": "Трима души са загинали, а 28 са ранени при 25 пътнотранспортни произшествия през изминалото денонощие, съобщиха от МВР. За живота на един от ранените има опасност. В София са станали 1 тежко и 111 леки ПТП, един човек е ранен.                                                                                                                                                                                                                                                                                                                       ", "date": "2017.08.15", "title": "Трима души са загинали при катастрофи през изминалото денонощие"}
{"url": "https://www.24chasa.bg/novini/article/6391766", "text": "Министърът на отбраната на САЩ Джеймс Матис предупреди, че американските въоръжени сили ще бъдат готови да прихванат всяка севернокорейска ракета, която лети към Гуам, предава Ройтерс, цитирана от Фокус. Матис добави, че ако Северна Корея изстреля ракета към територии на САЩ, може да има война. Междувременно севернокорейският диктатор Ким Чен Ун заяви, че армията на КНДР трябва да е в бойна готовност непрекъснато. Ким Чен Ун е получил доклад от армията си относно плановете за удар срещу Гуам. Севернокорейската държавна информационна агенция съобщава, че лидерът на страната ще следи внимателно действията на САЩ. „САЩ, които първи докараха многобройно стратегическо ядрено въоръжение близо до нас, трябва да направят правилното решение и да покажат с действия, че искат да намалят напрежението на Корейския полуостров, за да се избегне опасен военен сблъсък“, е заявил севернокорейският лидер. Междувременно европейският първи дипломат Федерика Могерини заяви, че ЕС ще засили дипломатическите си усилия към Северна Корея, САЩ, Южна Корея, Китай, Русия и Япония. Могерини призова Северна Корея „да се въздържа от още провокативни действия, които могат да увеличат регионалното и глобално напрежение“.", "date": "2017.08.15", "title": "Джеймс Матис: Ще прихванем всяка една севернокорейска ракета"}
{"url": "https://www.24chasa.bg/novini/article/6391763", "text": "Медът у нас поскъпва с 20% заради високата смъртност при пчелите, която достига 60 и дори 100% тази година. Според пчеларите около 1/3 от продуктите на пазара нямат необходимите качества, защото се смесват с украински и китайски мед. Пред   председателят на Федерацията на пчеларите Николай Куманов даде съвети как да разпознаваме, доколкото е възможно, истинския мед. Той каза, че цената на меда ще скочи с 1-2 лв. На едро цената не се е променила. Спадът на цената на едро е заради внос на безмитен китайски и украински мед с много по-лоши показатели. Български, румънски и сръбския мед са най-качествени от целия свят. Много често овкусяват с наш мед китайски или местен мед.", "date": "2017.08.15", "title": "Медът поскъпва с 20% заради висока смъртност при пчелите"}
{"url": "https://www.24chasa.bg/novini/article/6391774", "text": "Северна Корея даде да се разбере днес, че сега не е подходящият момент да се обсъжда въпросът за държаните от нея граждани на САЩ, предаде Ройтерс, цитирана от БТА. Севернокорейската държавна медия цитира говорител на министерството на външните работи. Той коментира медийни съобщения от уикенда, че САЩ от няколко месеца разговарят с КНДР по необявен дипломатически канал, по-конкретно - за американците, задържани в изолираната страна. Миналата седмица Северна Корея освободи канадски пастор по хуманитарни причини. Тя продължава да държи трима американци по различни обвинения. Новото севернокорейско изявление дойде на фона на напрежението между Вашингтон и Пхенян. То бе предизвикано от севернокорейските ракетни опити в последно време и войнствените коментари на Пхенян и президента на САЩ Доналд Тръмп. Днес Северна Корея обяви, че е готова с план за нанасяне на ракетни удари по района на американския остров Гуам, но и двете страни показаха, че искат да избегнат задълбочаване на кризата, отбелязва Асошиейтед прес.", "date": "2017.08.15", "title": "Северна Корея: Няма да коментираме темата за задържаните от нас американци"}
{"url": "https://www.24chasa.bg/novini/article/6391775", "text": "Прокуратурата на Германия образува следствие срещу трима агенти на швейцарското разузнаване по подозрение, че са шпионирали как германските власти ловуват данъчни измами, в случай, който обтегна отношенията между двете страни, пише Luxemburger Post, предаде \"Фокус\". Разследването е свързано с арестуван през април швейцарец, идентифициран като Даниел М, на 54 години, който е обвинен в шпионаж над германски финансови инспектори, в периода от 2012 г насам. Федералният прокурор, на който е разпределено делото, е отказал да коментира.", "date": "2017.08.15", "title": "Германия съди швейцарски шпиони"}
{"url": "https://www.24chasa.bg/novini/article/6391817", "text": ", беше оперирана в Клиниката по ортпопедия и травматология на УМБАЛ \"Св. Анна\" - София, съобщиха от пресцентъра на лечебното заведение. Операцията е успешна, сподели проф. Стефан Станчев началник на клиниката. Пациентката е изписана.", "date": "2017.08.15", "title": "Французойката, пострадала при поход в Пирин, вече е изписана от болницата"}
{"url": "https://www.24chasa.bg/novini/article/6391831", "text": "Млад мъж на 23 години е пострадал при сбиване в Студентски град, предаде  Около 6 часа тази сутрин, младият мъж е бил приет в Спешното отделение на УМБАЛ \"Св. Анна\" - София АД. Пострадалият е със счупена долна челюст и разкъсно-контузни рани. От лечебното заведение съобщават, че няма пряка опасност за живота му. Причината за сбиването се изяснява. По случая работи и полицията. ", "date": "2017.08.15", "title": "23-годишно момче в болница след сбиване в Студентски град"}
{"url": "https://www.24chasa.bg/novini/article/6391840", "text": "По искане на Окръжна прокуратура – Бургас съдът задържа под стража унгарския гражданин Золтан А. (на 49г. от гр. Будапеща). Това съобщиха от пресцентъра на Окръжна прокуратура -Бургас, предаде \"Фокус\". Унгарските власти са издали Европейска заповед за арест на мъжа на 20.06.2008 г. Золтан А. е задържан от служителите на реда на 10.08.2017г. в гр. Несебър. В Р Унгария той е обвинен в престъпления с предмет финансови и данъчни измами, пране на пари и фалшифициране на документи, които според унгарското законодателство, са наказуеми с „доживотен затвор“. Определението на Окръжен съд – Бургас подлежи на обжалване пред Апелативния съд в града.", "date": "2017.08.15", "title": "Задържаха унгарец в Бургас, обвинен за извършване на измами в родината си"}
{"url": "https://www.24chasa.bg/novini/article/6391839", "text": "Каскадьорка загина на снимачната площадка на филма \"Дедпул 2\" в канадския град Ванкувър, изпълнявайки номер на мотор, съобщиха световните информационни агенции, цитирани от БТА.  Полицията във Ванкувър потвърди инцидента. Свидетели на драмата, цитирани от в. \"Ванкувър Сън\", разказаха, че младата каскадьорка загубила контрол над мотора си, който се качил на тротоара и се блъснал във витрина на първия етаж на кулата \"Шоу тауър\" в центъра на града. Младата каскадьорка е дублирала актрисата Зази Бийтс, която изпълнява ролята на Домино. Звездата на филма Райън Рейнолдс каза, че актьорите и целият екип са \"съкрушени, шокирани и съсипани\" от смъртта на колежката си. Филмът \"Дедпул\" излезе по екраните през февруари 2016 г. и постави рекорд по приходи със 783 милиона щатски долара в световния бокс-офис, при бюджет 58 милиона. Той получи номинации за наградите \"Златен глобус\" и наградите на гилдиите на режисьорите и на сценаристите. Снимките на продължението му започнаха през юни във Ванкувър.", "date": "2017.08.15", "title": "Каскадьорка загина на снимачната площадка на филма \"Дедпул 2\""}
{"url": "https://www.24chasa.bg/novini/article/6391850", "text": "Иран може много бързо да се оттегли от ядреното споразумение с великите сили, ако САЩ продължат с политиката на \"санкции и принуда\", заплаши днес иранският президент Хасан Рохани, цитиран от Франс прес и БТА. Сключеното през юли 2015 г. от Техеран и великите сили ядрено споразумение предвижда Иран да използва ядрената си програма само за мирни цели срещу постепенно вдигане на международните санкции. \"Неуспехът с използването на санкциите и принудата отведе предишните им администрации до масата за преговори\", заяви Рохани в реч пред парламента, излъчена по телевизията. \"Но ако те искат да се върнат към тези методи, със сигурност и в много кратък срок - не след седмици или месеци, а до дни или часове - ние ще се върнем към положението (отпреди споразумението, бел. АФП) по много по-категоричен начин\", каза той. Американският лидер Доналд Тръмп доказа на света, че \"не е добър партньор\", заяви още преизбраният наскоро ирански президент. \"През последните месеци светът видя как САЩ, освен че постоянно нарушаваха обещанията си, засягащи ядреното споразумение, неведнъж пренебрегваха международни споразумения и показаха на съюзниците си, че не са добър партньор\", подчерта Рохани. В средата на юли американската администрация наложи нови правни и финансови санкции на ирански лица и организации, свързани с програмата за балистични ракети, забранена с резолюция на ООН, и с Корпуса на гвардейците на ислямската революция. В края на миналия месец Конгресът на САЩ гласува санкции срещу Иран, обвинявайки го, че развива балистичната си програма, нарушава човешките права и подкрепя групировки като ливанската Хизбула, смятани за терористи от Вашингтон, припомня АФП.", "date": "2017.08.15", "title": "Иран: Може да се оттеглим от ядреното споразумение, ако САЩ продължат със санкциите"}
{"url": "https://www.24chasa.bg/novini/article/6391873", "text": "Президентът на Русия Владимир Путин е изпратил поздравителна телеграма на президента на Индия Пранаб Мукерджи и министър-председателя Нарендра Моди по случай седемдесетата годишнина от независимостта на страната, съобщи ТАСС, цитирана от Фокус. В телеграмата Путин е оценил високо успехите на Индия в икономическата, социалната и други сфери и е отбелязал, че Индия има заслужен авторитет сред страните на международната арена. „Руско-индийските връзки винаги са се строили на основата на принципите на приятелството и взаимното уважение. Натрупан е голям опит от плодотворно двустранно сътрудничество по всички направления,включително в координацията на усилията за решението на важни задачи от регионалния и глобалния дневен ред“, е подчертал руският президент.", "date": "2017.08.15", "title": "Путин: Русия ще развива привилегированото партньорство с Индия"}
{"url": "https://www.24chasa.bg/novini/article/6391832", "text": "Лидерът на БСП завежда дела на всички, обвързали името й с проекта \"Цанков камък\". Това съобщават от пресцентъра на БСП. Ето цялата позиция на Корнелия Нинова: В последните дни министър-председателят Борисов и депутати от ГЕРБ, в опити да заглушат корупционни скандали в управлението на суджука, твърдят, че проектът \"Цанков камък\" е стартирал, докато съм била зам.-министър и, че съм обвързана с него. И двете са лъжа. Проектът стартира в правителството на Симеон Сакскобурготски през 2001г. и нямам никакво отношение към него, дори и като зам.-министър в друго правителство от 2005 до 2007г. Личните нападки към мен нямат никакво значение, но имат значение членовете и симпатизантите на БСП и онези 1 милион българи, които ни подкрепиха на изборите. Заради тези хора и заради истината предприемам следното: 1. Депозирам до главния прокурор писмо, в което питам - при извършените разследвания от страна на прокуратурата в предишни години и в направените експертизи, разпити на свидетели и проверка на документи, фигурира ли по какъвто и да е повод и в каквото и да е качество моето име. 2. Завеждам дела на всички, които в последните дни обвързваха името ми с този проект и правеха внушения, че съм корумпирана - така, както на 23.05.2017 г. заведох дело на лицето Бойко Методиев Борисов за твърдението му, че съм била член на СДС и за това, че ме нарече \"г-жа Лъжа\". Както той, така и всички, които сега ме обвързват с проекта \"Цанков камък\", ще отговарят в съда, където ще трябва да доказват несъществуващи факти. 3. Изпращам писмо до посланика на Австрия в България, като го моля той да информира австрийското правителство и австрийската прокуратура за това, че българският премиер Борисов определя проекта \"Цанков камък\" като корупционен. По този начин той въвлича държавата Австрия в корупционен скандал. Както е известно този проект е в изпълнение на договор между България и Австрия, която участва във финансирането. През 2004 г. е сключено споразумение с \"Verbundplan\" GmbH за изготвяне на работен проект и упражняване на авторски надзор по време на строителството. Самото строителство е изпълнено от консорциум от 3 австрийски фирми: \" Аlpine\", \"Vatech hydro\" и \"Verbundplan\". Моля австрийската страна да провери твърдението на българския министър-председател и да се произнесе - участвали ли са австрийски фирми в корупционни сделки в България и с кои български политици. Ние от БСП се обявихме за борба с паралелната държава и настояваме за пълната истина по този проект. Вярваме, че тя може да победи паралелната държава, която днес прикрива кражбите си с манипулации и лъжи.", "date": "2017.08.15", "title": "Нинова ще съди всички, които я замесват с \"Цанков камък\""}
{"url": "https://www.24chasa.bg/novini/article/6391859", "text": "5000 лева са били преведени от банковата сметка на фирма в Златоград без знанието и съгласието на собственика й, съобщиха от полицията в Смолян. Според подадената жалба от 68-годишния собственик на фирмата парите са били източени в понеделник в 13.00 часа. След кражбата той е информирал МВР. Работата по случая продължава и от полицията отказват повече подробности на този етап.", "date": "2017.08.15", "title": "5000 лева били източени чрез интернет от фирма в Златоград"}
{"url": "https://www.24chasa.bg/novini/article/6391416", "text": "Пиян и надрусан 31-годишен рецидивист посред нощ връхлетя с брадва върху младежи в столичния кв. “Младост 1” и опита да ги ограби. Един е ранен, но опасност за живота му няма. Към полунощ компания от младежи се прибирала от квартално заведение. Внезапно между блоковете момчетата били пресрещнати от Филип Дочев. Той се насочил към едно от тях, на 17 г., и изненадващо го ударил с брадвата по главата. Целта била да му прибере портмонето, разказа полицай. Минувачи видели нападението, Дочев се уплашил от тях и хукнал да бяга. Приятелите на жертвата веднага се обадили на тел. 112. Линейка откарала пострадалия в болница. Там медици го прегледали и превързали, а после го пуснали за домашно лечение. Столичните криминалисти отцепили района и за минути заловили рецидивиста. Пред тях той отказал да говори за случилото се. Бил неадекватен, казаха от МВР. Според разследващите Дочев и момчетата не са се познавали. Грабежът бил избегнат заради появилите си свидетели, потвърдиха криминалисти. Дочев е обвинен за нанасяне на лека телесна повреда по хулигански подбуди и е задържан за 72 ч от прокурор. Той е стар познайник на МВР. Има няколко присъди за грабежи, побои и наркотици. Говорителят на Софийската районна прокуратура Виолета Желева каза пред “24 часа”, че в четвъртък колегите ѝ ще поискат за Дочев постоянен арест от съда. ", "date": "2017.08.15", "title": "Дрогиран вилнее с брадва в “Младост”, напада младежи (Обзор)"}
{"url": "https://www.24chasa.bg/novini/article/6391323", "text": "Най-малко 18 души бяха убити, а 10 - ранени, при атака срещу турски ресторант в столицата на Буркина Фасо в неделя вечерта. Двамата нападатели са ликвидирани. Сред жертвите на атаката в Уагадугу има поне един французин и един турчин, съобщи Ройтерс. В социалните мрежи се твърди, че сред убитите има граждани на САЩ, Канада и Украйна. Местните власти определиха нападението за атентат. До ранни зори се чуваха изстрели от хотел “Бравия” и турския ресторант “Азиз Истанбул”, разказват очевидци. Сервитьор разказа, че към 21,30 ч въоръжени мъже слезли от автомобил и открили огън по клиентите, седнали отвън. Президентът на Буркина Фасо Рок Марк Кристиан Каборе осъди “подлия атентат” и заяви, че страната му ще продължи да се бори с тероризма. Френският държавен глава Еманюел Макрон също заклейми атаката и даде висока оценка на “ефективната мобилизация” на силите за сигурност.", "date": "2017.08.15", "title": "18 убити в ресторант в Буркина Фасо (Обзор)"}
{"url": "https://www.24chasa.bg/novini/article/6389684", "text": "Собственикът на “Северстал” Алексей Мордашов е най-богатият руснак, обяви сп. “Форбс” миналата седмица. В момента неговото състояние е 16,8 млрд. долара. Той успя да надмине досегашния лидер Леонид Михелсон, който притежава 16,2 млрд. долара. Според финансовото издание обаче лидерството на Мордашов не се дължи на поскъпване на активите му, а на падането на акциите на компанията “Новатек” на Михелсон. В сравнение с миналогодишната класация Мордашов е прибавил “едва” 63 млн. към богатството си Роденият на 26 октомври 1965 г. в град Череповец предприемач е типичен пример за скромно момче от провинцията, което когато се озовава на точното място в точното време. Баща му бил металург в същото предприятие, на което години по-късно собственик става синът. В Череповецкия металургичен комбинат (ЧМК) работела и майката на Алексей. Повечето роднини по бащина линия, включително двамата му братя, си изкарвали прехраната с древен занаят - създаване на съдове, играчки и сувенири от дърво. През 1982 г. Алексей Мордашов става студент в Ленинградския инженерно-икономически институт, където негов преподавател е Анатолий Чубайс. Вицепремиер по времето на Елцин, Чубайс създава приватизационна програма, по силата на която 127 000 държавни предприятия са приватизирани до 1997 г. Студентът слуша внимателно и трупа опит за бъдещите си приватизационни схеми. Младият Мордашов още тогава правел силно впечатление, защото бил не просто отличник, а носител на Ленинска стипендия, комсомолски активист, член на КПСС, интелигентен и много добре възпитан. Когато през 1988 г. завършил университета, Мордашов се върнал в родния си град и започнал работа в предприятието, на което баща му и други членове на семейството отдали целия си живот. Тръгва от старши икономист, но бързо се придвижва по кариерната стълбица. През 1990 г. бъдещият олигарх дори успява да замине на стаж в Австрия, в град Линц, в стоманолеярното предприятие “Фьосталпине”. Скоро след завръщането си в Русия той е назначен за икономически и финансов директор на ЧМК. Тогавашният генерален директор Юрий Липухин успял да отстои решението си въпреки неодобрението на работниците в комбината. Именно по това време започва приватизацията в Русия. По поръчка на директора младият икономист се заел да смени собствеността на комбината. Мордашов не пропуска златната възможност и чрез различни хватки успява да стане едноличен собственик на огромното предприятие. Той създава компанията “Северстал инвест”, 86% от акциите от която му принадлежат лично и която и акциите на завода. Парите за това били осигурявани от препродажбата на метала на Запад, купуван от комбината за жълти стотинки. За да направят работниците по-сговорчиви при продажбата на ваучерите им, работодателите не им плащали заплати по половин година, разказват руски медии. В крайна сметка Мордашов става собственик на 83% от комбината. Самият той признава по-късно, че за да се пребори с огромните апетити към предприятието, което се преименува на “Северстал”, му се наложило да изостави скромността и любезността и Вежливото момче се превръща в железния крал сред олигарсите. Докато трупа активи, Мордашов не престава да учи. През 2001 г. става магистър по бизнесадминистрация от университета в Нюкасъл. Междувременно забогателият руснак започва да купува медии, автомобилни и застрахователни компании, става собственик и на активи в чужбина. Днес той владее машиностроителния комбинат “Силови машини”, съсобственик е на златодобивната компания “Норд голд” и на лидера в дървообработването - холдинга СВЕЗА. Притежава акции от най-големия туроператор в Европа TUI и от банка “Русия”. За първи път бъдещият милиардер се жени, когато е едва 19-годишен студент във втори курс. Избраницата му е 3 години по-голямата от него петокурсничка Елена от Иркутск. Ранната сватба била свързана с това, че Новината докарала до шок майката на младежа. Но когато се родил синът му Иля през 1985 г., отношенията със снахата се нормализирали. За сметка на това в самото семейство нещата започнали да стават все по-сложни. С идването на големите пари Алексей все по-рядко се задържал вкъщи, започнали и изневерите. Освен че вече имал много пари, със своите 182 см, спортно телосложение и светли очи предприемачът минавал за голям хубавец. През 1996 г. първият брак на олигарха се разпада. При развода Мордашов оставя на съпругата си апартамент в родния си град, кола, издръжка от 1000 долара месечно и 6000 долара годишно за нужди, свързани с лечението на болнавия Иля. По-късно, през 2002 г., Елена опитва чрез съда да получи 20 млн. долара от капиталите на бившия си съпруг, но безрезултатно. Твърди се, че впоследствие богаташът увеличил издръжката на сина си, но Иля не искал да има нищо общо с него и - Новицкая. Втората съпруга на Мордашов също се казва Елена. Родена през 1971 г., тя работела като икономист в “Северстал”. Любовта им започва още преди младият финансов директор на комбината да се е развел. От новата си съпруга олигархът има двама синове - Кирил, роден през 1999 г., и Никита, роден през 2000 г. През 2015 г. сп. “Форбс” съобщава, че Мордашов има нова спътница в живота, наречена Лариса, но информацията не е потвърдена официално . И други източници обаче посочват, че производителят на стомана има вече 6 деца. През 2011 г. олигархът е поканен в клуба на Билдербергите - една от най-влиятелните световни организации, включваща представители на политиката, едрия бизнес, медиите. През 2012 г. той става първият руснак, който влиза в Световната асоциация на стоманата. Избран е и за ръководител на консорциума “Руска стомана”, който обединява “Северстал”, “Евраз”, “Мечел”, Новолипецкия-Магнитогорски металургичен комбинат. Милиардерът е също член на Комисията за присъединяване на Русия към Световната търговска организация и за реформиране на руската митническа политика. ", "date": "2017.08.15", "title": "Алексей Мордашов - железният крал сред олигарсите"}
{"url": "https://www.24chasa.bg/novini/article/6389716", "text": "Безплатен публичен интернет във всички населени места в България – това може да стане възможно благодарение на европейската програма WiFi4EU. Всяка община ще може да кандидатства, за да изгради мрежа за безплатен достъп до световната мрежа на места, където има обществен живот – паркове, градини, библиотеки, читалища, автогари, жп гари. Програмата ще бъде финансирана по инициативата за свързаност на Европа. Одобрените общини ще получат ваучери на стойност 20 000 евро. Идеята за програмата WiFi4EU до голяма степен се ражда в България. Още през 2011 г. тя бе лансирана чрез в. “24 часа” от Соломон Паси - президент на Атлантическия клуб в България и бивш външен министър, и съпругата му Гергана Паси - президент на “ПанЕвропа-България” и бивш министър по европейските въпроси. Тогава във вестника излезе статия под заглавие “ЕС – WiFi рай”. Тя представляваше отворено писмо, което семейство Паси тогава изпрати до трима от тогавашните еврокомисари – Нели Крус, Вивиан Рединг и Джон Дали. Сега вече инициативата е на път да стартира с конкретни проектни реализации. Първият етап на конкурса ще бъде обявен до края на 2017 г., най-късно в началото на 2018,г., заяви Христо Христов, директор на дирекция “Информационни технологии” към Министерството на транспорта, информационните съобщения и съобщенията. Първоначално се отпускат 20 млн. евро от целия ресурс на проекта, който възлиза на 120 млн. евро. Той е предвиден до 2020 г. Дотогава ще протекат общо 5 конкурса. В първия участие ще могат да взимат единствено общини или общински структури. Следващите конкурси ше бъдат отворени и за други публични институции. Една община обаче ще може да кандидатства само с един проект в рамките на всички 5 конкурса. Затова Министерството на транспорта, информационните съобщения и съобщенията провежда предварителна информационна среща за желаещите да се включат общини на 22 август в Дома на Европа в София. Желанието на министерството е проектът да постигне възможно най-добър резултат за страната ни. Имаме много добри шансове, стига кметовете да са достатъчно мотивирани и активни, казва Христов. Именно затова още този месец се организира информационно събитие, което да подготви общините максимално. Това ще им даде шанса да кандидатстват при равностойни условия с другите държави, тъй като в Европейската комисия финансирането на повечето инициативи се осъществява на принципа пръв-кандидатствал, пръв-получил. Този път обаче България заедно с още няколко страни е успяла да наложи по-балансиран подход за финансиране Благодарение на нашите усилия всяка държава ще получи по минимум 10 ваучера в рамките на всеки един конкурс. Размерът на финансирането също е ограничен така, че една страна да не може да получи повече от 15% от финансовия ресурс. Добре е общините да разработват проектите си заедно с конкретен оператор, съветва Христо Христов. За да могат да се координират по-лесно помежду си, и общините, и операторите ще имат възможността да се регистрират в специализиран сайт, който ще бъде пуснат от ЕК съвсем скоро. Така общините ще могат да се ориентират кой оператор в кой район има интерес и възможност да оперира. На най-добрите проекти ще бъде връчен ваучер, който ще покрие 100% от капиталовите разходи по изграждането на WiFi зоните От своя страна общината ще има ангажимента в рамките на три години да поддържа функционирането на тези зони. С проекти ще могат да кандидатстват абсолютно всички общини. С обявяването на конкурса ще станат ясни и конкретните условия от страна на ЕК, които ще са насочени към предотвратяване на спекулации от страна на участниците и осъществяването на свързаност, отговаряща на съвременните условия. Създаването на WiFi зоните по инициативата WiFi4EU до голяма степен представлява надграждане на вече изградени високоскоростни широколентови мрежи. Но е възможно създаването на нови зони и на места, където досега няма обществен или частен WiFi. За да стане това по-лесно, министерството работи по осъществяването на още един проект по европейска директива – електронна платформа “Единна информационна точка”. Той се финансира от Оперативна програма “Добро управление”. Кметовете на общините ще имат възможност да се запознаят подробно и с него, и с ангажиментите си относно осъщестествяването му на информационна среща на 22 август. Целта на този проект е цялата информация за налична инфраструктура на всички мрежи – на електронно-съобщителните оператори, както и на мрежовите оператори, предлагащи обществено значими услуги, да бъде събрана в единна база данни. Създадената платформа ще свърже чрез програмен интерфейс всички общински администрации и всички оператори, като те ще могат да подават в нея пространствено базирана информация, да я коригират и актуализират. Така всеки един нов потенциален инвеститор, който има желание да изгради комуникационна инфраструктура, ще може да добие представа каква налична има в даден регион и ще има възможността да я използва. По този начин ще се избегнат строителни дейности като прокопаване на канали, полагане на тръби или на шахти, които представляват около 80% от инвестиционните разходи. Очакванията са това да редуцира средствата, необходими за изграждане на инфраструктура, поне наполовина. Освен това платформата ще предлага 5 електронни информационни услуги, които ще ориентират инвеститорите подробно за хода на процеса, както и за необходимата им документация. Предвижда се общата база данни да обедини информацията за инфраструктурата от кадастъра, областните и общинските администрации, НКЖИ, пристанищната администрация и мрежови оператори. Водят се преговори за присъединяване и на други системи. Работи се и по изграждането на електронно-съобщителна мрежа и в общините, в които такава липсва. Бенефициент по тази програма, финансирана по Програмата за развитие на селските райони, е Държавната агенция за електронно управление. Целевата група обхваща единствено малките общини – с до 30 хил. души. Изграждането на новите мрежи ще се случва едновременно с реконструкция на пътища втора и трета категория, ако такава е заложена по същата програма. Това ще позволи повече общински центрове и институции - най-вече училища и здравни заведения, да получат достъп до WiFi.", "date": "2017.08.15", "title": "По 20 000 евро на община, за да пусне безплатен интернет"}
{"url": "https://www.24chasa.bg/novini/article/6391694", "text": "Убити са петима малийски охранители, полицейски офицер и цивилен. Един охранител и шестима души от мироопазващите сили на ООН са ранени при нападението, посочва ДПА, предаде БТА. Според Франс прес единият убит е от сините каски. Шестимата нападатели са убити от силите за бързо реагиране и хеликоптер, изпратени от ООН на мястото на нападението. Това е втората атака, извършена вчера срещу мироопазващите сили на ООН в Мали. Четирима души, включително двама нападатели, бяха убити в нападение в ранните часове вчера срещу база на ООН в Дуенца, в областта Мопти. \"Нямам достатъчно силни думи, за да осъдя този подъл и малодушен акт, извършен часове след терористичната атака в Дуенца\", каза командващият на силите на ООН Махамат Анадиф. Тези отблъскващи престъпления няма да отслабят решителността на мисията на ООН да изпълни мандата си, добави той и призова правителството на Мали да съдейства на ООН, за да бъдат изправени виновните пред съда. Нападенията бяха извършени преди насроченото за днес заседание на Съвета за сигурност за мира и сигурността в Африка, отбелязва АФП.", "date": "2017.08.15", "title": "15 убити при атака на ООН в Тимбукту"}
{"url": "https://www.24chasa.bg/novini/article/6391698", "text": "Цитат на Нелсън Мандела за толерантността и уважението, туитнат от бившия президент на САЩ Барак Обама след събитията в Шарлотсвил, пожъна огромен успех в социалната мрежа, предаде Франс прес. \"Никой не се ражда с омраза към друг човек заради цвета на кожата, произхода или религията му\", написа в неделя Обама в акаунта си в Туитър, цитирайки бившия президент на Южна Африка Нелсън Мандела.  Туитът събра 2,5 милиона лайкове и стана третото най-харесвано послание в социалната мрежа. Цитатът бе туитнат повторно близо един милион пъти. Обама публикува продължението от цитата на Мандела в още два туита: \"Хората трябва да се научат да мразят и ако могат да се научат да мразят, могат да се научат и да обичат, защото обичта извира по-естествено от човешкото сърце, отколкото нейната противоположност\". Обама има 93 милиона последователи в Туитър, посочва АФП. В Шарлотсвил неонацист се вряза в събота с колата си в група протестиращи срещу расизма и уби 32-годишна жена.", "date": "2017.08.15", "title": "Обама цитира Нелсън Мандела след събитията в Шарлотсвил"}
{"url": "https://www.24chasa.bg/novini/article/6391704", "text": "Гугъл оттегли регистрацията на неонацисткия уебсайт \"Дейли стормър\" (The Daily Stormer) с мотива, че нарушава правилата за използване, след като в сайта бе публикувана статия с подигравки към сгазената и убита жена в Шарлотсвил по време на шествието на бели националисти, предаде Асошиейтед прес, предаде БТА. Сайтът изчезна за кратко в понеделник, след като компанията за регистрация на интернет домейни GoDaddy също оттегли името на домейна. Но не след дълго той отново се появи и качи съобщение на издателя Андрю Англин, че той отново контролира сайта, след като за малко контролът над него поел член на хакерската група \"Анонимните\" (Anonymous). Статията за убитата Хедър Хайър съдържа критики към външността й, към факта, че няма деца и че не е могла да се отдръпне достатъчно бързо от връхлитащата я кола. 32-годишната Хедър Хайър бе убита от Джеймс Фийлдс, който я блъсна, врязвайки се с колата си в група протестиращи срещу расизма и белия национализъм, напомня АП. Това бе контрапротест срещу белите националисти, които се събраха, за да протестират срещу премахването на статуя на командващия армията на Конфедерацията в гражданската война между Севера и Юга генерал Робърт Лий в парк в Шарлотсвил, в щата Вирджиния.", "date": "2017.08.15", "title": "Гугъл оттегли регистрацията на \nнеонацистки уебсайт след събитията в Шарлотсвил"}
{"url": "https://www.24chasa.bg/novini/article/6391701", "text": "Това съобщиха от пресцентъра на Министерство на външните работи, предаде \"Фокус\". Българското посолство във френската столица е в постоянен контакт с местните власти и следи ситуацията. Всички български граждани, които желаят да получат актуална информация или да подадат сигнал за техни близки и познати, могат да го направят на дежурния телефон на българското посолство в Париж: 00 33 145 518 590", "date": "2017.08.15", "title": "Няма данни за пострадали българи при инцидента край Париж"}
{"url": "https://www.24chasa.bg/novini/article/6391712", "text": "Великобритания може да поиска да остане в митнически съюз с Европейския съюз за известно време, за да се избегне хаос по границите след като го напусне и да се запази възможно най-голяма свобода на търговита със стоки, предадоха Асошиейтед прес и Ройтерс. Министерството за Брекзит заяви, че може да има \"временен митнически съюз между Обединеното кралство и Европейския съюз\" и че бъдещо митническо партньорство може да премахне необходимостта от митническа граница между Великобритания и ЕС, съобщи БТА. В правителствен документ, който ще бъде публикуван днес, се казва, че една от възможностите след март 2019 г., когато Великобритания трябва да излезе от ЕС, е да се създаде временен митнически съюз, който ще бъде \"ограничен във времето\". Британски министри са изказвали разнопосочни мнения по въпроса дали да има икономически бариери с ЕС след Брекзита през март 2019 г., отбелязва АП. Липсата на яснота създава несигурност за британския бизнес и правителството се опитва да предотврати нови упреци, че не е подготвено за преговорите с ЕС за излизането на Великобритания от съюза, добавя АП.", "date": "2017.08.15", "title": "Великобритания може да поиска временен митнически съюз с ЕС"}
{"url": "https://www.24chasa.bg/novini/article/6391716", "text": "Неонацистът, който прегази и уби с колата си протестираща в Шарлотсвил в събота, е имал пристъпи на насилие, възхищавал се е на Адолф Хитлер и е биел майка си, предадоха Франс прес и Ройтерс. Обвиненият в убийство, умишлено насилие и бягство Джеймс Фийлдс силно се интересуваше от нацизма и се възхищаваше на Адолф Хитлер, каза по Си Ен Ен негов бивш преподавател от гимназията. Младежът се увличал по тактиките на нацистката армия през Втората световна война, предаде БТА. 20-годишният Фийлдс се опитал да постъпи в американската армия през 2015 г., но бил обявен за негоден за военна служба. Майката на Фийлдс неведнъж се е обаждала на телефона за спешна помощ 911 и се е оплаквала, че синът й я бие и заплашва с нож, предаде Асошиейтед прес. На записи от обаждания на 911 в полицейското управление в Кентъки през 2011 г. се чува как Саманта Блум, майката на Фийлдс, разказва на полицията, че той размахал срещу нея 12-инчов нож. Блум е с увреждания и използва инвалидна количка. В друго обаждане през 2010 г. тя казва, че синът й я ударил по главата и я заключил в спалнята, защото тя му казала да престане да играе на видеоигри. Освен това майката казала на полицаите, че Джеймс Фийлдс взима лекарства, за да потиска изблиците си, добавя АП.", "date": "2017.08.15", "title": "Нападателят от Шарлотсвил се възхищавал \nна Адолф Хитлер, биел майка си"}
{"url": "https://www.24chasa.bg/novini/article/6391718", "text": "„Софийска вода” временно ще прекъсне водоснабдяването в някои части на столицата, съобщиха от дружеството. Във връзка с подмяна на сградно водопроводно отклонение на ул. „Николай Павлович“ Център се налага спиране на водоподаването от 9:00 до 18:00 часа на клиентите на „Софийска вода”, живеещи в района на: по ул. „Николай Павлович“ от бул. „Евлоги и Христо Георгиеви“ до ул. „Любен Каравелов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Любен Каравелов“ ъгъла с ул. „Николай Павлович“. Във връзка с подмяна на сградно водопроводно отклонение на ул. „Софроний Врачански“ жк. „Банишора“, се налага спиране на водоподаването от 9:30 до 14:30 часа на клиентите на „Софийска вода”, живеещи в района на: по ул. „Софроний Врачански“ от ул. „Козлодуй“ до бул. „Сливница“; по бул. „Сливница“ от ул. „Софроний Врачански“ до ул. „Антим I“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Софроний Врачански“ ъгъла с бул. „Сливница“. Във връзка с подмяна на сградно водопроводно отклонение на ул. „Караджин“ с. Лозен, се налага спиране на водоподаването от 9:00 до 17:00 часа на клиентите на „Софийска вода”, живеещи в района на: по ул. „Караджин“ от ул. „Заградена поляна“ до ул. „Иван Пешев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Караджин“ ъгъла с ул. „Альовица“. Във връзка с подмяна на сградно водопроводно отклонение на ул. „Рилска обител“ кв. „Васил Левски“, се налага спиране на водоподаването от 9:30 до 17:30 часа на клиентите на „Софийска вода”, живеещи в района на: ул. „Д-р Иван Селимински“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Рилска обител“ №12. Във връзка с разкриване на уличен водопровод на ул. „Хаджи Димитър“ кв. „Филиповци“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на: ул. „Хаджи Димитър“, ул. „Стефан Караджа“; по ул. „Георги Стоянов“ от ул. „Люлин“ до ул. „Хаджи Димитър“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Хаджи Димитър“ ъгъла с ул. „Стефан Караджа“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx", "date": "2017.08.15", "title": "Вижте къде спират водата в София днес"}
{"url": "https://www.24chasa.bg/novini/article/6391723", "text": "Двамата американски войници, убити в Ирак в неделя, са били улучени по погрешка от американската артилерия, предаде Асошиейтед прес, като се позова на говорител на министерството на отбраната на САЩ. Полковник Роб Манинг каза, че \"злополуката е станала\", когато артилерийско подразделение на американската армия е стреляло по миномета позиция на терористичната групировка \"Ислямска държава\". Няма индикации джихадистите да са причастни към смъртта на двамата американски войници, подчерта той, съобщи БТА. Още петима американски военни са били ранени, но животът им е вън от опасност. Говорителят на Пентагона не даде други подробности, тъй като инцидентът е в процес на разследване. В неделя Централното командване на САЩ (Сентком) съобщи, че двама американски военнослужещи са били убити при бойни операции в Северен Ирак, но не в резултат на \"контакт с врага\". Малко по-късно \"Ислямска държава\" обяви, че е изстреляла ракети по американски войници източно от град Тал Афар.", "date": "2017.08.15", "title": "Американската артилерия уби погрешка двама американски войници в Ирак"}
{"url": "https://www.24chasa.bg/novini/article/6391720", "text": "Да се организира срещу между бизнеса и държавата, на която да се намери баланс между интересите на собственици на хотели и на дискотеки на Слънчев бряг и Несебър. За това призоваха пред Нова телевизия хотелиери след акциите на вицепремиера Валери Симеонов срещу шума по цяла нощ от откритите дискотеки и заведения. Не е Симеонов човекът, който да прави показни акции, а институциите в държавата трябва да направят така, че да не се стига до такива кризи, заяви жител на Несебър. Хотелиери и собственици на имоти в Слънчев бряг и Несебър застанаха зад акциите на Симеонов. \"В един момент всички казваха, че няма държава и няма кой да ни защити, а сега се оплакват, че държавата ги репресира\", коментира Диана Колчева от сдружение \"Клуб на хотелиера\". Подложени сме на психически тормоз, музиката е до 7,15 сутрин, нито ние, нито туристите могат да мигнат по цяла нощ, оплака се и Ганка Иджова, която живее в новия град на Несебър и работи там. Това е проблем от много години, но Симеонов е първият човек, който се зае с него, допълни тя. И разказа, че се чуди какво да обяснява на туристи в 2 часа посреднощ, които не могат да спят и се оплакват, а на следващия ден заявяват, че повече няма да стъпят в града за почивка.", "date": "2017.08.15", "title": "Хотелиери искат среща между бизнеса и държавата заради шума от дискотеките в Слънчев бряг"}
{"url": "https://www.24chasa.bg/novini/article/6391728", "text": "Севернокорейският лидер Ким Чен Ун заяви, че отлага планирания ракетен удар близо до Гуам, но предупреди, че ще стреля, ако има още „безразсъдни действия“ от САЩ, предава AFP, цитиран от \"Фокус\". Анализатори смятат, че коментарите на Ким Чен Ун отварят пътя за деескалация на нарастващата криза, която бе подхранена от размяната на остри реплики между Белия дом и Пхенян. Държавната информационна агенция на КНДР обяви, че „вождът“ е имал брифинг относно „плановете за обгръщащ огън към Гуам“ по време на инспекция на Командването на стратегическите сили, което отговаря за ядрените оръжия на страната. Ким Чен Ун добавя за САЩ, че „ако те упорстват в изключително опасните си и безрасъдни действия на Корейския полуостров, то КНДР ще вземе мерки, както вече бе обявено“.", "date": "2017.08.15", "title": "Северна Корея отложи плановете за ракетен обстрел на американски Гуам"}
{"url": "https://www.24chasa.bg/novini/article/6391739", "text": "Столичната кметица Йорданка Фандъкова помоли шофьорите в София да имат търпение заради ремонта на „Орлов мост“ и по възможност да използват обходни маршрути. Пред Би Ти Ви тя увери, че строителни работи ще приключат най-късно до 22 август. Стойността на ремонта е 300 хил. лв. „Вчера се положи стоманена мрежа, която да позволи по-голяма устойчивост на най-натовареното кръстовище в страната“, каза Фандъкова. Кръстовището при „Орлов мост“ е било ремонтирано преди 11 г. Заради вълните и неравностите по пътя, фирма вече е била санкционирана строго, увери кметицата.", "date": "2017.08.15", "title": "Фандъкова: Моля за търпение за ремонта на „Орлов мост“"}
{"url": "https://www.24chasa.bg/novini/article/6391370", "text": "Търсете „Досие“ с цялата история на Тодор Живков и номенклатурата – от личния архив на диктатора Поради огромния интерес и изчерпването на първоначалния тираж вестник „168 часа“ пусна допечатка на първия брой на списание „Досие“, посветено на Тодор Живков и номенклатурата по време на тоталитарния режим. За първи път на 96 цветни страници публикуваме неизвестни снимки, секретни доклади и тайни стенограми от личния архив на генералния секретар на БКП от кабинета му в Партийния дом. Търсете „Досие“ на всички вестникарски будки и по бензиностанциите в страната. В него може да прочетете: Нещастният диктатор: Разочарованията във фамилията Живкови Интригите в спорта Тайните в биографията на бившия Първи преди и след 9.09.1944 г. Израстването му в БКП Как се уреждаше номенклатурата и най-близкото му обкръжение Доносите и ходатайствата Външната политика на НРБ: Дясната ръка на Брежнев Идеология и култура: Дейците на изкуството се топят едни други Истината за грешките в икономиката Тайни доклади за съсипването на природата Възродителният процес и липсата на покаяние", "date": "2017.08.15", "title": "Търсете „Досие“ с цялата история на Тодор Живков и номенклатурата – от личния архив на диктатора"}
{"url": "https://www.24chasa.bg/novini/article/6391741", "text": "Името на Ахмед Доган не фигурира в сигнала на ГЕРБ за \"Цанков камък\". Но се надявам прокуратурата да провери и това, заяви Десислава Атанасова от ГЕРБ на въпрос на Нова телевизия дали трябва да бъде проверен и хонорарът, който почетният председател на ДПС е взел като консултант на проекта. В сигнала ни са описани факти и обстоятелства, но не и имена, защото през посочените периоди е имало много хора, които са били отговорни за проекта, обясни Атанасова, която е сред вносителите на сигнала в прокуратурата. Тя напомни, че проектът е стартирал когато министър е бил Румен Овчаров, а негов заместник - настоящата соцлидерка Корнелия Нинова. Парите, дадени за \"Цанков камък\", са повече от необходимото, за да се индексират всички пенсии сега, както иска БСП, обясни депутатката от ГЕРБ. Затова управляващите искат прокуратурата да провери дали проектът е рентабилен и не е ли рецидив на източване на държавния бюджет. Формалният повод е проблем не само в реализацията на проекта, но и в техническото му изпълнение, коментира Атанасова.", "date": "2017.08.15", "title": "Атанасова: Парите за \"Цанков камък\" са повече от нужните за индексиране на пенсиите"}
{"url": "https://www.24chasa.bg/novini/article/6391929", "text": "Япония отбеляза 72-ата годишнина от капитулацията си във Втората световна война. Хиляди присъстваха на ежегодната церемония в Токио в памет на загиналите в конфликта над 3 милиона японци. В церемонията участваха и император Акихито, императрица Мичико, премиерът Шиндзо Абе, предаде ДПА, цитирана от БТА. \"Като размишлявам за миналото ни и дълбоките ни угризения, искрено се надявам, че опустошенията на войната никога няма да се повторят\", каза императорът. В речта си премиерът Абе, критикуван за омаловажаване на военновременните жестокости на Япония, не спомена военната агресия на страната си в Азия. \"Ще допринасяме за световния мир и благоденствие чрез искрена борба с редица предизвикателства, включително проблема с бедността, която може да се превърне в причина за конфликти\", каза премиерът. Абе отдавна се стреми да промени пацифистката конституция на Япония, чийто член 9 забранява употребата на сила за решаване на международни спорове. През септември 2015 г. управляващата коалиция на Абе прокара спорен закон, който разрешава на японските войски да участват във военни действия зад граница. По-рано днес Абе изпрати ритуално дарение на токийския храма Ясукуни, където се почита паметта на загинали във войни японци от 19-и век насам, но не го посети лично, предаде Ройтерс. Посещенията на японски лидери в Ясукуни предизвикват гневната реакция на Китай и Южна Корея, защото в този храм се почита паметта и на 14 японски военнопрестъпници, осъдени от съюзническите сили. От встъпването си в длъжност през 2012 г. Абе е посетил храма само веднъж. Тогава той бе разкритикуван от САЩ и някои азиатски държави. Премиерът обаче редовно изпраща дарове на храма на 15 август и на празниците на храма, които се провеждат два пъти годишно.", "date": "2017.08.15", "title": "Япония отбеляза 72 години от поражението си във Втората световна война"}
{"url": "https://www.24chasa.bg/novini/article/6391941", "text": "В Карлово изпратиха 34-ия български контингент за участие в международната мисия на НАТО в Афганистан \"Решителна подкрепа\". Церемонията се състоя днес на големия християнски празник \"Голяма Богородица\" на площада в града, предаде БТА. \"Господа офицери, сержанти и войници, бранители на майка България, днес заминавате далеч зад пределите на нашата родина. Бъдете бдителни,помагайте си в добро и зло, бъдете сплотени и решителни,бъдете безкомпромисни спрямо всяко действие застрашаващо невинен живот и българското бойно знаме\", заяви в словото си зам.-министърът на отбраната Анатолий Величков. Той се обърна към командира на контингента полковник Светослав Халваджиев, с думите да следва примера и войнската доблест на ген. Владимир Вазов, който през 1918 г. не само разгроми противниците си на Дойранската позиция и така създаде една легенда, една епопея на Българската армия, но той успя да върне живи войните си от Девета Плевенска дивизия. В заключение зам.-министърът пожела: На добър час, с вас е България, очакваме ви, върнете се здрави. Контингентът е в състав от над 100 военнослужещи, сред които пет жени. На командира на националния контингент бе връчена икона на \"Свети Георги Победоносец\", а на площад бе отслужен молебен за здраве и успех.", "date": "2017.08.15", "title": "Изпратиха 34-ия контингент за участие в международната мисия на НАТО в Афганистан"}
{"url": "https://www.24chasa.bg/novini/article/6391966", "text": "Служител от кабинета на ЕС по въпросите на външните работи и политиката на сигурност е споделил с BalkanInsight, че депутатите в Косово трябва да сложат край на политическия застой в страната, заради който няма правителство вече два месеца, откакто се проведоха парламентарните избори. От Брюксел са заявили, че „няма време за губене“, защото Прищина трябва да бърза с приемането на ключови реформи. „Косово няма време за губене“, са казали от ЕС. Парламента на Косово се провали за пети път в избирането на председател на парламента, процес, който би способствал за установяването на ново правителство, предава Фокус. Политическият застой не позволява на депутатите да работят по жизнено важни въпроси, като икономиката и либерализацията на визовия режим с ЕС. „Очакваме от новото правителство, когато то бъде сформирано, да започне веднага да работи по реформите, свързани с върховенството на закона и икономиката, да работи за либерализацията на визовия режим с ЕС и да започне конструктивен диалог със Сърбия“, заявиха от службата по външните работи на ЕС. „Всичко това е много важно за Косово, по пътя му към Европа“, добавиха от Брюксел. ЕС призовава партиите в парламента да действат отговорно и да изпълнят техните конституционни задължения. Процесът по назначаване на председател на парламента е блокиран, защото коалицията, която спечели мнозинство в изборите, ПАН – съставена от „Демократическата партия на Косово, ПДК, „Съюза за бъдеще на Косово“, ААК и „Инициатива за Косово“, НИСМА – бойкотира парламентарните сесии.", "date": "2017.08.15", "title": "ЕС: Косово трябва да сложи край на политическия застой"}
{"url": "https://www.24chasa.bg/novini/article/6391970", "text": "Трима мъже са задържани за нападение над полицейски служител в Костинброд. Това съобщиха от ОДМВР - София, предаде \"Фокус\". На 14 август около 1.00 часа служители от автопатрул на РУ- Костинброд докладвали в оперативната дежурна част, че при извършване на проверка на лек автомобил „Пежо“ са били нападнати от водача, спътника му и присъединилия се към тях впоследствие син на водача. Тримата отправяли закани и заплахи към единия униформен, нанесли му удари с ръце и крака по тялото и скъсали униформата му. Дежурна оперативна група извършила оглед на местопроизшествието. Водачът бил изпробван с дрегер, който отчел 0.67 промила алкохол в издишания въздух, поради което му е съставен акт. Тримата извършители са задържани за срок до 24 часа. След доклад на образуваното по случая бързо производство в районната прокуратура в Костинброд в качеството на обвиняеми са привлечени лица с инициали Г. И. (на 62 г.) и Т. К. (на 46 г.) от Костинброд. Наложена им е мярка за неотклонение „подписка“.", "date": "2017.08.15", "title": "Трима са задържани за побой над полицай в Костинброд"}
{"url": "https://www.24chasa.bg/novini/article/6391973", "text": "ГЕРБ внесе сигнал в прокуратурата. Те искат главният прокурор Сотир Цацаров да провери защо 7 години след изграждането му хидровъзел \"Цанков камък\" вече е за ремонт. Искаме да проверим целия проект, всички негови детайли. Такава проверка не е извършвана досега. Проектът е очевидно нерентабилен от самото му начало, т.е. от самото му формиране, каза пред   Данаил Кирилов, председател на правната комисия в НС, ГЕРБ. Председателят на правната комисия в НС на мнение, че е много спорна икономиката на проекта - \"почти трикратно е увеличението на първоначалната проектна стойност\".", "date": "2017.08.15", "title": "Данаил Кирилов: Икономиката на проекта \"Цанков камък\" е много спорна"}
{"url": "https://www.24chasa.bg/novini/article/6391982", "text": "Бившият вицепремиер и партиен лидер в оставка Меглена Кунева се е сдобила с нов пост в Брюксел. Това се разбира от Официалния вестник на Европейския съюз от 28 юли 2017 г., предава  Информация от партията на Кунева – “Движение България на гражданите” за новия пост на лидера й, обаче, досега не е съобщавана. Кунева е предложена от Европейската комисия за член на Комитет, който се занимава със статута и финансирането на европейските политически партии. Заедно с нея, председателят на ЕК Жан Клод Юнкер е номинирал и португалския политик и бивш еврокомисар Антонио Виторино. През есента на 2014 г. бяха приети нови правила относно статута на европейските политически партии и свързаните с тях политически фондации. С това се целеше повишаване на прозрачността при финансирането им и спазване на ценностите, на които се основава Европейският съюз. Контролът върху дейността на европейските партии и свързаните с тях фондации се осъществява от шестчленен орган, като ЕК и Европейският парламент определят по двама представители. Назначението е обвързано с подписването от всяко определено за член лице на декларацията за независимост и липса на конфликт на интереси, става ясно от решение на Европейската комисия от 26 юли 2017 г. “Няма да искам и няма да приемам указания от институции или правителства, нито от каквито и да било други органи, служби или агенции. Ще се въздържам от всякакви действия, които са несъвместими с характера на възложените ми функции. Декларирам, че доколкото ми е известно, не съм в конфликт на интереси. Конфликт на интереси съществува, когато безпристрастното и обективно упражняване на задълженията ми на член на комитета, съставен от независими изтъкнати личности, е опорочено по причини, свързани със семейството, личния живот, политическата, националната, философската или религиозната принадлежност, икономически интерес или всякакъв друг интерес, кои?то е общ с този на потенциален получател. По-специално декларирам, че не съм член на Европейския парламент, на Съвета или на Комисията. Не упражнявам изборни мандати. Не съм длъжностно лице или друг служител на Европейския съюз. Не съм настоящ или бивш служител на европейска политическа партия или на европейска политическа фондация”, гласи дословният текст на Декларацията за независимост и липса на конфликт на интереси, която Кунева е трябвало да подпише, за да стане член на Контролиращия орган на европейските партии и фондации.", "date": "2017.08.15", "title": "Кунева заема пост в Брюксел, Юнкер я предложил"}
{"url": "https://www.24chasa.bg/novini/article/6391983", "text": "Стопанин от Глостър, Великобритания, е успял да спаси удавената си костенурка, след като й е оказал първа помощ, без да пропусне и дишането уста в уста, пише в. \"Дейли експрес\", цитиран от БТА.  Джон Флечър разказва, че преди няколко дни открил липсата на 45-годишната Фрида - властелинката на задния двор. Съкрушеният стопанин предприел незабавно издирване. В крайна сметка Флечър намерил питомката си удавена на дъното на езерцето в градината. Макар и потресен, собственикът на Фрида успял да запази присъствие на духа и да й окаже първа помощ - дишане уста в уста, загряване със сешоар, масаж на крачетата и шията. Усилията му не били напразни - след двучасова борба Фрида поела дъх и отворила очи.", "date": "2017.08.15", "title": "Стопанин спаси удавената си костенурка\nс дишане уста в уста"}
{"url": "https://www.24chasa.bg/novini/article/6391990", "text": "Граждани и фирми ще бъдат освободени от редица задължения да доказват платени данъци пред контролни органи. Това гласят част от промените на Данъчно-осигурителния процесуален кодекс, чийто проект Министерството на финансите е качило за обществено обсъждане на сайта си.  На интернет страницата на Министерството на финансите са публикувани за обществено обсъждане проект на   и проект на  Една от промените например гласи, че собствениците на автомобили няма да доказват в пунктовете за годишен технически преглед, че са платили данъка за колата си, както досега. Тази информация самите пунктове ще трябва да изискват по служебен път от общинските данъчни администрации, където се плащат тези налози. Подобни облекчения се предвиждат и за доказване на платени данъци и акцизи, което досега се правеше със служебни бележки от НАП и от Агенция \"Митници\". Занапред администрациите, които изискват такива доказателства, ще трябва сами да си ги взимат от тези две ведомства. Собствениците на недействащи търговски дружества пък се освобождават от задължението да подават годишни данъчни декларации, както и да обявяват годишни финансови отчети пред Търговския регистър.  С предложените промени се цели да бъде намален броят на изискваните документи, да се опрости процедурата по предоставяне на услугите за гражданите и бизнеса, както и да се намали финансовата тежест за лицата чрез отпадане на необходимостта от предоставяне на различни документи.", "date": "2017.08.15", "title": "Министерството на финансите предлага по-малко бумащина в администрацията"}
