{"url": "https://www.24chasa.bg/novini/article/6985958", "text": "Земетресение с магнитуд 6,0 беше регистрирано днес край южното крайбрежие на индонезийския остров Сулавеси, съобщи геоложката служба на САЩ, цитирана от ТАСС. Епицентърът на подземните трусове е бил в морето, на 247 км южно от град Катабу (43 000 жители), на дълбочина 578 км, предаде БТА. Няма информация за пострадали и разрушения. Не е обявена тревога за заплаха от цунами.", "date": "2018.07.28", "title": "Земетресение с магнитуд 6,0 край бреговете на Индонезия"}
{"url": "https://www.24chasa.bg/novini/article/6985898", "text": "Клон от изсъхнало дърво се стовари върху майки с детски колички в Бургас. При удара едната количка била обърната и бебето паднало на земята. За щастие то е добре, предаде Нова тв. Майката се отървала само с леки наранявания. Клонът паднал върху преминаващите млади жени по обед при тихо и слънчево време. На улицата излезли и хора от близките търговски обекти. Разказаха, че се чул силен трясък, а след това видели обърнатата количка. Майката получила лека травма на ръката. От общината съобщиха, че имат издадена заповед за премахване на част от дърветата, някои от които са на по 50 години и са опасни. Заповедта им обаче била атакувана в съда от природозащитници. Въпреки това пострадалата майка смята да търси обезщетение от общината.", "date": "2018.07.28", "title": "Клон панда върху майка и бебето й в Бургас, то се озова на земята, а тя - с наранявания (Видео)"}
{"url": "https://www.24chasa.bg/novini/article/6985941", "text": "Канада днес отново потвърди, че осъжда анексирането на Крим от Русия, както и че безрезервно подкрепя териториалната цялост на Украйна, предаде Франс прес. \"Нахлувайки незаконно и анексирайки Крим, Русия наруши международния ред\", подчерта министерството на външните работи в декларация, предаде БТА. \"Канада за пореден път изразява безрезервния си ангажимент в подкрепа на териториалната цялост на Украйна и осъжда действията на Русия с цел принудителната интеграция на полуостров Крим към Русия, по-специално с откриване на моста над Керченския проток през май 2018 година\", допълва министерството. Освен това Отава критикува \"тежките нарушения на правата на личността - извършвани от агенти на руската държава - по-специално репресирането на свободата на словото и на сдруженията, произволните арести, изтезанията, лишаването от свобода и изчезването на лица\". Канада настоява за освобождаване на всички украински граждани, задържани незаконно, сред които и Олег Сенцов, които са били изпратени в Русия. Украинският режисьор Олег Сенцов, противник на анексирането на Крим, беше осъден на 20 години затвор за \"тероризъм\". \"Международната общност трябва солидарно да поддържа натиска си, включително чрез икономически санкции, докато Русия не започне да зачита международното право и суверенитета на Украйна\", заключава дипломатическото ведомство. Съединените щати в сряда отново потвърдиха в \"декларация за Крим\" своя отказ да признаят анексирането на украинския полуостров от Русия.", "date": "2018.07.28", "title": "Канада отново потвърди, че осъжда анексирането на Крим от Русия"}
{"url": "https://www.24chasa.bg/novini/article/6985872", "text": "Милиони хора по света пренебрегнаха предупрежденията на астролозите за събудени зли сили и впиха поглед в небето, за да видят кървавата Луна и затъмнението на XXI век, пише Ройтерс. Пълното лунно затъмнение продължи 1 час, 42 мин и 57 секунди, но заедно с частичното достигна 4 часа. То се виждаше добре от Европа, Русия, Африка и Близкия изток, както и от по-голямата част от Азия и Австралия, макар на някои места облачното време да пречеше на гледката. Най-необлагодетелствани бяха жителите на Северна Америка и Тихоокеанския регион, които не можаха да наблюдават явлението. Кървавата Луна, която се нарича така заради специфичния червен цвят, който ѝ придава слънчевата светлина, преминаваща през земната атмосфера, бе съчетана и с най-голямото приближаване от 2003 г. на Марс до Земята. Според астрономите следващото лунно затъмнение със същата продължителност ще е чак през 2123 г. ", "date": "2018.07.28", "title": "Светът лудна по кървавата Луна и затъмнението на века (Обзор)"}
{"url": "https://www.24chasa.bg/novini/article/6985943", "text": "Фейсбук постигна абсолютния рекорд, който според американски финансисти може да влезе в учебниците. Само за ден компанията изгуби над 100 млрд. долара от стойността си, предаде  . Според финансови анализатори няколко десетки са българите у нас които притежават акции на Фейсбук.", "date": "2018.07.28", "title": "Акциите на Фейсбук паднаха с 20% само за ден"}
{"url": "https://www.24chasa.bg/novini/article/6985953", "text": "Американски сенатори демократи изразиха безпокойство от съдебно решение, разрешаващо безплатното разпространение в Съединените щати на програма за производство с 3D принтер на пластмасови пистолети, които лесно могат да бъдат укривани и е почти невъзможно да бъдат контролирани, предаде Франс прес. След години съдебни битки, американското правителство сключи приятелско споразумение с тексаския поддръжник на притежанието на оръжие Коуди Уилсън, който настояваше по силата на Втората поправка в американската конституция за правото да се носи оръжие, да бъде разрешено срещу скромна сума домашното производство на оръжия, и то без контрол от властите, тъй като те нямат серийни номера, предаде БТА. Споразумението е сключено на 29 юни между Държавния департамент, който контролира американския износ на оръжие, и групата Дифенс дистрибютед - Ди Ди (Defense Distributed - DD) на Коуди Уилсън, но съществуването му останало в тайна, докато миналата седмица организации за втвърдяване на регламента за носене на оръжие в САЩ не настояха то да бъде публикувано. Приятелското споразумение дава право \"на всеки жител на Съединените щати да има достъп, да обсъжда, да използва и възпроизвежда или да получава техническа информация\", предоставена на разположение на обществото в сайта на Дифенс дистрибютед. То предвижда Коуди Уилсън да получи близо 40 000 долара обезщетение. Сайтът отправя покана към всеки заинтересован да изтегли програмата от 1 август. При условие да притежава 3D принтер, чиято цена е близо 2000 долара, всеки би могъл от идната седмица да си произведе пластмасово оръжие за неколкостотин долара. Споразумението не посочва никакви аргументи за това решение, но подобни програми са изработени и в други страни, сред които Китай, Великобритания и Япония. Изразявайки изумление от приятелското споразумение и от \"необяснимото\" решение да бъде обезщетен Уилсън, групата сенатори демократи настояват в открито писмо правителството да аргументира решението си и да им предостави писмени обяснения. \"Това споразумение ще позволи на тези упътвания да бъдат качвани в интернет с неограничен достъп до всички, включително престъпници и терористи, както в Съединените щати, така и в чужбина\", допълват сенаторите. Според тях не бива да се чака \"някой да убие човек в Камарата на представителите, след като е преминал през проверката за сигурността с пластмасово оръжие, произведено на 3D принтер, за да се предприеме нещо да се сложи край на това\".", "date": "2018.07.28", "title": "Сенатори от САЩ - обезпокоени от разрешение за производство на пластмасови пистолети с 3D принтер"}
{"url": "https://www.24chasa.bg/novini/article/6985830", "text": "Неизвестно лице е поставило портрета на руския президент Владимир Путин там, където било предвидено поставянето на портрет на американския президент Доналд Тръмп в конгреса на щата Колорадо, съобщава американският в. \"Маями хералд\". По принцип местна творческа група, наречена \"Граждани на Колорадо за култура\", отговаря за поддържането на ротондата на третия етаж на щатския конгрес, в която са портретите на всички американски президенти. Но почти 19 месеца след като Доналд Тръмп встъпи в длъжност, творческата организация все още не е успяла да събере пари, за да бъде направен портрет на настоящия президент, разказва Джей Селър, президентът на организацията. Цената на портрета е 10 000 долара, предава БТА. Неизвестно лице успяло да постави до мястото, на което липсвал портретът на Тръмп, портрет на руския президент. Членът на щатския Сенат Стив Фенбърг успял да снима портрета и да качи снимката в акаунта си в Туитър. Служител на Конгреса обаче бързо забелязал необичайното \"портретно присъствие\" и махнал портрета на Путин.", "date": "2018.07.28", "title": "\"Маями хералд\": Портрет на Путин се появи на място за картина на Тръмп в конгреса в Колорадо"}
{"url": "https://www.24chasa.bg/novini/article/6985846", "text": "„С решението си да обяви Истанбулската конвенция за противоконституционна, КС спаси управляващата коалиция. ИК беше непреодолимо, фундаментално различие между Герб и патриотите. Всяко друго решение щеше да предизвика дълбок разрив между политическите субекти в управлението, което и без друго се тресе от постоянни скандали и противоречия.” Така президентът на ПЕС Сергей Станишев коментира пред журналисти на Историческа поляна решението на КС по повод Конвенцията на Съвета на Европа за превенция и борба с насилието над жени и домашното насилие. Там той взе участие в традиционния събор на левицата на Бузлуджа, съобщиха от пресцентъра на президента на ПЕС Сергей Станишев. „Обявяването на ИК за конституционно съобразна означаваше падане на правителството на Герб и патриотите. В този смисъл прозира ясна и очевидна политическа конюнктура в решението на КС, чиито мотиви са слаби и неубедителни. Решението на КС е тъжна новина за България, защото ясно показва, че Законът отстъпва пред политическия натиск. Лоша новина и за БСП, защото колкото по-бързо се разпадне управляващата коалиция, толкова по-бързо левицата в България ще дойде на власт и ще предложи нужното на страната ляво управление. Единствената добра новина след решението на КС е изявлението на БСП, че ще внесе предложените от широк кръг граждански организации законодателни промени срещу насилието над жени и деца - ангажимент, който българските социалисти поеха вследствие на наскоро приключилата мисия на ПЕС в София. Колкото по-бързо тази законодателна защита бъде внесена и приета в парламента, толкова по-скоро България ще даде ясен знак пред Европа и света, че не толерира домашното насилие.”, допълни Станишев.", "date": "2018.07.28", "title": "Станишев: С отхвърлянето на Истанбулската конвенция съдът спаси управляващата коалиция"}
{"url": "https://www.24chasa.bg/novini/article/6985861", "text": "Кошмарна нощ за десетки българи, клиенти на нискотарифен превозвач. Те прекараха нощта на летище \"Лутън\" във Великобритания в очакване полетът им до София а да бъде изпълнен. Те ще се приберат в понеделник и вторник, предаде  . Самолетът на \"Уизеър\" трябвало да излети в 21:40 ч. вчера. Първоначалната информация била за закъснение на полета. В крайна сметка обаче полетът е отменен. Пътниците получават билети за други полети – някои за понеделник, а други чак за вторник. Едва след като са стояли на летището почти 20 ч. въобще се поставя въпроса за хотел, който да бъде поет от авиокомпанията. \"Всички спахме по пода, по пейки. Никой не ни попита имаме ли нужда от храна от вода. Така цяла нощ и днес цял ден до обяд, докато наново ни резервираха билети и то чак за понеделник\", коментира Стойка Митева, която е сред блокираните на летище \"Лутън\". Според пътниците е имало и хора, които са си поискали парите обратно, но им е било отказано.", "date": "2018.07.28", "title": "Десетки българи блокирани цяла нощ на летище \"Лутън\" в Лондон, спали по пода"}
{"url": "https://www.24chasa.bg/novini/article/6985876", "text": "Около 7000 души бяха евакуирани заради бързото напредване на пожар в южната част на американския щат Калифорния, предаде Франс прес. За подпалването на пожара, който бе наречен Кранстън, вече бе арестуван един човек. Над 1300 пожарникари се борят с тази огнена стихия. Тя вече унищожи пет къщи и предизвика затварянето на пътища. Стихията бушува от сряда в националния горски парк в Сан Бернардино на 150 километра югоизточно от Лос Анджелис. Пламъците унищожиха 5000 хектара и сега застрашават 4900 сгради. Трима пожарникари бяха ранени в борбата с тази огнена стихия, предаде БТА. Задържаният бе идентифициран като 32-годишния Брандън Макглоувър. Той е заподозрян, че е в основата на девет пожара, избухнали в югозападната част на окръг Ривърсайд и бе обвинен вчера сутринта. Макглоувър отрича да е сериен пироман. Малко по на север пожарът Фергюсън продължава да напредва близо до националния парк Йосемити, който трябваше да бъде затворен отчасти и който ще бъде отворен изцяло за посетители едва на 3 август. Този пожар вече унищожи 20 000 хектара гори. Там загина един пожарникар, а седем души бяха ранени. Третият пожар, наречен Кар, бушува северно от град Рединг в северната част на Калифорния и предизвика смъртта на двама пожарникари. Този пожар унищожи за четири дни 20 000 хектара и 500 постройки. Частично бяха повредени още 75 сгради.", "date": "2018.07.28", "title": "Евакуираха около 7000 души заради пожар в Калифорния"}
{"url": "https://www.24chasa.bg/novini/article/6985891", "text": "Глобяват собственици на стада, които не изпълняват предписанията на Агенцията по храните да не извеждат животните на паша. Санкциите са за стопанствата, в които са намерени мъртви животни. Такива предписания са издадени за два обекта в селата Мусомище и Филипово. От Агенцията по храните съобщиха за  , че собственикът на животните, който не се е съобразил с предприетите превантивни мерки, ще бъде глобен. Резултатите от взетите проби ще станат ясни през следващата седмица.", "date": "2018.07.28", "title": "Глоби за стопани на стада, които извеждат животните на паша въпреки забрана"}
{"url": "https://www.24chasa.bg/novini/article/6984814", "text": "Георги Георгиев е завършил Търговската гимназия и докато замине наесен студент в Американския университет в Благоевград, е решил да развежда туристи из забележителностите в центъра и да разказва историята на града. Разчита на още двама екскурзоводи, които е приобщил към платформата Burgas free tour, която се рекламира на различни места, включително и на сайта на общината. “На 19 години нямаш кой знае какви възможности за работа. Интересно ми е, а и така си практикувам езика”, разсъждава младият човек. Освен това за благодарност туристите винаги оставят някаква сума пари или подаръчета на екскурзоводите, което е регламентирано в предлаганата услуга. Безплатните екскурзоводски турове в Бургас траят около час и половина За това време туристите правят обиколка на суперцентъра, която започва от една от емблемите на града - Часовника, който е на метри от общината и пред Информационния туристически център. Оттам се придвижват към площад “Тройката”, минавайки през арката на свети Николай Чудотворец, и завъртат към катедралата “Св. св. Кирил и Методий”. Маршрутът продължава към етнографския музей, Арменската църква “Сурп Хач”, храма “Света Богородица”, синагогата с галерия “Петко Задгорски” и от нея по ул. “Лермонтов” продължават по най-красивия бургаски булевард “Богориди” към последната спирка - Казиното над плажа. Ако туристите решат да влязат в някоя от църквите, турът се удължава до 2 часа. В етнографската сбирка много се впечатлявали от кукерските маски. Силно впечатление им прави и музеят на пясъчните фигури на открито. Независимо от каква народност са туристите беседите се водят само на английски език. Предвид многото руснаци по морето екскурзоводите имали желание да ги водят и на техния език, но засега не са намерили хора и затова не се рекламират с руския в интернет. Пък и руснаците не проявяват голям интерес към екскурзоводски турове за разлика от естонци и латвийци. Засега в беседите се включвали предимно англичани, германци, имало италианци и белгийци. Учудващо, но напоследък голям интерес да опознаят Бургас проявявали иранци, които често се включвали в групите. С предварителна заявка се организират и турове на български, но засега нямало записани нашенци. “Първоначално идеята ни беше да водим родни туристи да опознаят историята на града, но досега нямаме записан нито един”, казва Георги. С втори екскурзовод той е водил най-много група от 20 души заедно. Толкова много хора обаче се събрали само веднъж. Обикновено под Часовника в 10 ч. когато е началният час на тръгване, идвали между двама и петима туристи. Екскурзоводите чакат още 15 минути и ако не се появят желаещи за безплатен тур, се разотиват.", "date": "2018.07.28", "title": "Иранци се включват в групите в Бургас"}
{"url": "https://www.24chasa.bg/novini/article/6985782", "text": ", съобщи пресслужбата на МВнР. В ранния следобед автобусът е бил откаран от платформа в сервизен център, където фирмата работила по отстраняване на аварията, причинена от повреда на водната помпа. Около 50 пътници, сред които има и български граждани, са настанени в център и имат осигурени храна, вода и тоалетна. Консулът на Република България във Франция е установил контакт с местните власти и автобусната компания, на този етап пътниците не желаят съдействие от нашето дипломатическо представителство във Франция. Българското посолство във Франция следи развитието на ситуацията. Мисията е в контакт с пътниците и местните власти и остава на разположение в случай на необходимост от съдействие. Наши сънародници, които желаят да получат актуална информация или да подадат сигнал за техни близки, могат да го направят на посочените телефони на представителството: Телефон: +33 1 45 51 85 90 Факс: +33 1 45 56 97 50 Дежурен телефон в извънработно време: +33 1 45 51 85 90.", "date": "2018.07.28", "title": "Външно: Пътниците от авариралия атобус във Франция са настанени в център с храна и вода"}
{"url": "https://www.24chasa.bg/novini/article/6985784", "text": "Унгарският премиер Виктор Орбан заяви, че изборите за европейски парламент догодина може да доведат до промяна към нелиберална християндемокрация в ЕС, която да сложи край на мултикултурализма, предаде Ройтерс. Десният националист Орбан, преизбран за трети пореден мандат през април, оглави съпротивата на източноевропейските страни срещу опитите на ЕС да накара страните членки да приемат квотна система за разселване на бежанци и мигранти. Заедно с националистическото правителство в Полша, Орбан е в постоянен конфликт с Европейската комисия заради това, което Брюксел определя като ерозия на демократичните институции в бившите комунистически страни от Източна Европа, предаде БТА. Европейските избори през 2019 г. ще бъдат решаващи за бъдещето на Европа, заяви Орбан в годишната си реч пред етнически унгарци в румънския град Байле Тушнад. Той подчерта, че западният политически елит на ЕС не е успял да защити блока от мюсюлманската имиграция и е време тези политици да си отидат. \"Европейският елит е видимо нервен\", подчерта Орбан пред стотици аплодиращи го привърженици. \"Тяхната голяма цел е да трансформират Европа, да я отведат в една пост-християнска ера, в ера, в която нациите изчезват\", заяви унгарският премиер. \"Този процес може да бъде подкопан на европейските избори\", добави той, подчертавайки, че е \"в наш интерес да спрем тази трансформация\". Изборите за европейски парламент трябва да покажат, че има алтернатива на либералната демокрация, която според Орбан работи по недемократичен начин в Западна Европа, като не толерира алтернативни възгледи. \"Християндемокрацията не е либерална...тя е нелиберална, ако щете\", заяви унгарският премиер. Той подчерта, че за разлика от либералната демокрация, християндемокрацията отхвърля мултикултурализма и имиграцията, като същевременно е антикомунистическа и се застъпва за християнските ценности. \"Изправени сме пред голям момент: казваме довиждане не просто на либералната демокрация, а на елита от 1968 г.\", заяви Орбан, визирайки международната вълна от леви, либерални протести, преобърнали в много страни управляващия консервативен ред. Вчера Орбан приветства основаването от бившия крайнодесен сътрудник на Доналд Тръмп - Стив Банън, на антиевропейска политическа формация, наречена \"Движението\" с цел подсилване на националисткия, антиимигрантски вот на изборите за ЕП догодина. Партията на Орбан \"Фидес\", която води в проучванията на общественото мнение, също така демонизира родения в Унгария американски милиардер Джордж Сорос и подкрепяните от него либерални хуманитарни организации. \"Фидес\" прокара закони, ограничаващи дейността на групи от гражданското общество, които обвинява в насърчаване на незаконната имиграция. Орбан обвинява Сорос в насърчаване на масова имиграция, целяща да подкопае християнската европейска култура, което милиардерът отрича, отбелязва Ройтерс. Освен това Орбан изгради топли отношения с Русия, която строи ядрена електроцентрала в Унгария. Премиерът неведнъж е подлагал на критики санкциите на ЕС срещу Русия, наложени й след анексията на Крим през 2014 година. Орбан разкритикува недемократичната, по думите му, Европа, съобщава Франс прес по повод речта на унгарския премиер в Байле Тушнад. \"На Запад е либерализмът, няма демокрация\", каза той. Според него в Западна Европа \"нарушенията на свободата на словото и цензурата са станали нещо обичайно\". Той отново атакува европейските институции, като нарече Европейската комисия \"символ на провала\". Франс прес също като Ройтерс се спира на частта на речта на Орбан, посветена на християндемокрацията и посочва, че унгарският премиер е дал своя собствена дефиниция за нея, като е уточнил, че християндемокрацията е \"антиимигрантска, антимултикултурна и че тя се бори за модела на християнското семейство\". Орбан допълни, че ще превърне темата за имиграцията в една от знаковите на изборите за ЕП догодина. \"Европейските лидери за неефикасни и неспособни да защитят Европа срещу имиграцията\", каза той. Орбан освен това разкритикува европейските санкции срещу Москва и определи като \"примитивна\" политиката на ЕС спрямо Москва. Относно Турция Орбан подчерта, че може да се \"критикува системата на Ердоган, но стабилността на Турция е добро нещо\". \"Днес сигурността на Карпатския регион и на Европа почива върху стабилността в Турция, в Израел и в Египет, защото те могат да сложат край на притока на мюсюлмани\", заяви Орбан.", "date": "2018.07.28", "title": "Орбан: Очаквам европейските избори догодина да доведат до промени"}
{"url": "https://www.24chasa.bg/novini/article/6985787", "text": "80-тонен кран се стовари върху лодки на яхтеното пристанище в Созопол. По данни на очевидци са пострадали две от яхтите на кея, предаде Нова тв. Жертви и пострадали при инцидента няма. На място пристигнаха екипи на противопожарната служба, които да почистят района от разлятото гориво. Инспекцията по труда ще проверява причините, довели до инцидента.", "date": "2018.07.28", "title": "80-тонен кран падна върху яхти в Созопол, като по чудо няма пострадали"}
{"url": "https://www.24chasa.bg/novini/article/6985814", "text": "Европа преразглежда системата си за спешно реагиране при пожари, основаваща се на доброволно отзоваване на страните членки със собствени технически средства, тъй като тя вече се е изчерпала, съобщава в. \"Монд\" в електронното си издание. Установявайки мащабите на щетите от пожарите около Атина, говорителят на гръцкото правителство Димитрис Дзанакопулос още на 24 юли поиска помощ от Европа. В телевизионно изявление той съобщи, че Испания ще изпрати самолети, а Кипър - няколко десетки пожарникари, предаде БТА. Впоследствие европейската мобилизация се засили: от 25 юли на разположение са шест самолета за борба с пожарите от Италия, Румъния и Испания. Предложения за помощ на Гърция чрез механизма за спешно реагиране бяха отправени и от България, Хърватия, Португалия, Малта и Черна гора. Задействана беше и европейската система за сателитна картография \"Коперник\" за предоставяне на много прецизни карти на местните власти. Седмица по-рано Швеция беше изправена пред вълна от безпрецедентни пожари и също поиска помощ от Европа, припомня \"Монд\". Европейската комисия оказа подкрепа за незабавната мобилизация и досега е помогнала за изпращането на седем самолета, шест хеликоптера за борба с пожари и шест модула за наземно гасене на пожари от Италия, Франция, Германия, Литва, Дания, Португалия, Полша и Турция. Чехия и Австрия също предложиха помощ на Швеция. Общо участвалите в акциите страни са предоставили над 340 души и 77 превозни средства, уточни говорителят на ЕК по въпросите на гражданската защита Карлос Мартин Руис де Гордехуела. Комисията съфинансира разходите за транспорт на помощта чрез своя механизъм и така установява връзка между всички служби за гражданска защита в Европа. През 2017 година този европейски механизъм за гражданска защита е бил мобилизиран седемнайсет пъти. Механизмът е създаден през 2001 година в подкрепа на сътрудничеството между националните органи за гражданска защита в 28-те страни членки на ЕС, Исландия, Черна гора, Норвегия, Сърбия, Македония и Турция. Системата обаче се основава на доброволно участие на страните и най-вече на наличните им средства, най-вече въздушна техника. ЕС поема финансирането на 80 процента от транспортните разходи за един самолет. Но с все по-многобройните пожари по едно и също време механизмът вече не отговаря на реалните потребности, подчертава Карлос Мартин Руис де Гордехуела. Затова комисията предложи създаването на нова система за по-добра организация на колективния отговор на природни бедствия - пожари, наводнения, земетресения или епидемии - наречена RescEU. Проектът предвижда собствени ресурси на системата като самолети за борба с пожари и техника за изпомпване на води, извън националните капацитети.", "date": "2018.07.28", "title": "\"Монд\": Европа преразглежда системата си за спешно реагиране при пожари"}
{"url": "https://www.24chasa.bg/novini/article/6985703", "text": "Албанската полиция откри терорист сред група нелегални мигранти - сириец, който бил част от терористична група, все още воюваща в Сирия и Ирак, съобщи агенция МИА, като се позова на албанския вестник \"Коха йон\". Групата била открита преди два дни близо до ГКПП Капщица, на албанско-гръцката граница при Корча. Тя била съставена от 16 лица, десет от които сирийци, петима от Пакистан и един от Либия, предаде БТА. Те били отведени в Центъра за настаняване на бежанци край Тирана и след извършената проверка за сириеца било установено, че е член на терористична група. Специалната проверка била извършена по искане на албанската тайна служба ШИШ, която притежавала определени информации за него. Сириецът е прехвърлен в Центъра за чужденци от затворен тип край Корча. \"Това не е първият случай да бъде открито лице, заподозряно в тероризъм, което влиза на албанска територия като бежанец. В предишните случаи заподозрените бяха предадени на чуждестранни служби, което най-вероятно ще стане и със сириеца\", пише вестникът.", "date": "2018.07.28", "title": "Откриха терорист сред група нелегални мигранти в Албания"}
{"url": "https://www.24chasa.bg/novini/article/6984824", "text": "Те са млади, усмихнати, контактни и говорят брилянтно чужди езици. Всеки ден Моника, Кати, Иван, Ники, Илия, Драгослава, Доника, Цвета повеждат групи чужденци.  В адска жега или зверски студ те ги събират пред сградата на община Пловдив. След кратка беседа повеждат туристите из хилядолетния град, за да им покажат великолепието на пет цивилизации, оставили своя отпечатък. “Правим го на добра воля, а и тренираме езика си”, казват младежите. Зимата разхождат туристи два пъти дневно, а през лятото - почти на всеки час Чужденците ги слушат в захлас и непрекъснато снимат. Доброволците на “Фрий Пловдив тур” правят това от години. И твърдят, че туровете са напълно безплатни. Отворени са за гостите на Пловдив, без да е нужна предварителна резервация. Обиколките продължават около 2 часа. Маршрутът обикновено започва от сградата на общината, където е шадраванът с пеликаните. Минава през античния Одеон, оттам - към Стария Пловдив, където има над 20 спирки. Там гостите разглеждат Античния театър, Хисар капия, акропола на Небет тепе. И после слизат в емблематичния артквартал “Капана”. Има ларж туристи, които дават бакшиш по 1-2 евро на всеки доброволец. Това е, така да се каже, единствената далавера на тези деца. Отделно са се споразумели със заведения, главно в “Капана”, където водят групи. Има едно заведение, където кафето се пече на място.  Собственикът също говори английски и обяснява на чужденците как го приготвя. “Ако днес му заведат 50 туристи и всеки от тях пие кафе за 2 лева, нормално е да върне нещо на тези деца, казват хора от съседните магазини. Според тях доброволците почти нищо не печелят от това занимание, просто си тренират езика. Ако по време на беседата някой от гостите ги хареса, ги кани на заведение и им плаща почерпката. “Нямат нищо общо с общинския туристически център. Те са отделна неправителствена организация. Всеки им дава колкото прецени”, поясниха от градската управа. Практиката не е непозната. В Париж в повечето корабчета по Сена има подобни доброволци. Туровете в Пловдив са водени изцяло от местни младежи. Те са преминали през специализирано обучение Основната им цел била да покажат образа на Пловдив като древен и вечен град, но и да допринесат за добрата му репутация сред чужденците. “Фрий Пловдив тур” има официален сайт и страница във фейсбук. “Искаме да ви покажем повече от Пловдив, неговите по-слабо познати места, отличителната му култура и неповторим дух. Дори времето да е лошо, това не може да уплаши нашите гидове”, пише на страницата.", "date": "2018.07.28", "title": "Бакшиши и комисиони са единственият приход на екскурзоводите"}
{"url": "https://www.24chasa.bg/novini/article/6985720", "text": "Магаретата на Санторини, които са част от атракциите на гръцкия остров, ще бъдат защитени от свръхексплоатация, съобщи днес местната управа, цитирана от агенция Франс прес. Кметството съобщи днес, че се е срещнало със собственици на магарета и асоциации за защита на животните, за да бъде гарантирано спазването на правата и доброто отношение към магаретата. Те се използват за транспортиране на туристи от пристанището към главния град на острова Фира, който се намира на няколкостотин метра по-високо, предаде БТА. Четири правозащитни групи организираха протест след като в социалните мрежи се появи видео на собственик, който жестоко бие своето магаре. Кметството съобщи, че е получило съгласие от всички заинтересовани страни за серия от мерки, например животните да стоят на сянка докато почиват и да имат достатъчно вода и храна. Собствениците на магарета се ангажираха също да намалят работните часове и товара на животните и тези, които не се грижат за животните си, ще бъдат наказвани. Според кметството защитниците на животните се изразили задоволство от тези мерки при условие, че бъдат спазвани.", "date": "2018.07.28", "title": "Защитават магаретата на остров Санторини от свръхексплоатация"}
{"url": "https://www.24chasa.bg/novini/article/6985722", "text": "Броят на загиналите при унищожителните пожари край Атина достигна 88 души, съобщи ДПА, като се позовава на гръцкото държавно радио ЕРТ. Състоянието на десет от пострадалите при пожарите остава животозастрашаващо, информира ЕРТ, като цитира официални представители. Много изчезнали хора все още се издирват, предаде БТА. Вероятно ще са необходими няколко дни, за да може да бъдат идентифицирани някои от жертвите (с използване на ДНК от роднини на загиналите). Продължава разследването на причините за пожарите, започнали в понеделник. Пожарите са овладени. Източник, близък до разследването, съобщи, че един от пожарите е бил предизвикан случайно от жител от Рафина (източно от Атина), пише днес гръцкият в. \"Катимерини\". Смята се, че мъжът е предизвикал огнения ад по невнимание, докато опитвал да изгори сухи клони и трева. Междувременно в Гърция започваха погребенията на жертвите на унищожителните пожари, информира Асошиейтед прес. Днес бе погребан възрастен свещеник, който се удавал в морето в опит да се спаси от пожара в градчето Мати. Стотици хора присъстваха на погребението на 83-годишния свещеник. Трима членове на едно семейство ще бъдат погребани утре в Мати. Роднините на загиналите помолиха медиите да не присъстват на погребенията, съобщава Ройтерс. Гръцкият премиер Алексис Ципрас заяви вчера, че поема цялата политическа отговорност за опустошителните пожари. Заместник-кметът на региона Маратон, в който се намират някои от засегнатите от пожарите райони, днес подаде оставка заради трагедията. Това е първата оставка на представител на властите след пожарите, информира Ройтерс.", "date": "2018.07.28", "title": "88 са вече загиналите при пожарите в Атина"}
{"url": "https://www.24chasa.bg/novini/article/6985724", "text": "Президентът на Украйна Петро Порошенко заяви днес, че влиянието на православната църква към Московската патриаршия, наброяваща милиони последователи в Украйна, представлява \"директна заплаха за националната сигурност\" на неговата страна, предаде Франс прес. \"Смятам за нещо абсолютно необходимо да отрежем всички пипала, с които страната агресор действа в тялото на нашата държава\", каза Порошенко, визирайки Русия. Според него православната църква към Московската патриаршия, е \"отделена от руската държава само на хартия\" и \"подкрепя напълно и безусловно реваншистката и империалистка политика на Кремъл\", предаде БТА. Украинският президент направи това изказване по време на церемония по повод 1030-ата годишнина от покръстването на Киевска рус, чието историческо наследство си оспорват съвременните Русия и Украйна. Десетки хиляди украински последователи на църквата към Московската патриаршия организираха още вчера шествие в Киев по повод на тази годишнина. То протече при засилени мерки за сигурност, защото полицията се притесняваше за сблъсъци с украински националисти. Украйна има две православни \"църкви-дисиденти\" на Московската патриаршия, сред които Киевската патриаршия, но те не са признати от нито една православна църква в света, отбелязва Франс прес. Църквата, зависеща от Московската патриаршия, си остава най-голямата религиозна общност в страната, според броя на енориите. Но според допитване от 2015 г. 44 процента от украинците казват, че са последователи на Киевската патриаршия, а 21 процента - на църквата към Московската патриаршия. Често пъти обтегнати, отношенията между тези две църкви се обостриха още повече с руско-украинската криза, белязана от анексията на Крим от Русия през март 2014 г. и последвана от конфликта в Източна Украйна, в който загинаха над 10 000 души.", "date": "2018.07.28", "title": "Порошенко: Влиянието на православната църква към Московската патриаршия е заплаха за Украйна"}
{"url": "https://www.24chasa.bg/novini/article/6985726", "text": "Железопътният транспорт днес все още е нарушен  , като се очаква промените в разписанията да продължат до четвъртък, предаде Франс прес. Френската национална жп компания Ес Ен Се ЕФ (SNCF) е организирала алтернативен транспорт и осигурява две трети от влаковете до Атлантическото крайбрежие, заминаващи и пристигащи на гара Монпарнас и съседната гара Остерлиц, към която са отклонени някои от композициите, съобщи президентът и главен изпълнителен директор на компанията Гийом Пепи, предаде БТА. Пожарът в трансформатора силно наруши жп трафика през силно натоварения уикенд, когато хората заминават или се връщат от отпуск. Струпването на пътници по пероните беше също толкова голямо, както при аварията със сигнализационната система на гара Монпарнас през същия уикенд точно преди година. Ръководителят на жп компанията изтъкна, че операторът ще поиска обезщетения от доставчика на електроенергия Ер Те Е (RTE), като уточни, че нарушенията на трафика ще струват няколко милиона евро. Вчера от аварията на гара Монпарнас бяха засегнати около 100 000 пристигащи или заминаващи пътници.", "date": "2018.07.28", "title": "Железопътният транспорт в Париж все още е нарушен след пожара вчера"}
{"url": "https://www.24chasa.bg/novini/article/6984820", "text": "Професионални екскурзоводи показват Варна на туристите през целия летен сезон безплатно. Обиколки има всеки вторник, сряда, петък и събота. Групите тръгват в 10,30 ч. от информационния център срещу катедралния храм. Обиколката трае 3 часа, а беседите са на английски. За пета поредна година туровете се организират от дирекция “Туризъм” към община Варна и Туристическия информационен център в партньорство със Съюза на екскурзоводите в България. “Интересът към тези обиколки е голям. Имали сме дни, в които се събират групи от над 30 души. Особено, ако времето е по-мрачно. Варна е интересен град и има какво да покажем на туристите”, каза за “24 часа” един от организаторите - Тихомир Патарински. Обичайният маршрут тръгва от катедралния храм и минава през паметника на цар Калоян и одруги забележителности, за да се върне отново на изходната точка. Специално за българските гости на града се предвиждат безплатни обиколки на 15 август, когато е празникът на Варна, и на 6 септември.", "date": "2018.07.28", "title": "Във Варна туровете са общинско дело"}
{"url": "https://www.24chasa.bg/novini/article/6985732", "text": "Тайландски водещ на спортно предаване бе свален от ефир, тъй като окачествил президента на Турция Реджеп Тайип Ердоган като \"диктатор\", предаде РИА Новости, като цитира местни източници. Телевизионният водещ Пхирапхон Еариякун е бил свален от ефир, след което представители на ръководството на тайландската телевизия Digital TV 28 са го закарали в посолството на Турция в Банкок, за да се извини лично на турския посланик в Тайланд Еврен Дегделен Акгюн, предаде БТА. Инициатор за наказанието е била тайландската мюсюлманска фондация \"Мюсюлмани за мир\". Фондацията се е обърнала към ръководството на телевизията след излъчването на спортна програма, по време на която водещият Пхирапхон Еариякун говорил за германския футболист от турски произход Месут Йозил, който се отказа от участие в националния отбор на Германия след полемиката, разразила около него заради снимките му с турския президент Ердоган преди Световното първенство по футбол. По време на предаването водещият нарекъл Ердоган \"диктатор, строящ дворци с хиляда стаи, фалшифициращ избори и преследващ журналистите\".", "date": "2018.07.28", "title": "Свалиха от ефир тайландски журналист, защото нарекъл Ердоган \"диктатор\""}
{"url": "https://www.24chasa.bg/novini/article/6985736", "text": "Туристи и британци, които се надяваха да потеглят за ваканция този уикенд, имат проблеми с трафика във Великобритания, след като силни бури причиниха отмяна и закъснения на полети и на влакове в тунела под Ламанша, предаде Асошиейтед прес. Седмицата на рекордни горещини във Великобритания отстъпи тази нощ на мощни гръмотевични бури. Нискобюджетната компания Райънеър каза, че заради бурята, както и заради недостиг на авиодиспечерски персонал, са били отменени 14 полета от летище Станстед. Други летища в района на Лондон - Лутън, Гетуик и Хийтроу - също предупредиха за закъснения, предава БТА. Британската служба за контрол на въздушния трафик каза, че непредсказуемият характер на бурите означава, че самолетите няма да могат да летят по обичайните си пътища. Същевременно компанията Евротунел, която е оператор на тунела под Ламанша и на товарните влакове, превозващи автомобилите през тунела, предупреди пътниците, използващи терминала във Фолкстън в Югоизточна Англия, че може да има закъснения от около четири и половина часа. Националната железопътна компания пък съобщи, че трафикът по някои линии е нарушен заради повалени дървета и проблеми със сигнализационната система. Метеорологичната служба предупреди за обилни дъждове и силни ветрове в някои части на страната днес и утре. На места в Северна Ирландия и в Североизточна Шотландия са възможни наводнения. Температурите паднаха с 10 градуса по Целзий на много места след бурите. Само в петък вечерта в страната бяха регистрирани около 17 500 светкавици, а за един час в източното графство Линкълншър наваля 41,8 милиметра дъжд, което е равно на средното за един месец там.", "date": "2018.07.28", "title": "Трафикът във Великобритания е затруднен заради обилните дъждове"}
{"url": "https://www.24chasa.bg/novini/article/6985739", "text": "Турският външен министър Мевлют Чавушоглу разговаря днес отново по телефона с американския държавен секретар Майк Помпейо във връзка с казуса, свързан със задържания в Турция американски пастор Андрю Брънсън, съобщи турската телевизия НТВ, като цитира дипломатически източници. Чавушоглу и Помпейо разговаряха по въпроса и в четвъртък, предаде БТА. Американският пастор Андрю Брънсън бе поставен под домашен арест тази седмица, след като прекара близо две години в затвор в Турция. Турските власти обвиняват пастора, че е действал в полза на мрежата на ислямския проповедник Фетхуллах Гюлен - ФЕТО, както и в полза на Кюрдската работническа партия (ПКК). Той рискува да получи присъда до 35 години затвор, ако бъде признат за виновен. Президентът на САЩ Доналд Тръмп и вицепрезидентът Майк Пенс заявиха тази седмица, че Вашингтон ще наложи санкции на Анкара, ако не бъде освободен пастор Брънсън.", "date": "2018.07.28", "title": "Чавушоглу и Помпейо разговаряха по телефона за задържания в Турция пастор от САЩ"}
{"url": "https://www.24chasa.bg/novini/article/6985752", "text": "Арменският съд е наредил бившият президент   по обвинение в узурпиране на властта, заяви адвокатът му Арам Орбелян, цитиран от Ройтерс. Кочарян, който от 1998 до 2002 г. беше вторият президент на Армения, се е явил пред съда и е бил задържан, добави Орбелян. Кочарян отхвърли обвиненията срещу себе си като политически мотивирани, предаде БТА. Следствието го обвини в опит да свали конституционния ред по време на събитията след изборите през 2008 г., когато президент стана Серж Саркисян. През февруари-март 2008 г. опозицията организира протестни митинги и оспори резултатите от изборите с тезата, че нейният кандидат Левон Тер-Петросян е истинският победител. Протестите бяха разпръснати, а при сблъсъци с полицията загинаха десет души. Конституционният съд потвърди изборните резултати. На 8 май тази година Никол Пашинян, опозиционен активист по онова време, който през юни 2009 г. влезе в затвора по обвинения в подстрекателство към размирици по време на протестите след изборите, беше избран от парламента за министър-председател. Кочарян засега ще остане в ареста за два месеца, допълва Асошиейтед прес.", "date": "2018.07.28", "title": "Адвокатът на бившия арменски президент: Задържан е след съдебна заповед"}
{"url": "https://www.24chasa.bg/novini/article/6985757", "text": "Турският президент Реджеп Тайип Ердоган днес пристигна на официално посещение в Замбия, предаде Анадолската агенция. Ердоган бе посрещнат на летището в столицата Лусака от президента на Замбия Едгар Лунгу и съпругата му, от замбийския външен министър, както и от турския посланик в Лусака, предаде БТА. Заедно с Ердоган в Замбия пристигнаха неговата съпруга Емине Ердоган, външният министър на Турция Мевлют Чавушоглу, министърът на финансите и хазната Берат Албайрак, министърът на отбраната Хулуси Акар, министърът на търговията Рухсар Пекджан.", "date": "2018.07.28", "title": "Ердоган пристигна на посещение в Замбия"}
{"url": "https://www.24chasa.bg/novini/article/6985693", "text": "Условията на работа са сред основните неща, които мотивират служителите на реда. Това е казал главният секретар на МВР гл. комисар Младен Маринов, след като е направил оглед на реновираната сграда на полицейското управление в Нови пазар, символично открита по-късно в присъствието на премиера Бойко Борисов, съобщават от пресцентъра на ОД на МВР-Шумен. \"От нас и от ръководството на Шумен се иска добра организация, правилно планиране и определяне на основните приоритети, които трябва да се изпълняват, за да може населението да се чувства сигурно и спокойно\", е посочил Маринов. Според него специализираните полицейски операции, които се провеждат на територията на цялата страна, в различно време и на различно място, дават добър резултат. \"Целта е да се повиши функционалността на полицейските сили и да се използват целенасочено към определен вид престъпления, съобразно оперативната обстановка във всяко едно населено място. Някъде има селскостопански райони, на друго място има гористи масиви, които са обект на престъпления. В момента голям ресурс се ползва за морските курорти\", е уточнил Маринов. Той е отбелязал, че все по-често се установяват водачи, които управляват моторно превозно средство след употреба на наркотици и алкохол; отчита се намаление на загиналите по пътищата, в сравнение с период на миналата година; същата е статистиката и при ранените и при броя на пътнотранспортните произшествия. \"Това е показател, по който трябва ежедневно да се работи\", е допълнил Маринов.", "date": "2018.07.28", "title": "Младен Маринов: Условията на работа са основното, което мотивира служителите"}
{"url": "https://www.24chasa.bg/novini/article/6985645", "text": "Единайсет километра от оградата, която се поставя по сухопътната граница с Румъния, за да се възпрепятства движението на диви свине и разпространението на африканска чума, вече са готови. Това съобщи министърът на земеделието, храните и горите Румен Порожанов пред журналисти в Шабла, цитиран от БТА. Порожанов участва в оперативно заседание, на което ръководители на ветеринарни и горски служби от Североизточна България са докладвали за предприетите мерки за ограничаване на риска от заразата. На още осем километра коловете за оградата са забити, а на други шестнайсет километра са разнесени, отбеляза Порожанов. Оградата по цялото протежение на границата достига 133 километра. По думите на министъра близо 500 служители на държавните горски стопанства са ангажирани в работата по оградата и в контрола на границата, като патрули следят и през нощта за движение на диви свине. Той коментира, че досега патрулите не са забелязали движение на диви прасета, чиито набези се очаква да започнат след прибирането на реколтата. Цялата ограда ще бъде подсилена със спираловидна режеща тел, което ще оскъпи съоръжението, а финансовият ресурс ще бъде за сметка на държавните горски стопанства, добави министърът. Участъкът от предпазната ограда от ГКПП-Дуранкулак до морската зона е завършен. Цялото 40-километрово съоръжение между граничните пунктове Дуранкулак и Кардам в Добричка област ще бъде поставено до края на идващата седмица, съобщи директорът на Североизточното държавно предприятие Веселин Нинов. Горските служители информираха на пресконференцията, че в близките дни по граничното трасе през всеки 50 метра започва и разпръскването на репеленти - отблъскващи дивите свине вещества.", "date": "2018.07.28", "title": "Порожанов: 11 км от оградата с Румъния срещу африканската чума вече са изградени"}
{"url": "https://www.24chasa.bg/novini/article/6985649", "text": "Хиляди руснаци участваха днес в протести в цялата страна, организирани от руската Комунистическа партия срещу проекта за пенсионна реформа, предаде Франс прес. В Москва 100 000 души според организаторите, и около 10 000 души според журналисти, са се включили в разрешената от властите демонстрация. Множеството скандираше \"Путин, не пипай пенсиите ни!\" и размахваше плакати, на които пишеше \"Ние искаме да живеем от нашите пенсии, не да умрем на работното място!\", предаде БТА. В Санкт Петербург около 1000 души се включиха в демонстрацията. Някои от протестиращите носеха портрети на Сталин. Протести имаше и в още десетки други градове, от Далечния изток до Западна Русия. Протестиращите освен това отвориха за подпис и онлайн петиция, в която се призовава за анулиране на пенсионната реформа, която сега се обсъжда в парламента. Досега петицията е събрала 2,9 милиона подписа. Пенсионната реформа предвижда прогресивно увеличаване на възрастта за пенсиониране. Това се случва за първи път от около 90 години в Русия. Възрастта ще бъде вдигната на 63 години за жените и 65 години за мъжете. Сега тя е 55 години за жените и 60 години за мъжете. Путин не бе споменал въпроса за пенсиите по време на кампанията си за преизбиране за президент. През юли неговата популярност падна до 64 процента срещу 80 процента през май, според руския център за проучване на общественото мнение ВЦИОМ. За утре опозиционният лидер Алексей Навални е призовал симпатизантите си да участват в протест срещу реформата в Москва.", "date": "2018.07.28", "title": "Хиляди протестираха в Русия срещу пенсионната реформа"}
{"url": "https://www.24chasa.bg/novini/article/6985669", "text": "Служителите на компанията \"Евростар\" на лондонската гара \"Сейнт Панкрас\" участват днес в 24-часова стачка, за да протестират срещу условията на труд, които те определят като опасни. Стачните действия обаче не влияят на трафика, който е натоварен заради разгара на ваканционния сезон, предаде Франс прес. В стачката участват 160 служители от гарата. Те са от билетните гишета, регистрацията или обработката на багажите. Говорител на \"Евростар\" каза, че на всеки пост ще бъде поставен заместник, така че протестът да не се отрази на пътуванията, предаде БТА. Протестиращите казват, че условията на гара \"Сейнт Панкрас\" са просто ужасяващи през последните седмици, а качеството на услугите буквално рухва. Те настояват ръководството да престане да игнорира проблемите и да предложи конкретни решения. \"Евростар\" е компанията оператор на пътническите влакове през тунела под Ламанша.", "date": "2018.07.28", "title": "Стачка на лондонската гара \"Сейнт Панкрас\", трафикът не е нарушен"}
{"url": "https://www.24chasa.bg/novini/article/6985488", "text": "Писателят Владимир Войнович почина на 86-годишна възраст, предаде ТАСС, позовавайки се на семейството му. Войнович е роден на 26 септември 1932 г. в Сталинабад, Таджикска ССР, днес Душанбе, Таджикистан. Сред най-известните му произведения са \"Животът и необикновените приключения на войника Иван Чонкин\", \"Москва 2042\", \"Монументалната пропаганда\", предава БТА. Владимир Войнович е известен и като автор на текстовете на много песни, сред които посветената на космонавтиката \"Четиринадесет минути до старта\". През 2001 г. е удостоен с Държавна награда на Русия за романа си \"Монументалната пропаганда\". Преследван заради дисидентска дейност, Войнович е лишен от съветско гражданство през 1981 г. От същата година до 1990 г. живее във ФРГ и САЩ. През август 1990 г. гражданството му е възстановено и писателят се връща в родината си.", "date": "2018.07.28", "title": "Почина писателят Владимир Войнович"}
{"url": "https://www.24chasa.bg/novini/article/6985498", "text": "Автобус на \"Юнион Ивкони\" с българи аварира във Франция, предава Нова телевизия.  Превозното средство е пътувало от Португалия към България, като маршрутът му минава през Испания и Франция. Сред общо 29-те пътници е имало и деца. Ирена Тодорова, която засне видео с авариралия автобус, разказа, че във Франция превозното средство внезапно е спряло. В продължение на час и половина пътниците не са получили обяснение какво се случва.", "date": "2018.07.28", "title": "Автобус с българи аварира във Франция (Видео)"}
{"url": "https://www.24chasa.bg/novini/article/6985512", "text": "Осемнайсетгодишен младеж с канадски паспорт е загинал при нещастен случай в Хасково, съобщиха от ОД на МВР в областния център. Сигнал за инцидента е подаден в 2.00 часа след полунощ. Младежът се покачил върху висока четири метра метална конструкция на северния шосеен вход на града /откъм Димитровград/ с надпис \"Добре дошли!\". Най-вероятно по невнимание момчето, което било на гости на роднини, паднало от билборда, допълниха от полицията.", "date": "2018.07.28", "title": "18-годишен канадец загина в Хасково, паднал от 4-метров билборд"}
{"url": "https://www.24chasa.bg/novini/article/6985336", "text": "Полицията на летището в Мюнхен - второто най-натоварено в Германия, затвори Терминал 2 днес, след като неизвестен успял да се промъкне в охраняваната зона, предаде ДПА. Засегнати са и полети до София, които към момента закъсняват. Работата на Терминал 2 е възстановена, вече има възобновени полети. Има и такива, които имат закъснения от 4-5 часа, каза човек на \"24 часа\" от летището в Мюнхен. Баварската полиция и управата на летището не са съобщили подробности за случая. Не е ясно кога ще се възобнови работата на терминала. Пътници на летището съобщават в социалните медии, че не им е било позволено да излязат от самолетите, оплакват се от забавени или отменени полети и от струпване на хора, очакващи информация в натоварения период на лятната ваканция, отбелязва ДПА.", "date": "2018.07.28", "title": "Затвориха част от летището в Мюнхен, закъсняват полети и за България (Обновена, видео)"}
{"url": "https://www.24chasa.bg/novini/article/6985535", "text": "Оглавяваният от кюрдите Сирийски демократичен съвет заяви днес, че заедно със сирийското правителство са решили да създадат комитети за преговори за спиране на насилието в Сирия, предаде Ройтерс, цитирана от БТА. Споразумението е постигнато на среща, която е била по покана на сирийското правителство. Комитетите ще \"разработят пътна карта за демократична, децентрализирана Сирия\", каза съветът, който е политическото крило на подкрепяните от САЩ Сирийски демократични сили. Преговорите в Дамаск тази седмица показват, че ръководените от кюрдите власти в частта на Сирия източно от река Ефрат предприемат ходове за постигане на споразумение със сирийския президент Башар Асад за запазване на тяхната автономия. Асад обещава да си възвърне цяла Сирия. Напоследък неговите войски с подкрепата на Русия и Иран си възвръщат повечето контролирани от бунтовниците райони след продължаващ седем години конфликт. Той определя кюрдското управление на североизток като \"временни структури\". Преговорите с Дамаск обаче повдигат нови въпроси за американската политика в Сирия, където САЩ са разположили войски в територия под контрола на Сирийските демократични сили при кампанията срещу групировката \"Ислямска държава\". Сирийските кюрди се отнасят по-предпазливо към САЩ след противоречивите изявления за американските планове в Сирия.", "date": "2018.07.28", "title": "Сирийските кюрди се разбраха с Дамаск за преговори за спиране на насилието"}
{"url": "https://www.24chasa.bg/novini/article/6985537", "text": "Руският президент Владимир Путин се включи в шествие по случай 1030-годишнината от покръстването на Русия, предаде ТАСС. Путин премина заедно с вярващите от Съборния площад в Кремъл до Боровицкия площад при паметника на княз Владимир, предава БТА. В шествието участваха също патриархът на Москва и цяла Русия Кирил, Александрийският патриарх Теодор Втори, московският кмет Сергей Собянин. На 28 юли се отбелязва Денят на покръстването на Русия. Според летописите покръстването на русите е станало през 988 г. при новгородския и киевски княз Владимир, канонизиран за равноапостол.", "date": "2018.07.28", "title": "Путин се включи в шествие за 1030-годишнината от покръстването на Русия"}
{"url": "https://www.24chasa.bg/novini/article/6985547", "text": "Турция и САЩ могат да спасят отношенията си, заяви днес турският президентски говорител Ибрахим Калън, след като тази седмица американският президент Доналд Тръмп заплаши да наложи санкции на Анкара, предаде Ройтерс, цитирана от БТА. Двете страни имат пререкания по редица въпроси, включително заради политиката на Вашингтон в Сирия, искането на Турция за екстрадиция на живеещия в САЩ мюсюлмански проповедник Фетхуллах Гюлен, както и заради възраженията на САЩ, свързани със задържанията на американски граждани в Турция. Отношенията може да бъдат спасени и подобрени, посочи Калън. Президентът Тръмп заяви преди няколко дни, че Вашингтон ще наложи санкции на Анкара, ако не бъде освободен американският пастор Андрю Брънсън, който прекара 21 месеца зад решетките в Турция, а тази седмица бе поставен под домашен арест. Срещу Брънсън са повдигнати обвинения в терористична дейност. Заплахите срещу Турция няма да проработят, написа Калън в материал, поместен в проправителствения в. \"Дейли Сабах\". Калън добави, че заплахите само ще навредят на отношенията между Анкара и Вашингтон.", "date": "2018.07.28", "title": "Турция: Може да спасим отношенията си със САЩ"}
{"url": "https://www.24chasa.bg/novini/article/6985555", "text": "Учени от Калифорнийския университет в Ървайн са установили значителна загуба на маса в големи ледници в Източна Антарктида, включително в ледника Тотен и шелфовия ледник на Московския университет, съобщи Лента. Теоретично погледнато, водата в тях е достатъчна, за да повиши морското равнище с 5 метра, предава БТА. Учените са преценили измененията в ледниковата покривка, като са анализирали данни, получени от спътници на НАСА в рамките на мисията GRACE (Gravity Recovery And Climate Experiment). Данните са комбинирани с резултати от климатични модели, които отчитат съотношението между скоростта, с която ледът се натрупва или топи. По мнението на гласиолози, от април 2002 г. до септември 2016 г., двата ледника са загубили около 18,5 милиарда тона замръзнала вода, които се равняват на повишаване на морското равнище с 0,7 милиметра. Макар Източна Антарктида да се смята за по-малко уязвима от глобалните климатични промени, увеличената топлина в океана допринася за ускорено топене не ледовете. Резултатите от изследването са качени на сайта Phys.org.", "date": "2018.07.28", "title": "Учени откриха в Антарктида признаци за глобална катастрофа"}
{"url": "https://www.24chasa.bg/novini/article/6985598", "text": "Товарен кораб-цистерна, плаващ под гръцки флаг, е претърпял авария при преминаването през пролива Босфора край Истанбул, съобщиха турски медии. Аварията причини хаос в движението по Босфора. Турските власти затвориха пролива за движение на корабите в двете посоки. Гръцкият кораб е с дължина 252 метра. Екипи на турската брегова охрана са изпратени в помощ на авариралия кораб. Те се опитват да изтеглят авариралия съд, за да се освободи движението по Босфора. ", "date": "2018.07.28", "title": "Гръцка цистерна аварира край Босфора, спряха движението на корабите"}
{"url": "https://www.24chasa.bg/novini/article/6985614", "text": "Популярността на френския президент Еманюел Макрон леко се е повишила през юли въпреки скандала с бившия шеф на охраната му Александър Бенала, заснет да упражнява насилие срещу демонстранти, показва проучване, цитирано от Ройтерс. Според няколко анкети рейтингът на Макрон падна до нови ниски нива през юни, само година след идването му на власт, а критиците обвиняваха бившия инвестиционен банкер, че е откъснат от реалността заради политики, разглеждани като облагодетелстващи богаташите, предава БТА. Все пак президентът си е възвърнал част от позициите, сочи публикувано днес допитване на \"Харис интерактив\". Неговата популярност се е увеличила с два пункта до 42 процента въпреки скандала с Бенала и на фона на евентуален благоприятен ефект от спечелването на Световното първенство по футбол от Франция. Проучването, в което са участвали 966 души, е било проведено между 24 и 26 юли - по това време Макрон направи първите си коментари за аферата с Бенала, като каза пред депутати от своята партия, че само той носи отговорност за случая. Това, изглежда, е подобрило образа му в очите на хората, анкетирани след това, смята Жан-Даниел Леви от \"Харис интерактив\". Според анкетата позициите на Макрон са се засилили най-много сред младите хора през последния месец. Популярността на президента достигна върховото ниво от 59 процента през юни 2017 г., малко след встъпването му в длъжност, но през май 2018 г. падна под 50 процента, а през юни се смъкна до 40 процента по данни на \"Харис\".", "date": "2018.07.28", "title": "Рейтинтъг на Макрон се вдига въпреки скандала с Бенала"}
{"url": "https://www.24chasa.bg/novini/article/6985329", "text": "Атентат бе извършен днес срещу училище за акушерки в афганистанския град Джалалабад. Ранени са най-малко четирима души, предадоха Франс прес и ДПА. Жители на града разказват за няколко експлозии и за последвала стрелба. Очевидци са видели и дим да се издига от района, в който се намира училището. Предполага се, че нападателите са трима. Те са разположили взривни устройства в района на училището, разказва очевидец. Сега специализирани екипи ги обезвреждали. В училището се обучавали най-малко 50 жени. Той било на неправителствена организация. От сградата са евакуирани неизвестен брой ученички. Нападението продължава. В Джалалабад редовно се извършват атаки. Последната бе на 11 юли, когато бе нападнато местно представителство на министерството на образованието и най-малко 11 души бяха убити, а 10 ранени.", "date": "2018.07.28", "title": "Четирима пострадаха при атентат в училище за акушерки в Джалалабад (Обновена)"}
{"url": "https://www.24chasa.bg/novini/article/6985522", "text": "Бившият каталунски премиер сепаратист Карлес Пучдемон се върна днес в Белгия, след като бе освободен от Германия, предадоха Франс прес и ТАСС. Той заяви в Брюксел, че ще продължи да се бори \"за справедливата кауза на каталунския народ\", предава БТА. През октомври миналата година Пучдемон избяга от Испания в Белгия, след като регионалният парламент на Каталуния прие едностранна декларация за независимост. През март, на връщане с кола от Финландия към Белгия, бившият премиер бе задържан в Германия по силата на европейска заповед за арест, издадена от испанското правителство. Този месец испанските власти отмениха заповедта за арест и му разрешиха да се върне в Белгия, отбелязва ДПА. В Брюксел Пучдемон даде обща пресконференция с настоящия каталунски лидер Ким Тора, предаде Франс прес. \"Това не е краят на пътуването. Ще пътувам до последното кътче на нашия континент, за да защитавам справедливата кауза на каталунския народ, каузата на демокрацията, каузата на свободата, каузата на самоопределянето\", каза на английски Пучдемон на конференцията, провела се в сградата на делегацията на Каталуния към ЕС. \"Моето пътуване няма да приключи, докато всички политически затворници бъдат освободени и докато изгнаниците могат да се върнат у дома\", добави той. От своя страна Ким Тора обеща \"още поражения за Испания, ако тя продължава по пътя на репресията срещу каталунските сепаратисти. Девет каталунски лидери са сега в ареста в Испания заради бунт. По въпроса за диалога, който тече с испанското социалистическо правителство на Педро Санчес, Ким Тора призова Мадрид да \"превърне този диалог във факти\". След пресконференцията Пучдемон се срещна с членове на каталунското правителство и бивши министри в изгнание. По-късно днес той ще отиде във Ватерло, за да присъства на церемония по посрещането му, която ще започне в 16 ч. местно време.", "date": "2018.07.28", "title": "Пучдемон в Белгия: Ще продължавам да се боря за каталунския народ (Обновена)"}
{"url": "https://www.24chasa.bg/novini/article/6985619", "text": "38-годишен шофьор на опел издъхна на място, а две деца на 7 и 3 г., които са пътували с него, са в болница след тежка катастрофа на Подбалканския път. Опелът се е сблъскал челно с пежо, управлявано от мъж на 27 г. Сигналът за мелето е бил получен в 13, 20 ч. на тел. 112. В момента шосето е затворено, полицейски екип отклоняват трафика по обиколен маршрут.", "date": "2018.07.28", "title": "Шофьор загина при челен сблъсък на Подбалканския път, две деца пострадаха"}
{"url": "https://www.24chasa.bg/novini/article/6985622", "text": "Отвлечен турски учител в Монголия бе освободен след намесата на властите, предаде Ройтерс, като се позовава на местни медии и на постове на учителя в социалните мрежи. Вейсел Акчай благодари днес на монголците за подкрепата им. Според показанията на семейството и приятели на Акчай той е бил отвлечен вчера сутринта пред апартамента му, предава БТА. Акчай, който живее в Монголия от 24 години, е свързан с мрежата на живеещия в САЩ мюсюлмански проповедник Фетхуллах Гюлен, която според турските власти стои зад опита за преврат в Турция през 2016 г. Поддръжници на Акчай обвиняват турските власти, че имат пръст в отвличането му. Турското посолство и посланикът в Монголия отхвърлиха да имат каквато и да било намеса в отвличането, се казва в изявление на министерството на външните работи на Монголия. Група поддръжници на Акчай се събра снощи на летище Чингиз хан. Демонстрантите издигнаха плакати с призиви за освобождаването на Акчай. Правозащитници в страната също призоваха монголското правителство да предприеме действия срещу отвличането, което според тях е политически мотивирано. Самолетът, в който бе качен Вейсел Акчай, бе задържан по нареждане на властите. Акчай бе освободен и самолетът излетя снощи без него. Монголските власти обявиха, че нямат подробна информация за отвличането и извършват разследване по случая. Заместник-външният министър на Монголия заяви, че ако обвиненията (за намеса на турските власти) са верни, това представлява \"неприемлив акт на нарушаване на суверенитета и независимостта на Монголия\". Той направи изявлението по време на среща с дипломат от турското посолство. Акчай в момента е генерален директор на образователен институт, който ръководи турско-монголски училища, създадени от движението на Гюлен преди 25 години. Турция призовава Монголия да закрие въпросните училища от 2016 г.", "date": "2018.07.28", "title": "Отвлечен турски учител в Монголия бе освободен след намесата на властите"}
{"url": "https://www.24chasa.bg/novini/article/6985624", "text": "Талибаните проведоха първите преки разговори с американски представител, каза висш представител на бунтовниците, цитиран от Асошиейтед прес. Срещата тази седмица с Алис Уелс - най-високопоставения американски дипломат за Южна Азия, беше опит да се даде тласък на преговорите за прекратяване на най-дългия военен ангажимент на САЩ, заяви представителят на талибаните, цитиран от БТА. Американски служители нито потвърдиха, нито отрекоха, че е имало среща. Талибаните отдавна искат преки преговори със САЩ. \"Дискусията беше предварителна, начална и при нея беше обсъдена бъдеща среща и контакти\", каза талибанският представител, пожелал анонимност. Не беше ясно кога може да е следващата среща или с кого, но той беше сигурен, че ще има такава.", "date": "2018.07.28", "title": "Талибаните за първи път преговаряли лично с представител на САЩ"}
{"url": "https://www.24chasa.bg/novini/article/6985630", "text": "Това, което БСП предлага, е див популизъм. Те хапват и пийват, БСП вече води активен задгробен живот и претенцията й да се добере до властта трябва да се приема като заплаха номер 1 за страната. 50 хиляди се бяха събрали днес на Бузлуджа, това е останало от БСП, каза Антон Тодоров от ГЕРБ на извънреден брифинг.  Не виждам как ние ще останем членове на ЕС с този документ, този сборник от есета от БСП. Тази програма не съдържа нито една скала, таблица или графика. Без никаква конкретика те се опитват да дадат мъглявата си визия за българската икономика. Искат да се заиграят с управлението без никаква икономическа обосновка. Тяхно управление преди доведе 1 долар да струва 3000 лева. Те са способни да превърнат и 1 евро в 3000 лева. Къде са им разчетите и къде са техните финансисти?, каза Александър Симеонов на пресконференцията. Днес станахме свидетели на една тежка тирада от нападки и обиди. Това не може да ни притеснява, защото подобно говорене разделя обществото и прави единството невъзможно. Не знам дали от БСП си дават сметка за това. Това е симптом за криза в БСП, те са в период, в който се опитват да сменят политическия си пол - от социалисти да станат консерватори. Когато ние имаме празник, не излизаме да си излеем негативната енергия върху някого. 1 милион и 100 души от народа са от ГЕРБ, ГЕРБ не сме ние тримата. Нашите избиратели също имат нерви и ние непрестанно се опитваме да ги успокояваме, коментира Тома Биков.  Няма да има червена вълна, ще следват студени и топли вълни в БСП. Днес се говореше за задкулисие, престъпници и други подобни безсмислици. Когато имаш офшорки, не е ли това ограбване на бъдещето и задкулисие. Бедните в България са намалели с половин милион. Ние ще влезем в челен сблъсък с тях по тази тема. Не мога да разбера с какви очи Корнелия Нинова говори за приватизация. Очакваме до есента прокуратурата да реагира относно сигнала на Елена Йончева. Един от кметовете на Сопот беше изгонен, неговият заместник също, в Провадия е същото положението. Заради наши сигнали в Русе трябваше да връщат пари и да се обясняват. Доколкото разбрах БСП е идеологически кентавър, каза още Антон Тодоров. Ние имаме своя програма за следващите години, след това ще се явим с нови предложение. Ако БСП искат да станат консервативни, трябва да си сменят още веднъж името. Въпросът е да решат какви искат да са - от кръста нагоре са консерватори, от кръста надолу са социалисти, допълни Тома Биков.                                                                                                                                                                                                                                                                                                                       ", "date": "2018.07.28", "title": "ГЕРБ: БСП се опитва да смени политическия си пол - от социалисти на консерватори (Видео)"}
{"url": "https://www.24chasa.bg/novini/article/6985196", "text": "Президентът на САЩ Доналд Тръмп се срещна с екипа си по националната сигурност, за да обсъдят заплахите за междинните избори за Конгрес тази година, предаде Асошиейтед прес, цитирана от БТА. Белият дом заяви, че президентът е дал ясно да се разбере, че правителството му няма да толерира външни намеси \"от страна на която и да било държава или злонамерени актьори\". Това беше първото подобно заседание, което Тръмп свиква на фона на предупрежденията от представители на разузнавателните служби, че Русия възнамерява да се намеси в американския демократичен процес отново, отбелязва Асошиейтед прес. Тръмп все още редовно поставя под съмнение оценката на разузнавателните служби на САЩ, че Русия се е опитала да повлияе на президентските избори през 2016 г. Според съобщение на Белия дом предмет на вчерашните обсъждания са били заплахи за изборите от страна на \"злонамерени чуждестранни актьори\", мерки за предоставяне на съдействие в областта на киберсигурността на държавните и местните власти и начини да се търси отговорност на тези, които се опитват незаконно да се месят в изборите.", "date": "2018.07.28", "title": "Тръмп: Няма да има никаква толерантност към намеси в американските избори"}
{"url": "https://www.24chasa.bg/novini/article/6985201", "text": "Лидерът на мнозинството в Сената на САЩ, републиканците, Мич Макконъл заяви, че е \"добра идея\" следващата среща между американския президент Доналд Тръмп и руския му колега Владимир Путин да бъде отложена, предаде Асошиейтед прес, цитирана от БТА. Лидерът на републиканците в Сената добави, че Русия ще понесе последствия, ако се намеси в американските избори наесен. \"По-добре на изборите тази година да не виждаме ръката на руснаците, защото ще има сериозни последствия\", каза Макконъл в интервю за американско радио. Американските власти заявиха, че Русия се е намесила в изборите през 2016 г. Макконъл каза, че според него руснаците ще опитат отново и през тази година. Той обаче не смята, че ще имат \"някакъв успех\". Тръмп покани Путин в Белия дом наесен, но оттегли поканата и сега може да обмисли варианта да посети Путин в Москва, отбелязва Асошиейтед прес", "date": "2018.07.28", "title": "Лидерът на републиканците в САЩ: Следваща среща Путин-Тръмп може да почака"}
{"url": "https://www.24chasa.bg/novini/article/6985203", "text": "Лидерите на Франция, Испания и Португалия заявиха, че напредват с плановете си да диверсифицират енергийните си източници. Това може да значи по-голям внос на втечнен природен газ от САЩ, предаде Асошиейтед прес, цитирана от БТА. Вчера след тристранна среща на върха лидерите на трите страни заявиха, че е от първостепенно значение да построят инфраструктурата, която да им позволи да внасят, съхраняват и пренасят природен газ, включително по нови тръбопроводи, определени от тях като \"изключително важни\". Португалия има силно желание да поддържа огромни количества американски природен газ в подземни хранилища в едно от атлантическите си пристанища и да ги пренася по тръбопровод през Испания към Франция. Стратегията ще спомогне да се намали зависимостта на Европа от руския газ, а американското правителство от своя страна има силно желание да увеличи износа на енергоносители, отбелязва Асошиейтед прес. Трите страни гледат на газа като на временен заместител в контекста на все по-засиленото им преминаване от въглища към възобновяеми енергийни източници.", "date": "2018.07.28", "title": "Франция, Португалия и Испания може да внасят повече природен газ от САЩ"}
{"url": "https://www.24chasa.bg/novini/article/6985207", "text": "Сключеното от ЕС споразумение да увеличи вноса на соя от САЩ няма да навреди на фермерите в съюза. Това казва в публикувано днес интервю германският земеделски министър Юлия Кльокнер, цитирана от Ройтерс и БТА. По силата на договорености с президента на САЩ Доналд Тръмп председателят на Европейската комисия Жан-Клод Юнкер се съгласи да бъде увеличен вносът на соя, а Вашингтон ще замрази налагането на нови мита за ЕС. Пред вестник \"Пасауер нойе пресе\" Кльокнер заяви, че не вижда \"никакви вреди за европейските фермери\" в резултат на това решение, защото по думите й Германия и ЕС са зависими от вноса на соя, за да удовлетворяват търсенето на храна за животните. Преди Европа е разчитала на вноса на соя от Южна Америка, но сега ще измести търсенето си към доставчици от САЩ, добави тя пред вестника. С изненадващото споразумение от сряда се замразява налагането на 25-процентно американско мито, предложено за вноса на автомобили. Вашингтон и Брюксел ще преговарят за митата върху вноса на европейска стомана и алуминий. След споразумението от сряда пазарите на ценни книжа отчетоха поскъпване, тъй като опасенията от трансатлантическа търговска война намаляха.", "date": "2018.07.28", "title": "Германия: По-големият внос на соя от САЩ няма да навреди на фермерите в ЕС"}
{"url": "https://www.24chasa.bg/novini/article/6985213", "text": "Сто петдесет и два полета бяха отменени в Япония заради приближаващия се тайфун Джондари, съобщи японската телевизия, цитирана от ТАСС и БТА. Засегнати са най-вече маршрутите между Токио и големите градове Нагоя и Осака в централната и западна част на главния японски остров Хоншу. Очаква се тропическата буря да достигне дотам довечера. Отменени са и фериботи, които се движат покрай североизточното крайбрежие на Япония и в Токийския залив. Заради приближаващия тайфун няколко района в съседните на Токио префектури Тиба и Канагава бяха предупредени за възможна евакуация в случай на силен дъжд. Тайфунът отначало трябваше да премине през територията на Япония, но в крайна сметка промени посоката си в непосредствена близост до Хоншу. Сега се движи с 40 км/ч на северозапад и може да премине през централната и западна част на Япония, а после да влезе в Японско море и да достигне бреговете на Корейския полуостров. Според японската метеорологична служба скоростта на вятъра в епицентъра на тропическата буря е 40 м/с, а на поривите - над 50 м/с. Отбелязва се, че в западната и централната част на Япония за денонощие може да паднат между 250 и 400 мм дъжд. В началото на месеца в Япония имаше силни дъждове заради тайфуна Прапирун, които предизвикаха свлачища и наводнения. В резултат на стихията загинаха над 225 души, а щетите възлязоха общо на над 76,7 милиарда йени (около 660 милиона долара).", "date": "2018.07.28", "title": "Отмениха над 150 полета в Япония заради приближаващ тайфун"}
{"url": "https://www.24chasa.bg/novini/article/6985215", "text": "Трима души са открити застреляни вчера в дом за възрастни хора в Робстаун, в щата Тексас и още две тела са намерени в близка къща, предаде ДПА. Според полицията вероятно има връзка между убийствата, предава БТА. Сред убитите е и стрелецът. Полицията каза, че заплахата е \"неутрализирана\". Домът за възрастни хора е затворен след престъплението. Обстоятелствата, свързани с него, още не са известни, добавя ДПА.", "date": "2018.07.28", "title": "Откриха петима застреляни в Тексас, стрелецът също е убит"}
{"url": "https://www.24chasa.bg/novini/article/6985245", "text": "Бившият френски президентски съветник по въпросите на сигурността Александър Бенала, оказал се в епицентъра на скандал заради упражнено от него насилие над протестиращ на първомайска демонстрация, заяви, че френският президент Еманюел Макрон не е виновен, както и че е извършил \"форма на предателство\" към него, предаде Асошиейтед прес, цитирана от БТА. Разпознаването преди десет дни на Бенала като мъжа във видеозапис, упражняващ насилие над протестиращ, предизвика политическа криза за Макрон. В онзи ден Бенала бил прикрепен към полицията като наблюдател. В първото си телевизионно интервю Бенала заяви пред френската телевизия ТФ1, че няма усещане да е извършил \"нещо укорително\", но призна, че действията му \"не се вписват в ролята на сътрудник\" на президента, който \"няма нищо общо с 1 май\". Сред повдигнатите на Бенала обвинения е \"насилие в група\".", "date": "2018.07.28", "title": "Александър Бенала: Макрон не е виновен, предадох го"}
{"url": "https://www.24chasa.bg/novini/article/6985282", "text": "Американските пожарникари заявиха, че най-малко 500 сгради са били изпепелени при горските пожари в Северна Калифорния, а 5000 са под заплаха, предаде Асошиейтед прес. Това са обновени данни, но се очаква броят на изгорелите сгради да нарасне. Вчера беше съобщено за 65 изгорели постройки при бързо разрастващия се пожар в окръг Шаста, предава БТА. Към снощи огънят вече се е бил разпрострял на площ от 194 кв. км. Той възникна в понеделник, предизвикан от повреда на автомобил. В четвъртък излезе напълно извън контрол, премина през две малки селища и стигна до град Рединг. Десетки хиляди хора напуснаха града от страх за живота си. Двама пожарникари загинаха при гасенето на огъня. Заради горските пожари долината Йосемити в едноименния национален парк ще остане затворена за посетители още седмица. В сряда долината беше затворена заради пушека от огън, който към момента е овладян на 29 процента. Тя ще бъде отворена за посетители на 3 август. В четвъртък са били отменени най-малко 1000 резервации за къмпинги и хотели. Ванадската провинция Онтарио бушуват пожари, които пожарникарите не могат да овладеят, предаде ТАСС, като се позова на местния телевизиоен канал Си ти ви. Горят около 30 000 хектара. Регистрирани са 45 огнища, но пожарникарите са овладели и спрели разпространението на огъня само в 30. За гасенето са извикани над 150 спасители от провинциите Онтарио, Британска Колумбия, Алберта, Саскачеван и Нова Скотия. Пожарникари изпрати и Мексико. За гасенето са вдигнати и десет хеликоптера. Няма данни за жертви и пострадали.", "date": "2018.07.28", "title": "Над 500 сгради са изпепелени от горските пожари в Калифорния (Снимки)"}
{"url": "https://www.24chasa.bg/novini/article/6985290", "text": "Правителството на президента Тръмп придвижва напред тихомълком плана да се създаде нов съюз в сферата на сигурността и политиката заедно с шестте страни от Залива, Египет и Йордания. Една от целите му е да се противодейства на иранската експанзия в региона. Това заявиха американски и арабски официални източници, цитирани от Ройтерс и БТА. Белият дом иска отделните страни да си сътрудничат по-задълбочено в противоракетната отбрана, военното обучение, борбата с тероризма и дипломатическите отношения, заявиха четирима източници. Този план да се изгради нещо, което представители от Белия дом и Близкия изток нарекоха \"арабско НАТО\" от сунитски съюзници, вероятно ще повиши напрежението между САЩ и шиитски Иран. Двете страни са в остър конфликт, откакто Доналд Тръмп стана президент, отбелязва Ройтерс. Надеждите на правителството в САЩ са тази идея, която временно беше известна под името Близкоизточен стратегически съюз, да може да бъде обсъдена на среща на върха, която като начало е насрочена за 12-13 октомври във Вашингтон, заявиха няколко източници. Белият дом потвърди, че работи по идеята за съюза \"заедно с регионалните партньори в момента, както и през последните няколко месеца\". Саудитски представители лансираха идеята за пакт за сигурност миналата година, преди Доналд Тръмп да посети Саудитска Арабия, където обяви голяма оръжейна сделка. Но по предложението не е имало по-нататъшно развитие, заяви американски източник. Източници от някои от включените арабски страни също казаха, че знаят за новите усилия да се задейства планът. Представители на други потенциални участници не отговориха на запитванията за коментар. Високопоставен ирански източник заяви пред Ройтерс, че \"под предлог да се осигури стабилност в Близкия изток американците и регионалните им съюзници разпалват напрежение в региона\". Той заяви, че този подход няма да има друг резултат, освен да \"задълбочи пропастта между Иран, регионалните му съюзници и подкрепяните от САЩ арабски страни\".", "date": "2018.07.28", "title": "Тръмп иска да съживи идеята за \"арабско НАТО\", за да противодейства на Иран"}
{"url": "https://www.24chasa.bg/novini/article/6985294", "text": "Еквадор отрече съобщенията, че президентът Ленин Морено е наредил Джулиан Асандж да бъде изгонен от еквадорското посолство в Лондон. Там основателят на \"Уикилийкс\" намери убежище преди шест години, предаде ДПА. Вчера службата за връзки с обществеността на еквадорското правителство разясни, че \"президентът на републиката Ленин Морено в нито един момент не е нареждал Джулиан Асандж да си тръгне от еквадорското посолство в Лондон\", предава БТА. Изявлението беше разпространено, след като според Си Ен Ен Морено заявил пред журналисти в Мадрид, че Еквадор иска гаранции, че каквато и да е по-нататъшната съдба на Асандж, той няма да бъде екзекутиран. Морено, който дойде на власт миналата година, потвърди, че е имало преговори с Великобритания този месец, и определи Асандж като \"наследен проблем\". Правителствената служба за връзки с обществеността отбеляза, че Морено е казал пред репортерите и следното: \"Ще го пазим (Асандж), доколкото става дума за живота му, но не е в рамките на международните норми, нито е наше желание, нито е желание на господин Асандж той да остава бежанец за цял живот\". Австралийският гражданин Асандж пребивава в еквадорското посолство в Лондон от 2012 г., след като наруши гаранцията си, наложена му във връзка с обвинения в сексуално посегателство в Швеция. Той не може да бъде арестуван вътре в посолството. Шведските власти впоследствие прекратиха делото срещу него, но Асандж твърди, че го е страх да не бъде екстрадиран в САЩ, ако напусне сградата на дипломатическата мисия, за да бъде разпитван за дейността на \"Уикилийкс\".", "date": "2018.07.28", "title": "Eквадор: Не сме нареждали Асандж да бъде гонен от посолството ни в Лондон"}
{"url": "https://www.24chasa.bg/novini/article/6985312", "text": "Най-малко 37 души са загинали от четвъртък до днес при наводнения и срутвания на къщи, предизвикани от мусонните дъждове в северна Индия, предаде Асошиейтед прес, като се позова на местните власти. Метеоролозите прогнозират още дъждове през следващите две денонощия в най-населения щат Утар Прадеш, предава БТА. Мусоните са взели най-много жертви вчера в Агра - северния град, където е прочутият бял мраморен храм Тадж Махал. Говорител на щатското правителство каза, че властите са затворили училищата днес заради прогнозата за още дъждове. Мусонният сезон обикновено продължава до октомври, посочва АП.", "date": "2018.07.28", "title": "37 са загинали при наводнения и срутвания на къщи в Индия"}
{"url": "https://www.24chasa.bg/novini/article/6984751", "text": "Часът е малко преди 10, а пред столичната Съдебна палата с чай в едната ръка и чадър в другата Николай Борисов чака да се събере група за обиколка на София. Дъждовното време не спира любопитството на чужденците, защото само 10 минути по-късно Николай е обграден от 20 души. “Здравейте! Вие откъде сте?” - с тези думи започва кратък опознавателен разговор с всеки новодошъл. За тези, които няма как да се предпазят от дъжда, носи допълнителен чадър и дъждобрани. Групата е миш-маш от всякакви националности. Има германци, италианци, американка, японка, възрастна жена от Великобритания, млада двойка от Филипините, както и 2 семейства - едното от Каталония, а другото от Израел. Повечето са научили за безплатната обиколка Free Sofia Tour от интернет. “Когато отида в нов град, винаги проверявам в интернет за туристически обиколки”, казва Карлос от Испания. България е последната дестинация от едноседмичната му обиколка из Европа. “Започнах от Италия, минах през Будапеща, Скопие и сега съм в София за 2 дни. И вчера се включих в обиколката на града, но всеки гид акцентира на различни неща и ми е интересно, затова дойдох пак”, добавя Карлос. “Аз разбрах за обиколката от брошура, оставена в апартамента, в който съм отседнала”, казва американката Кейтлин от Хюстън, Тексас . Тя е студентка по електроинженерство в университета в Хюстън и е за две седмици в България. Майка ѝ е тук по работа и смятат заедно да посетят Пловдив и да направят същата безплатна обиколка и там. “Жена ми научи за безплатната туристическа обиколка на София от интернет”, казва учителят по информатика Ерен от Израел. Той, съпругата му и 4-годишната им дъщеря са посетили Гърция, след това са минали през Рилския манастир и Рилските езера. Показва снимки от екскурзията и казва, че “Последните 2 дни сме в София. След като обиколим забележителностите, отиваме на безплатния тур на храна Balkan Bites. Много искаме да опитаме традиционната българска кухня”, казва Ерен. 10 часът минава и е време обиколката да започне. Гидът стартира разказа си с връщане хиляди години назад и едни от първите заселници на българските територии - траките. “Вероятно сте чували за Спартак. Този силен гладиатор е тракиец”, дава пример Николай, а повечето от групата поклащат глава, досещайки се за древния герой. В крайна сметка успява в 10 минути да събере хилядолетна история, включваща Римската империя, Първото и Второто българско царство. След като чужденците са добили представа на колко богато на история място са попаднали, се отправяме към черквата “Св. Неделя”. “В тази църква се е извършил най-големият за България терористичен атентат”, разказва Николай и показва снимки на разрушения храм от 1925 г. “Комунистическата партия взривява “Св. Неделя” по време на погребението на генерал Константин Георгиев. Загиват над 130 души, но главната цел на атентаторите остава жива – цар Борис III”, казва гидът. Много от туристите се интересуват от комунизма в България. Често въпросите им са свързани с тази част от историята, затова от Free Sofia Tour правят отделна комунистическа обиколка, която минава през най-известните символи на режима. “Американци и и англичани се интересуват много от темата за комунизма. Те никога не са имали такова управление и им е много интересно”, разказва Николай и добавя, че едно от най-любопитните за чужденците неща е разказът за корекомските магазини. След църквата “Св. Неделя” групата се насочва към подлеза на метрото. Там се спираме до малката черква “Св. Петка Самарджийска”, минаваме през разкопките на ларгото, джамията, музея на София и спираме до минералните чешми, където всеки може да пие вода или да си напълни в бутилка. “Обиколката е интересна. Ходил съм на няколко такива из градове в Европа. Харесва ми, че гидът е забавен, прави шеги”, казва Том от Германия. Той гостува на приятел българин, с когото предните дни са катерили връх Вихрен. Изненадан е колко “Единия ден си изгубих портмонето. Всичките ми пари, дебитни и кредитни карти бяха вътре. Казах на хижаря и само час по-късно ми го намериха, а вътре нищо не липсваше. Такова нещо в Германия нямаше да се случи, щяха да са ми взели всичките пари”, разказва Том. До края на безплатната обиколка трябва да сме видели 20 забележителности на столицата, а когато се спираме пред президентството, сме до средата на тура. Чужденците си правят снимки с гвардейците, а Николай им разказва история за свой колега, който вижда президента и го моли за селфи с групата туристи. “Първоначално колегата ми се стъписал, когато видял охранителите, но после президентът го поздравил, ръкостискали се и си направили селфи с всички”, разказва Николай Борисов и ни повежда към Народния театър. Там цялата група си прави обща снимка за спомен. След още няколко кратки спирки и запознаване с архитектурата на София се отправяме към крайната точка – катедралата “Св. Александър Невски”. След разглеждането му Николай благодари на туристите, че са се включили в обиколката. Без да ги подсеща, “Обиколката наистина е безплатна. Всеки сам решава дали да даде някакви пари и колко. Някои даже ме питат колко да дадат, но това си е личен избор. Даже като видя някои много млади туристи от тези, които пътуват на автостоп, им казвам: “По-добре не ми давайте нищо. Запазете си парите”, разказва Николай. Част от изкараните пари отиват за неправителствената организация “Сдружение 365”, която прави Free Sofia Tour. С тях се спонсорират благотворителни акции и други културни инициативи. Николай Борисов развежда групи из София вече 6 години. Помни как в началото хората са били много по-малко, но сега има случаи, в които “Сега през лятото е по-натоварено, а и много колеги почиват. На седмица правя по 4-5 обиколки, иначе през останалото време от годината - само по 1-2 седмично”, казва Николай и добавя, че общо са 20 гидове. За да станеш един от тях, трябва да си минал 3-месечно обучение по теория и практика и да положиш изпит в Министерството на туризма. Така се става лицензиран екскурзовод. Преди да поведеш първата туристическа група обаче, минава цяла година. “Проблемът е, че изпитът към министерството се провежда само 2 пъти в годината, а издаването на карта след това отнема 9-10 месеца”, казва той. От родното Министерство на туризма обаче отговориха за “24 часа”, че в изпитните комисии участват много външни представители - от министерствата на образованието и на спорта, много браншови организации, Светоия синод, БАН и събирането на толкова много хора по-често е доста трудно. За сметка на това пък изкараният документ за правоспособност няма краен срок на валидност. Впрочем Николай не си изкарва прехраната само като гид. Основната му работа е в голяма чуждестранна IT компания и гъвкавото работно време му позволява през деня да развежда туристи. Освен това учи фотография в Нов български университет. “Причината да започна работа като гид беше, че исках да се срещам с различни хора, а и казва Николай. Сред колегите му екскурзоводи има хора с всякакви професии, включително музиканти и актьори. Повечето от тях са от София, а останалите са живели дълго в столицата и я познават добре. “Знам, че повечето факти, които казвам за забележителностите, няма да ги запомнят. Затова разказвам забавни истории. Приятното чувство ще им остане в съзнанието”, добавя Николай. По време на обиколката той разказва няколко забавни лични истории. Едната е за баба му, която всеки път, щом заставала вечер пред телевизора, се издокарвала в най-хубавите си дрехи, защото си мислела, че хората на екрана я виждат. “Това е истинска история и хората ще я запомнят” , сигурен е гидът. Своеобразно чувство за хумор проявява и Петър, който води групи туристи с автобус из столицата. Както всеки голям европейски град, и София има своя Срещу 20 лв. и наполовина по-малко за хора под 18 години той потегля три пъти на ден от площада около “Св. Ал. Невски” в обиколка из основните забележителности на столицата. Качвайки се на борда, участниците в обиколката получават карта на центъра на София с отбелязан маршрут, карта на метрото и бутилка минерална вода. Петър веднага предлага на туристите да му викат Питър за по-лесно. Първата забележителност е катедралата “Св. Александър Невски”, непосредствено след нея Питър представя Народното събрание и БАН. Автобусът стига до Военния клуб. За да ориентира туристите, които винаги вземат тази сграда за музей, Петър-Питър обяснява, че вътре всъщност често се организират мероприятия. Минава се и покрай Руската църква. Следващата спирка е Националната художествена галерия, или бившият царски дворец. Сградата на БНБ обаче подсеща туристите за множеството неудобства, които им създава българската валута. Тъй като страната ни все още не е в еврозоната, никъде у нас еврото не се приема и чужденците са принудени да обменят валута, когато пристигнат. Питър услужливо подсеща, че е крайно непрепоръчително това да се прави на летището, жп гарата или автогарата, освен ако не сте милионер под прикритие. Просто там е по-скъпо. Освен това, отбелязва той, в България винаги трябва да носите у себе си кеш, защото малките магазинчета и много заведения не приемат карти. Туристическата обиколка продължава покрай Националния археологически музей и президентството. И тъй като гвардейците, които охраняват държавния глава, карат гостите да мислят, че президентът е важна фигура в страната, Питър набързо им обяснява, че най-много правомощия в България са съсредоточени в отсрещната сграда – Министерския съвет. Където правителството се събира всяка седмица. “И понякога вършат работа”, казва Питър, в отговор на което туристите се засмиват. Минавайки покрай разкопките на античната крепост Сердика, автобусът достига джамията “Баня Баши”. Районът се разглежда подробно – все пак тук са Регионалният исторически музей, халите, Софийската синагога. Малко по-нататък – Лъвов мост. Следваща в списъка с емблематични забележителности е статуята на св. София, покровителка на мъдростта, чието име носи столицата днес. Излизайки от центъра, туристите имат възможност да видят католическата църква “Св. Йосиф”, последвана от Руски паметник. Именно при него Питър разказва как, след като градът е избран за столица на страната, населението му бързо нараства от 10 хил. души до повече от милион и половина днес. Което, обяснява той, усложнява пътната обстановка. Именно затова туристите получават карта на метрото – то е единственият транспорт, в който чужденците, неползващи кирилица, могат що-годе да се ориентират. Всичко това се обяснява на път за НДК. Тази сграда много туристи оприличават на Обяснява им се, че това е сграда за конференции, изложби и концерти. Туристическата обиколка продължава покрай стадион “Васил Левски”. Кой е Васил Левски ли? Ами “български национален герой и политически лидер, който работил като агент под прикритие, за да създаде мрежа от тайни комитети, средища на бунтовничество срещу Османската империя”, гласи отговорът. Минавайки по Орлов мост автобусът достига Паметника на Съветската армия. Преминава още през Ректората на СУ “Св. Климент Охридски” и Националната библиотека. С разказ за Руско-турската война автобусът обикаля около Паметника на Васил Левски и спира отново на гърба на “Св. Александър Невски”.", "date": "2018.07.28", "title": "Новият BG гид - млад, усмихнат, с перфектен  английски"}
{"url": "https://www.24chasa.bg/novini/article/6985319", "text": "Телата на две деветгодишни близначки, които изчезнаха след пожара в градчето Мати край Атина, бяха идентифицирани снощи, съобщи наетият от семейството следовател Йоргос Цукалис, цитиран от гръцките медии. Идентифицирани са и телата на техните баба и дядо, в чиито прегръдки бяха намерени децата, предава БТА. Издирването на София и Василики привлече вниманието на обществеността, когато баща им каза, че ги е разпознал в телевизионно предаване и изрази надежда, че са били спасени от един кораб. По-късно обаче бе установено, че това не са дъщерите му, а други момиченца. Гръцкият премиер Алексис Ципрас заяви снощи, че поема цялата политическа отговорност за опустошителните горски пожари, които отнеха живота на най-малко 87 души и доведоха до обвинения от страна на опозицията, че правителството не е успяло да защити живота на хората. Той добави, че правителството бързо ще даде ход на национален план за справяне с дългогодишните нарушения в строителството и добави, че има индикации, че причината за пожара е умишлен палеж.", "date": "2018.07.28", "title": "9-годишни близначки - жертви на пожара в Гърция, били в прегръдките на баба си и дядо си"}
{"url": "https://www.24chasa.bg/novini/article/6985338", "text": "Катастрофа край 332-ия километър на АМ \"Тракия\" в посока Бургас предизвика тапа. Една кола е изгоряла, има екип на пожарна на мястото.  Органите на реда регулират движението по магистралата.                                                                                                                                                                                                                                                                                                                          ", "date": "2018.07.28", "title": "Катастрофа причини тапа на АМ \"Тракия\", кола е изгоряла (Снимки)"}
{"url": "https://www.24chasa.bg/novini/article/6985357", "text": "Общо 5359 са регистрираните потребители на новата система за купуване на дневна и нощна карта за всички линии на обществения транспорт в София. Това съобщиха от пресцентъра на Столичната община. Новата система стартира на 12 юли. Тя позволява на всеки пътник да си купи и валидира превозния документ чрез мобилния си телефон. Продадените карти до момента са 1636. Регистрацията става през имейл на sofia.mpass.bg. Пътниците могат да избират през две опции да платят желаната карта чрез дебитна/кредитна карта. В случая няма значение коя е банката издател, както и не се дължат допълнителни такси. Заплаща се само цената на картата: ако е дневна - 4 лева, ако е нощна - 2 лева. Втората опция е през мобилен оператор, като се плаща само цената на картата, а есемесът се таксува по тарифния план на всеки абонат. Повечето от пътниците към настоящия момент предпочитат да използват втората опция. Защитният QR код, който се получава на телефона, е \"картата\" за пътуване. Тя се валидира на входовете на метрото и се проверява от контрольорите в наземния транспорт. От Столичната община напомнят, че системата все още е в тестови период.", "date": "2018.07.28", "title": "Над 5 000 са се регистрирали чрез новата система за купуване на карти за транспорт в София"}
{"url": "https://www.24chasa.bg/novini/article/6985318", "text": "Хиляди дойдоха за традиционния събор на социалистите на връх Бузлуджа. Програмата започна с изпълнения на химните на България и Европейския съюз. Гвоздей в днешното празненство ще е концертът на Горан Брегович и оркестъра му \"Сватби и погребения\", който трябва да започне в 12:45. Днешният събор е най-многобройният от 2005 г. насам. На върха са и млади социалисти от Словения, Сърбия, Черна гора и Румъния, предават от пресцентъра на партията.  Преди началото на Бузлуджанския събор председателят на НС на БСП Корнелия Нинова, народни представители от ПГ на „БСП за България“ и млади социалисти поднесоха венци и цветя на барелефа „Основоположници на социалистическото движение”, на паметника на Хаджи Димитър и на паметника на партизаните от Габровско-Севлиевския отряд.", "date": "2018.07.28", "title": "Хиляди се събраха на традиционния събор на БСП на Бузлуджа  (Снимки)"}
{"url": "https://www.24chasa.bg/novini/article/6984653", "text": "Близо 50% от автомобилния парк у нас е на над 20 г., показват данни на Евростат и Асоциацията на автомобилните производители за 2017 г. 1,5 млн. леки коли в България са над тази възраст. Тези до 15 г. са около 35%, което 1,3 млн. броя. Автомобилите, които са до 10 г., са около 10% от автопарка, или 350 хил. броя. В България има близо 3,44 млн. регистрирани превозни средства, сочат данни на КАТ за 2017-а. 2,77 млн. са леките автомобили, За първите 6 месеца на тази година у нас са продадени близо 18 хил. нови коли. За целия ЕС броят им е около 8 млн. Масово българските шофьори карат автомобили на дизел. Те са близо 1,7 млн., или над 50% от автопарка в България. Бензиновите са почти същата бройка. През 2017-а имаше ръст от 25% на новите коли, продадени у нас. Средно на година се купуват 25-30 хил. нови автомобила. За 2017-а пласираните нови возила са 37 938, а през 2016 г. - 30 347. Данни на КАТ за 2017-а показват, че 171 347 от всичките внесени употребявани коли са над 10-годишни. Лекотоварните на 10 г. са били 15 704 или малко повече от новите, които са 11 471. Регистрираните през изминалата година леки коли на възраст до 10 години са 33 288. Близо 160 хил. са автомобилите у нас, които са на възраст до 5 г. Това прави около 5% от автопарка. През 2017-а са регистрирани 9409, които са до 5-годишна възраст. Регистрираните чисто нови возила са 26 467 и 11 471 лекотоварни. Най-скромно присъствие по българските пътища имат екологичните автомобили. За 2017-а са регистрирани 2 474 хибридни леки коли. Те заемат 0,08% от автопарка. След тях се нареждат електромобилите, които са 274, или 0,009% от автопарка. В ЕС 56% от возилата са с бензинови двигатели, а 40% - дизелови. 4% от автомобилите се задвижват с алтернативни горива или електричество. Белгийците заемат челното място в листата за най-нови возила. Средната възраст на техните автомобили е 7 години. В топ 5 също се нареждат Дания, Великобритания и Германия със средна възраст на автопарка им от 8 г. 9-годишни пък са повечето автомобили във Франция и Италия. България е следвана в обратната класация от Полша, където близо 40% от автопарка също е над 20-годишен.", "date": "2018.07.28", "title": "50% от колите у нас на 20 години - най-стари в ЕС"}
{"url": "https://www.24chasa.bg/novini/article/6985145", "text": "В петък в гр. Ухан, провинция Хубей, започна финалът на Международното състезание по роботика 2018, в който участват над 5000 състезатели от страната и чужбина. По време на тридневното събитие стотици отбори от над 10 държави, сред които Русия, Австрия и Израел, ще се надпреварват с роботи в мачове по футбол, надбягвания във вода и други дисциплини, предава  Международното състезание има за цел да предостави платформа за общуване между тинейджърите и да привлече интереса на учениците към науката, технологиите, инженерството и математиката, както и да развие тяхното иновативно мислене и оперативни умения, заявиха организаторите. Международното състезание по роботика се организира от центъра за обмен на кадри към Министерството на промишлеността и информационните технологии, Китайския институт по електроника и други организации.", "date": "2018.07.28", "title": "Започна финалът на Международното състезание по роботика 2018"}
{"url": "https://www.24chasa.bg/novini/article/6985153", "text": "Лансираният от президента на САЩ Доналд Тръмп и председателя на Европейската комисия Жан-Клод Юнкер план за намаляване на напрежението в търговията е бил на моменти на ръба на провала, заяви самият Юнкер, цитиран от ДПА и БТА. В интервю за германската телевизия АРД Юнкер каза, че на преговорите Тръмп и делегацията му упражнили \"максимален натиск\", за да накарат ЕС да отвори още повече пазарите си на земеделска продукция. Председателят на ЕК допълни, че директно е отхвърлил подобен вариант, \"имайки предвид ситуацията в Европа, не само във Франция, но и в Белгия, Ирландия, също и в Люксембург и където и да било другаде\". По думите на Юнкер за да бъде постигнато споразумение, ЕС е бил принуден да се откаже от възможността за достъп на европейски фирми до публично предлагане в САЩ като основнa темa в разговорите. На срещата си в сряда Тръмп и Юнкер се съгласиха да загърбят продължилия месеци търговски спор и засега да не се налагат никакви нови извънредни мита. Белият дом и европейците сега възнамеряват да започнат преговори, чиято цел ще бъде амбициозно споразумение за премахване на митата за промишлени стоки. След разговорите Франция беше една от страните, които незабавно поискаха разяснения. Тя се позова на изказване на Тръмп, че споразумението ще отвори нови пазари за американските фермери. Днес говорителка на ЕК заяви, че европейските фермери няма защо да се страхуват от по-силна конкуренция в резултат на споразумението. Земеделските продукти са изключени от планираните преговори за споразумение за митата, каза тя. Постигнатите в сряда договорености включваха единствено по-голям внос на американска соя - нещо, което рядко се произвежда в ЕС поради изискванията на тази култура към климата, отбелязва ДПА. Днес Тръмп е имал телефонен разговор с Юнкер, в който са били повдигнати търговски въпроси като продължение на срещата от тази седмица във Вашингтон, съобщи в разпространено изявление прессекретарят на Белия дом Сара Сандърс, цитирана от ТАСС. \"Президентът Тръмп разговаря днес с председателя Юнкер. Лидерите продължиха дискусиите за търговското взаимодействие между САЩ и ЕС\", съобщи тя.", "date": "2018.07.28", "title": "Юнкер: Споразумението за търговията със САЩ беше на ръба на провала"}
{"url": "https://www.24chasa.bg/novini/article/6985163", "text": "Арменският съд е наредил бившият президент Роберт Кочарян да бъде арестуван вчера по обвинение в узурпиране на властта, заяви адвокатът му Арам Орбелян, цитиран от Ройтерс и БТА. Кочарян, който от 1998 до 2002 г. беше вторият президент на Армения, се е явил пред съда и е бил задържан, добави Орбелян. Кочарян отхвърли обвиненията срещу себе си като политически мотивирани. Следствието го обвини в опит да свали конституционния ред по време на събитията след изборите през 2008 г., когато президент стана Серж Саркисян. През февруари-март 2008 г. опозицията организира протестни митинги и оспори резултатите от изборите с тезата, че нейният кандидат Левон Тер-Петросян е истинският победител. Протестите бяха разпръснати, а при сблъсъци с полицията загинаха десет души. Конституционният съд потвърди изборните резултати. На 8 май тази година Никол Пашинян, опозиционен активист по онова време, който през юни 2009 г. влезе в затвора по обвинения в подстрекателство към размирици по време на протестите след изборите, беше избран от парламента за министър-председател.", "date": "2018.07.28", "title": "Арестуваха бившия арменски президент Кочарян"}
{"url": "https://www.24chasa.bg/novini/article/6984889", "text": "Все повече пияни и дрогирани шофьори сядат зад волана. Това показва проверка на “24 часа” след запитване до Пътна полиция за заловените до края на юни 2018 г. и сравнение с данните за 2017-а. Общо пияните и дрогираните, които са заловени до средата на 2018 г., са 8100. 1800 шофьори са с положителни проби за наркотици до 30 юни 2018 г. Това е престъпление по Наказателния кодекс и директно случаите отиват в прокуратурата. За същия период с алкохол над 1,2 промила в кръвта са хванати 3078 шофьори. Заедно с дрогираните джигитите, които ще бъдат съдени са близо 5 хиляди, и то преди началото на активния летен сезон, когато тези случаи бележат пик. За сравнение - през цялата 2017 г., което е два пъти по-голям период, дрогираните и пияните с над 1,2 промила са били общо 7477 (само 259 са жени). Според пътни полицаи тази бройка ще бъде достигната до края на август.  Най-много дрогирани са хванати по улиците на София - 205. Следват тези от област Бургас - 150, Пловдив - 140, Стара Загора - 100, и Благоевград 97. 3200 автомобила на пияни и дрогирани шофьори са с прекратена регистрация от началото на 2017 г. до днес. 2500 заради алкохол, 700 заради наркотици, съотношението е 4:1 в полза на пияниците. Данните за полугодието на 2018 г. сочат, че съотношението вече е 3:1. Докато пияните и дрогираните зад волана стават все повече, съдебната практика показва, че масово джигитите се наказват само с административна глоба при първо нарушение. По-рядко са тези, осъдени на пробация.", "date": "2018.07.28", "title": "1800 дрогирани шофьори хванати за 6 месеца, нито един в затвора"}
{"url": "https://www.24chasa.bg/novini/article/6985181", "text": "Пожарите, обхванали този месец редица райони на Северното полукълбо на Земята, ще окажат дългосрочно негативно влияние на екосистемата, здравето на хората и климата, предупреди Световната метеорологична организация (СМО) към ООН, цитирана от ТАСС и БТА. \"Тези пожари са опустошителни за редица региони, с дългосрочни последствия за околната среда, екосистемите, здравето на хората и климата\", заяви говорителка на СМО в Женева. Тя предупреди, че вследствие на пожарите в атмосферата попада въглероден двуокис, който засилва глобалното затопляне. Частиците от дим, падащи върху снега и леда, ще увеличат поглъщането на слънчева топлина, което ускорява затоплянето на Арктика - регион, в който повишаването на температурите върви с по-бързи темпове. Освен това пожарите засилват риска от топене на вечните ледове. Това може да доведе до освобождаване на метан, който също е парников газ. Говорителката подчерта, че особеното при бушуващите в момента пожари е това, че редица от тях избухват на необичайни за подобни явления места като Скандинавския полуостров. В наши дни горите в северната тайга горят с честота, невиждана от 10 хилядолетия, добави тя, припомняйки, че от 70-те години на миналия век са нараснали честотата и мащабите на пожарите и в Южна Европа.", "date": "2018.07.28", "title": "ООН: Пожарите в Северното полукълбо ще окажат дългосрочно влияние върху климата"}
{"url": "https://www.24chasa.bg/novini/article/6985183", "text": "Вселенският патриарх Вартоломей потвърди в послание до украинския президент Петро Порошенко намерението да се предостави автокефалия на Украинската православна църква (Киевска патриаршия). Изявлението беше публикувано на страницата в интернет на украинското президентство, предаде ТАСС, цитирана от БТА. \"Признавайки голямата отговорност на първопрестолната Вселенска патриаршия, която никога не се е съгласявала с незаконни и неканонични ситуации, които са разклащали естественото функциониране на Православната църква, и в тези отговорни времена тя пое инициативата да възстанови единството на православните вярващи в Украйна с крайната цел да дари на украинската църква автокефалия\", се казва в изявлението, в което се цитира посланието на патриарх Вартоломей. В момента в Украйна действа Украинската православна църква - единствената канонична православна църква, която сама по себе си представлява самоуправляваща се църква в състава на Московската патриаршия, отбелязва ТАСС. Съществуват и две непризнати от световното православие структури - Киевската патриаршия и Украинската автокефална православна църква. Още от 1991 г. украинските власти нееднократно предприемат опити да създадат църква, която да е отделна от Московската патриаршия. През април тази година Порошенко изпрати лично писмо до патриарх Вартоломей с молба да предостави автокефалност. На 22 април Синодът на Вселенската патриаршия разгледа молбата на украинския президент и прие решение да обсъди въпроса с църквите в православния свят. Украинската православна църква (Московска патриаршия) не смята за \"нещо извънредно\" изявлението на патриарх Вартоломей за намерение да се предостави автокефалия на непризнатата Киевска патриаршия, съобщи заместник-ръководителят на Отдела за външноцърковни връзки на УПЦ (МП) протойерей Николай Данилевич. \"Вселенският патриарх се надява да бъде възстановено каноничното единство на православните в Украйна. Молим се благословеният народ да се удостои отново с едно-единствено църковно ръководство, да бъде възстановена каноничността и да се изцели разколът. Това е всичко, за което говорим ние\", се казва в съобщение на страницата му във Фейсбук. Украйна не може да получи автокефалия без единствената канонична УПЦ, заяви Данилевич за телевизионния канал \"Нюз уан\". \"Без съгласието на УПЦ не може да бъде предоставен томос (отделяне)\", каза той. Данилевич добави, че за да бъде получена автокефалия, \"има опеределени правила\". \"Не може да бъде приета църква без съгласието на поместните църкви\", каза той. \"Нито една от поместните църкви не е съгласна с алгоритъма да бъде предоставен томос, като бъде заобиколена УПЦ\", заяви Данилевич. Според него Вселенската патриаршия няма да приеме едностранно томос за Украйна.", "date": "2018.07.28", "title": "Вселенският патриарх ще признае независимата Киевска православна църква"}
{"url": "https://www.24chasa.bg/novini/article/6985170", "text": "Хиляди социалисти и симпатизанти на лявата идея от рано сутринта започнаха похода си към връх Бузлуджа. Днес тук се провежда традиционният събор на БСП, чието начало бе поставено през 1991 година, когато се честваше 100-годишнината на партията. Времето на Бузлуджа е мъгливо и облачно, но това не спира хилядите поели към върха. По програма митингът започва в 11:30 часа. На него ще говорят лидерът на ПЕС Сергей Станишев и на БСП Корнелия Нинова. Хората идват и заради концерта на Горан Брегович и на неговия оркестър \"Сватби и погребения\". Тук казаха, че Брегович ще дойде направо от Рим, където е имал концерт. Той и групата му трябва да кацнат на летище Пловдив и да се качат на Бузлуджа за концерта, който започва в 12:45 по програма.", "date": "2018.07.28", "title": "Хиляди започнаха похода си към връх Бузлуджа"}
{"url": "https://www.24chasa.bg/novini/article/6985185", "text": "Турският президент Реджеп Тайип Ердоган ще отиде на държавна визита в Германия, вероятно към края на септември. Това съобщава в днешното си издание вестник \"Билд\", цитирайки правителствени източници в Берлин и Анкара, предаде Ройтерс. Това ще бъде първата официална визита на Ердоган в Германия от 2014 г., както и първата, откакто стана президент, предава БТА. Плановете за визитата са отражение на усилията да се възстановят отношенията между Германия и Турция. Те се влошиха при поредица спорове заради строгите мерки на турските власти след неуспешния преврат през 2016 г. и задържането от тях на германски граждани и журналисти. Държавните визити включват приемане от германския президент с военни почести и официален държавен банкет. Засега няма коментар нито от турското, нито от германското правителство. През януари бившият германски министър на външните работи Зигмар Габриел заяви, че с колегата си Мевлют Чавушоглу са се съгласили да направят всичко възможно да бъдат подобрени отношенията между двете държави, които са съюзници в НАТО и търговски партньори. През февруари беше освободен германският журналист от турски произход Дениз Юджел, който работи за издателя на \"Билд\". В продължение на година той беше задържан по обвинения в престъпления срещу националната сигурност на Турция. Пускането му на свобода премахна един от основните проблеми в отношенията между двете съюзнически държави, но германските власти остават дълбоко обезпокоени заради влошаващото се досие на Турция по отношение на правата на човека и свободите, отбелязва Ройтерс. Тази седмица в Югоизточна Турция беше арестуван още един германски гражданин, обвинен в разпространение на пропаганда в полза на турски екстремисти, предаде в сряда държавната Анадолска агенция. След неуспелия преврат турските власти извършиха чистки срещу 150 000 държавни служители и повдигнаха обвинения на 77 000 души. Те предприеха и операции в Сирия срещу терористичната заплаха, която представляват според тях кюрдските милиции Сили за защита на народа. Турските власти ги разглеждат като терористична организация, свързана със забранената Кюрдска работническа партия. Правозащитни организации и западните съюзници на Турция изразиха безпокойство от строгите мерки и заявиха, че президентът Ердоган е използвал пуча като предлог да сложи намордник на инакомислието. Властите твърдят, че тези мерки са необходими.", "date": "2018.07.28", "title": "\"Билд\": Ердоган планира държавна визита в Германия"}
{"url": "https://www.24chasa.bg/novini/article/6985149", "text": "Китайският голям безпилотен хеликоптер „Сянин - 200“ завърши изпитателните полети, заявиха разработчиците. Разработена от Института по автоматизация на Шънян към Китайската академия на науките, безпилотната машина е с дължина 8,7 м, височина 2,5 м и с капацитет за 200 кг полезен товар, предава  Ключовите ѝ компоненти като системите за контрол, задвижване и трансмисия са направени в Китай, което е знак, че изследванията и разработките върху големи безпилотни хеликоптери в страната продължават да се усъвършенстват. „Сянин - 200“ е първият голям безпилотен хеликоптер на Китай, който премина тестовете за автономно излитане и кацане на корабна палуба. Той разполага с широки възможности за приложение в области като бреговата охрана, модерното земеделие и спасителни операции.", "date": "2018.07.28", "title": "Първият голям безпилотен хеликоптер на Китай завърши изпитателните полети"}
{"url": "https://www.24chasa.bg/novini/article/6985188", "text": "Агресивен психично болен мъж вдигна на крак полицията в София в ранните часове на съботния ден. Той изгони родителите си и се барикадира в семейното жилище до пл. „Славейков”, предава  Появи се информация, че мъжът е въоръжен. На мястото бяха изпратени полицаи и спецотряд за борба с тероризма. Сградата беше евакуирана. Психолози преговаряха с мъжа и в крайна сметка беше решено родителите му да пренощуват другаде, а той да бъде оставен да се успокои през нощта. В резултат и полицейските сили се изтеглиха. Според неофициална информация мъжът и преди се е държал агресивно.", "date": "2018.07.28", "title": "Полицаи преговаряха с психично болен, изгонил родителите си от дома им през нощта"}
{"url": "https://www.24chasa.bg/novini/article/6985368", "text": "ООН потвърди, че над 7000 деца са загинали или са били ранени в конфликта в Сирия от 2013 г., а според непроверени данни броят им е доста над 20 000, каза специалният представител на ООН за децата и въоръжените конфликти Вирджиния Гамба, цитирана от Асошиейтед прес и БТА. Гамба заяви пред Съвета за сигурност, че от началото на 2018 г. ООН е потвърдила над 1200 нарушения срещу деца. Те включват убийство или осакатяване на над 600 деца и набирането или използването на над 180 деца от правителствени сили или въоръжени групировки. Според Гамба през първата четвърт на 2018 г. убийствата и осакатяванията на деца са се увеличили с 348 процента в сравнение с предишната четвърт. Гамба заяви, че задържането на деца за предполагаемо сдружаване с въоръжени сили и групи значително се е зачестило.", "date": "2018.07.28", "title": "ООН: Над 7000 деца са станали жертви на конфликта в Сирия от 2013 г."}
{"url": "https://www.24chasa.bg/novini/article/6985399", "text": "\"Нашите наблюдения от проверките показват, че всички туристи и потребители все повече се запознават с правата, които имат по закон. Продължаваме да откриваме и нарушения, независимо, че като процент те са по-малко от миналата година\". Това заяви в сутрешния блок на Нова телевизия министърът на туризма Николина Ангелкова на фона на проверките, които започна ресорното министерство по родното Черноморие. \"Единият хотел - в \"Златни пясъци\", е категоризиран с 4 звезди през 2011-а година, но в него липсват три от помещенията, които се изискват за тази категория. Липсват и сифони в банята, което също е много странно. Незабавно стартирахме процедура по намаляване на категорията\", разкри министърът.", "date": "2018.07.28", "title": "Откриха 4-звезден хотел без сифони в \"Златни пясъци\" (Видео)"}
{"url": "https://www.24chasa.bg/novini/article/6985417", "text": "Черногорското правителство взе решение от 1 октомври тази година да започне програма за предоставяне на гражданство в замяна за инвестиции в икономиката на страната на стойност от 350 000 до 550 000 евро, съобщи вестник \"Дан\" от Подгорица. В програмата ще могат да участват най-много 2000 заинтересувани от страни, които не са членки на ЕС, и само за ограничен период от три години, предава БТА. Предлагат се следните варианти - да инвестират 250 000 евро в някои от развойните проекти, предварително одобрени от правителството в неразвит район на Черна гора, или 450 000 евро в някой от развойните проекти, предварително одобрен от правителството, в развит район на страната. Правителството ще взима още 100 000 евро за всяко внесено искане. Сумите ще отиват в специален фонд за развитие на изоставащите райони. Програмата ще бъде управлявана от специална правителствена агенция, която също така ще отговаря за рекламата и за търсенето на потенциални инвеститори. Така правителството смята да попълни бюджета с 4,8 милиарда долара. Ръководителят на делегацията на ЕС в Черна гора Аиво Орав обаче предупреди черногорските власти да обмислят внимателно проекта, за да не стане той пречка по пътя на страната към ЕС.", "date": "2018.07.28", "title": "Черна гора дава гражданство на желаещи да инвестират в икономиката на страната"}
{"url": "https://www.24chasa.bg/novini/article/6985423", "text": "Технологичните компании като Фейсбук трябва да носят отговорност за вредно и заблуждаващо съдържание на техните уебсайтове и да плащат налог, за да може да бъдат регулирани, заявиха британски депутати, които предупреждават за криза на демокрацията заради злоупотреба с личните данни, предаде Ройтерс, цитирана от БТА. \"Фейсбук\" все повече привлича вниманието на медийната комисия на долната камара на британския парламент при нейното разследване за фалшиви новини, след като консултантската фирма Кембридж аналитика придоби достъп по неподходящ начин до данните на 87 милиона потребители на социалната мрежа. \"Компании като Фейсбук направиха лесно за разработчиците да събират данни на потребители и да ги използват в други кампании без тяхно знание или съгласие\", заяви председателят на медийната комисия Деймиън Колинс. \"Те трябва да носят отговорност за начина, по който вредно и заблуждаващо съдържание се споделя на техните сайтове\", каза той. В доклад комисията предложи да се въведе налог за технологичните компании, който може да допринесе за увеличаване на бюджета на британския регулатор по данните, също както банковият сектор плаща за поддържането на своя регулатор. Според депутатите стандартите за точност и безпристрастност, към които да се придържат технологичните компании, могат да се основават на правилата за радио и телевизия на комуникационния регулатор Офком. По-рано този месец британският регулатор по данните глоби Фейсбук заради скандала с \"Кембридж аналитика\". \"Ние сме изправени пред истинска криза на нашата демокрация - въз основа на системната манипулация на данни в подкрепа на неумолимото вземане на прицел на гражданите чрез кампании за дезинформация и послания на омраза\", каза Колинс.", "date": "2018.07.28", "title": "Британски депутати: Компании като фейсбук трябва да носят отговорност за фалшивите новини"}
{"url": "https://www.24chasa.bg/novini/article/6985434", "text": "При катастрофа в Сливен е загинал човек, трима души са ранени. Това съобщи говорителят на ОД на МВР-Сливен Първолета Мандинска, предава БТА. Произшествието е станало тази сутрин около 9.20 часа на улица \"Банско шосе\" в града. Блъснали са се лек автомобил \"Ауди\" и таксиметров автомобил. Загинал е пътник в леката кола, двамата шофьори и друг пътник от същата кола са приети в болница. Движението на мястото е било ограничено, но улицата вече е отворена. Изясняват се причините за катастрофата.", "date": "2018.07.28", "title": "Такси се блъсна с кола в Сливен, един е загинал, трима са в болница"}
{"url": "https://www.24chasa.bg/novini/article/6985437", "text": "Заваля дъжд, но нищо не може да ни спре всяка година да се събираме на този ден на поляната на Бузлуджа. С тези думи лидерът на ПЕС Сергей Станишев започна обръщението си към симпатизантите на социалистите на традиционния събор на партията. Нищо не може да прикрие вече безперспективността на управляващите. Стигна се до бой в парламента - срам и позор. Време е да се работи за спасителни предсрочни парламентарни избори, които съм убеден, че БСП ще спечели. Трябват ни надеждни съюзници в ЕС, на които да можем да се опрем, каза още Станишев.  На предстоящите европейски избори ще се сблъскат различни визии за Европа. Левите искат да възстановят надеждата и справедливостта. БСП трябва да вземе своя реванш на европейските избори, за да тръгне смело към местните, допълни Станишев.", "date": "2018.07.28", "title": "Станишев: БСП трябва да вземе реванш на европейските избори, за да тръгне смело към местните"}
{"url": "https://www.24chasa.bg/novini/article/6985449", "text": "Кръшкачите е възможно да си намерят научно оправдание, след като специалисти доказаха, че мъжете са природно програмирани да изневеряват, пише в. \"Дейли мейл\". Мъжкият мозък е така устроен, че представителите на силния пол да са по-изкушени да поддържат многобройни сексуални връзки в сравнение с жените, предава БТА. Според екипа на Чиен Лю от нюйоркския колеж Уагнър мъжете са по-нещастни, когато имат само една сексуална партньорка. В исторически план мачовците с многобройни завоевания са получили еволюционно предимство. За разлика от тях дамите са по-доволни, когато могат да задържат един и същи партньор за по-дълъг период от време. Нюйоркският екип е изследвал поведението на 1500 женени двойки. От проучването станало видно, че новобрачните мъже често определяли сексуалния си живот като \"изключително задоволителен\". В рамките само на една година, при три процента от участниците ласкавите оценки за сексуалните им изживявания спаднали от една до две степени. Било установено също, че женените двойки, които са били гаджета и през ученическите години, е най-вероятно да си изневерят.", "date": "2018.07.28", "title": "Доказано: Мъжете са природно програмирани да изневеряват"}
{"url": "https://www.24chasa.bg/novini/article/6985455", "text": "Временен защитен насип с цел превенция от наводнение изгражда дирекцията \"Аварийна помощ и превенция\" на Столичната община. Това съобщиха от пресцентъра на общината. Насипът е с дължина 250 м и се изгражда чрез специализирана техника. Предпазният земен насип е на р. Искър в кв. \"Димитър Миленков\" в София. Столичната община продължава почистването на речни корита за осигуряване на тяхната проводимост. В момента се почистват участъци от р. Владайска в ж.к. \"Сердика\", р. Банска, р. Червена, р. Лозянски дол и р. Габровница. Досега през тази година са почистени 60 речни участъци с обща дължина над 26 км. Премахнати са паднали дървета, клони и отпадъци, осигурена е проводимостта на водостоци и мостове на реките Искър, Владайска, Перловска, Клисурска, Суха река, Аджибарица и др. Работата по почистването на речните корита продължава. Столичната община изпълнява ежегодна програма, като тази година е осигурила финансиране за почистването на 97 речни участъци с обща дължина 45 км. Извършва се денонощно наблюдение на водните нива в речните корита", "date": "2018.07.28", "title": "Изграждат временен насип за защита от наводнения на р. Искър в София"}
{"url": "https://www.24chasa.bg/novini/article/6985440", "text": "Заваля, ще ни върви по вода! Днес ни събра преклонението пред историята на един героичен български народ, но днес ни събра и настоящето, тревогата, че изчезваме като народ. Така соцлидерката Корнелия Нинова започна словото си на традиционния събор на Бузлуджа. Народът трябва да избере своя път. Ето защо тук ни събира и бъдещето, защото ние предлагаме да си върнем държавността, да си пазим суверенитета като държава, да си пазим достойнството като народ, каза още тя.  Предлагаме да говорим за българската земеделска земя. Нека сложим таван на субсидиите! Да говорим и за най-големия бич в България - бедността и неравенствата. Не може да се живее с 200 лева, старите пенсии трябва да се преизчислят, допълни Нинова. Вие, които сте се събрали тук на Бузлуджа днес, сте нашите апостоли в цялата страна, обърна се соцлидерката към симпатизантите си. Ето я и цялата реч на Корнелия Нинова:  Скъпи българи от Видин, София,Пловдив, Варна,Пазарджик,Благоевград, Търново и Сливен, Хасково Скъпи българи от цялата страна, Добре дошли на това историческо място. Добре дошли скъпи сънародници от Америка, Лондон, Барселона и Берлин, които видях на поляната. Добре дошли, българи. Скъпи другарки и другари, Добре дошли на нашата Историческа поляна. Добре дошли на нашите коалиционни партньори и на нашите приятели от Румъния, Сърбия, Черна гора, Албания и Словения. Добре дошли в нашата прекрасна България. И днес ни събра уважението и почитта към нашите герои. Към онези мъже и жени, които живяха и загинаха за България. Днес ни събра преклонението пред историята на един достоен и героичен български народ. Но днес ни събра и настоящето. Събра ни тревогата, че изчезваме като народ. Болката, че сме най-бедни в Европа. Грижата, че децата ни са с най-ниско образование. Гневът ни, че по улиците умират хора, защото болниците са закрити. Унижението у онези, които съградиха България, а днес живеят с 200 лв. пенсия. Както и крещящата несправедливост, престъпници, които обират домовете ви, които крадат парите ви и онези престъпници във властта, които крадат милиони от народа си, да се разхождат безнаказано. Но днес ни събра и нещо друго, много различни хора по възраст и занятие. Учители и лекари, земеделци и хора с малки семейни фирми, млади и възрастни, студенти и пенсионери, инженери. Различни, но събрани от едно – ние сме смели хора, които сме тук, без страх да кажем, че държавата ни се управлява от шайка. Тази шайка пороби народа си. Тази шайка открадна България. Тази шайка си създаде правила и закони, които ги направиха безнаказани. Но тази шайка посегна и на най-скъпото ни – всеки, който не е съгласен, всеки, който критикува е посочван за враг, провокатор. На всеки такъв му се затваря устата, уволнява се от работа, преследва му се бизнесът. Народе, посегнаха на най-святото ни – правото ни да мислим свободно, да говорим свободно, правото ни да бъдем с различно мнение, правото да бъдем хора с достойнство. Но шайката си отива, народът остава и този народ трябва да избере своя път. Ето защо, тук ни събира и бъдещето, защото ние предлагаме на своя народ един възможен път. Ние му предлагаме да си върнем държавността, да си пазим суверенитета като държава, достойнството като народ . Ние предлагаме държавата да не приватизира и концесионира националните си богатства, плажове, гори, летища, жп линии. Ние предлагаме този разговор. Ние предлагаме държавата да създаде свое собствено, българско, родно производство . Всички заедно, да направим българска икономика, всички заедно, да направим програма за всеки един регион в България. Всички заедно, да решим, че това производство ще бъде осигурено с български кадри, а не с мигранти, които ще ни решават въпроса с работната сила и демографската криза. Всички заедно, да обсъдим и решим, че имаме нужда от 200 инженери, 300 механици и нека държавата да ги заложи в държавните университети, да плаща стипендия на тези млади хора, а когато те завършат, да работят в България. Ние предлагаме на народа си разговор за това- вашите, нашите пари от Здравната каса да се ползват от болници, които не са търговски дружества и не правят печалба от нашето здраве. Ние предлагаме на народа си да намалим ДДС върху лекарствата, за да бъдат достъпни за всеки болен. Ние предлагаме разговор- българската държава да има своята роля в образованието на децата ни. Ние искаме един учебник, в един клас, за цялата страна с истинската, автентичната, българска история, литература и култура и да не се подменя идентичността на народа. Предлагаме на народа да говорим за българската земеделска земя. Не може 10-15 души в страната да владеят 70% от земята ни. Нека разговаряме да сложим таван на субсидиите и парите да отидат при вас – дребни, малки, средни фермери, които гледате плодове, зеленчуци, месо и мляко и храните българския народ. Нека възстановим Напоителни системи – какво земеделие без напояване може да се прави в България? Да говорим за най-големия бич в България – бедността и неравенствата. Защо не седнем и да решим, че всички стари пенсии трябва да се преизчислят. Не може да се живее с 200 лв. Защо да не говорим да въведем семейно подоходно облагане, за да помогнем на тези млади хора, които и тук видяхме с малките дечица, да раждат и отглеждат децата си в България. Защо да не им помогнем с облекчени условия за закупуване на първо жилище? Вчера на младежката дискусия младите хора от Румъния споделиха, че при тях това отдавна е направено – всяко младо семейство получава помощ за първо жилище и за първа кола. Възможни ли са тези наши мечти, както ги нарекоха някои опоненти. Възможни са! Не казваме, че ще е лесно. Не казваме, че ще е всичко, сега и веднага. Но ние трябва да започнем този разговор с народа си и той е – край на прехода, обща национална енергия за друг път на развитие на България! Ще има съпротива, защото тези години създадоха политико-олигархична група в България, която си присвои държавата и която краде от вас 10 млрд. лв. годишно. Те няма да отстъпят от благата си. Има прослойка от икономически кръгове, които си купуват политици от всички цветове и няма значение кой управлява – те са добре. Това ще бъде нашият голям опонент и това е сила. Не трябва да си правим илюзии. Сигурно и в нашите редици ще има хора, които няма да приемат нашето предложение към нашия народ. Нека да спорим! Може би в спора ще решим истината. Но не се отказвайте. Колкото и да е трудно, който и да е срещу нас, имаме своите смели идеи. Бъдете неподкупни и да бъдем последователни, за да ги докараме до край. Вие, тези над 70 000 души днес, сте нашите апостоли в цялата страна. Идете, спорете, говорете, водете народа ни. Не се отказвайте, защото днес подаваме ръка на всеки българин, където и да се намира по света, който милее за семейство, род и отечество. Елате- заедно, помогнете с акъл, труд, който с каквото може. Нека се обединим за децата си, за справедливостта, за високи доходи, за висок стандарт на живот, за край на шайката, която си отива, но за народ, който остава. Народ, който има своето бъдеще. Нека се обединим, народе, за България!", "date": "2018.07.28", "title": "Нинова към симпатизантите на Бузлуджа: Вие сте нашите апостоли!"}
{"url": "https://www.24chasa.bg/novini/article/6985458", "text": "Лидерите на страните в Европейския съюз ще обсъждат Брекзит на следващата среща на върха в австрийския град Залцбург на 20 септември. Това съобщи кабинетът на британската министър-председателка Тереза Мей след разговорите й с австрийския канцлер Себастиан Курц, предава БТА. \"На срещата на върха ще се обсъжда и нелегалната миграция. По този въпрос министър-председателката потвърди, че Обединеното кралство ще продължи да работи заедно с ЕС сега и след Брекзит\", гласи декларация на премиерския кабинет, цитирана от Ройтерс. Курц, чиято страна е ротационнен председател на ЕС до края на годината, се срещна с Мей вчера в Залцбург и заяви, че е важно и за двете страни да не допуснат \"твърд\" или хаотичен Брекзит, добавя Ройтерс.", "date": "2018.07.28", "title": "Лидерите на ЕС обсъждат Брекзит в Залцбург на 20 септември"}
{"url": "https://www.24chasa.bg/novini/article/6985460", "text": "Издирваният Тошко Кочев – 14 годишен - днес, 28 юли, е открит в добро здравословно състояние и предаден на близките си, предават от пресцентъра на МВР. По молба на близките, столичното Второ РУ издирваше Тошко Надеждев Кочев. На 25 юли по обяд той излязъл от дома си в ж.к. „Лев Толстой“ и оттогава бе в неизвестност.", "date": "2018.07.28", "title": "Откриха  издирваното 14-годишно момче в столицата"}
{"url": "https://www.24chasa.bg/novini/article/6985462", "text": "Последните години над 20 милиона са влезли в Нови пазар. Сега знам, че се работи по 3-4 проекта. Сега се строи още един гръцки завод, винарната промишленост се развива много добре, каза премиерът Бойко Борисов пред журналисти в Нови пазар, след като взе участие в откриването на 23 санирани сгради в града.  Ако искаме да върнем хората в България, трябва да развиваме максимално бързо инфраструктурата. Кажете ми един град и веднага мога да ви кажа какво е направено в него. Вчера минах да проверя \"Хемус\", строи се много здраво, каза още той. Един бюджет затова се прави в парламента, трябва да обхване всяко едно нещо в държавата. Каква мощ са демонстрирали БСП? Нека да си хапнат, да си пийнат - те обичат, да не им разваляме празника. Нашата работа е да покажем какво е било и какво сме направили, коментира Борисов. Знам какво е да си кмет, когато управляваше БСП. Направиха криза с боклука в София, а после те ще ми говорят за кметове и какво са направили. Честит им празник, ние показваме! На шест месеца да правим избори, това ли се очаква. Ние не можем да делим кметовете, каза още премиерът.", "date": "2018.07.28", "title": "Борисов: БСП да си хапнат и пийнат - те обичат, да не им разваляме празника (Снимки, видео)"}
{"url": "https://www.24chasa.bg/novini/article/6985636", "text": "Руският президент Владимир Путин каза днес, че приемането на християнството преди повече от 1000 години на територия, която впоследствие става Русия, е белязало началната точка за създаването на руската държава, предаде Асошиейтед прес. Путин направи изказването на церемония по случай 1030-годишнината от приемането на християнството от владетеля на Киевска Рус княз Владимир, предаде БТА. Президентът заяви пред събралото се множество при статуята на Владимир край Кремъл, че приемането на християнството е било \"началната точка за създаването и развитието на руската държавност, истинското духовно раждане на нашите предци, определянето на тяхната идентичност. Идентичността, разцъфването на националната култура и образование\". Изказването му подчертава силните връзки между правителството и Руската православна църква, отбелязва Асошиейтед прес.", "date": "2018.07.28", "title": "Путин: Приемането на християнството е белязало създаването на руската държава"}
{"url": "https://www.24chasa.bg/novini/article/6985672", "text": "Народната партия на бившия сръбски външен министър Вук Йеремич започна днес да събира подписи на граждани против споразумение, с което Сърбия да се съгласи Косово да получи място в ООН и с това да признае неговата независимост, предаде Танюг. Акцията \"Един подпис променя всичко\" започна днес в Белград, Нови Сад, Ниш и Крагуевац, предаде БТА. Йеремич каза, че целта на инициативата е да се изпрати послание до управляващите, че гражданите на Сърбия са против членство на Косово в ООН. Той добави, че събирането на подписи ще продължи със седмици и в цяла Сърбия. \"Нищо не може да бъде по-далече от истината от това, че членство на Косово в ООН е необходимо, за да се запазят мирът и стабилността в региона. Това не е вярно\", каза Йеремич пред журналисти в центъра на Белград.", "date": "2018.07.28", "title": "Опозицията в Сърбия събира подписи против членство на Косово в ООН"}
{"url": "https://www.24chasa.bg/novini/article/6985674", "text": "Най-малко 49 души са загинали от четвъртък до днес в резултат на мусонните дъждове в Северна Индия, предаде Франс прес, като се позова на местните власти. Индийската метеорологична служба прогнозира още дъждове през следващите пет дни. Властите на щат Утар Прадеш съобщават, че някои от жертвите са се удавили при наводнения, а други са били затрупани при срутвания на къщи, ударени от ток или са загинали при пътни инциденти, дължащи се на дъждовете, предаде БТА. Властите в щата, който има население от 220 милиона души, са в състояние на повишена тревога. Те призоваха всички изложени на риск сгради, много от които вече са повредени от дъждовете, да бъдат евакуирани. Срутването на сгради е често явление в Индия, особено по време на сезона на мусоните, продължаващ от юни до септември, отбелязва АФП. Водите на река Ямуна, която пресича столицата Делхи, надхвърлиха вчера с един метър опасната граница от 204 м, което принуди властите да обявят тревога. Очаква се равнището на водата да продължи да се покачва, съобщават местните власти. Проливните дъждове засегнаха и популярния сред туристите щат Раджастан. Вчера в района на град Бхаратпур за 24 часа вчера паднаха 11 см дъжд.", "date": "2018.07.28", "title": "49 станаха жертвите на мусонните дъждове в Индия"}
{"url": "https://www.24chasa.bg/novini/article/6985678", "text": "Зад църквата \"Свети Марко\" в центъра на Белград бяха открити експлозивни устройства и муниции, съобщи Танюг. Граждани забелязали зад църквата подозрителна чанта и веднага информирали полицията, предаде БТА. В чантата били намерени две димни бомби, сълзотворен газ, бавногорящи фитили за динамит, 20 патрона и пет детонатора. Извършва се оглед на мястото.", "date": "2018.07.28", "title": "Откриха експлозивни устройства и муниции\nв чанта в центъра на Белград"}
{"url": "https://www.24chasa.bg/novini/article/6985681", "text": "Голям пожар се разрази днес в петзвезден хотел в турския курорт Кушадасъ, съобщи турската телевизия НТВ. Пожарът е предизвикал силна паника сред туристите и персонала, предаде БТА. Хотелът се намира на плажа Давутлар (известен сред чуждестранните туристи като Лонг бийч/Long beach). Засега не е установена причината за пожара, който бързо е обхванал цялата сграда. Гостите и служителите в хотела са били евакуирани. Засега няма информация за пострадали туристи. Пожарните екипи сравнително бързо са успели да угасят пожара. Нанесени са много сериозни материални щети на хотела.", "date": "2018.07.28", "title": "Голям пожар в хотел в Кушадасъ, евакуираха туристи и служители"}
{"url": "https://www.24chasa.bg/novini/article/6985685", "text": "Папа Франциск прие днес оставката на американския кардинал Теодор Маккарик, замесен в скандал със сексуални злоупотреби, предадоха Асошиейтед прес и Ройтерс, като се позоваха на Ватикана. Маккарик е бивш архиепископ на Вашингтон и един от най-висшите католически духовници в САЩ, който е в центъра на твърдения за сексуални посегателства над момчета и пълнолетни семинаристи, предаде БТА. \"Папа Франциск прие неговото оттегляне от кардиналската колегия и нареди той да бъде временно отстранен от изпълнението на каквото и да е обществено служение, заедно със задължението да остане в дом, който трябва да му бъде определен, където да води живот на молитва и покаяние, докато обвиненията срещу него не бъдат разгледани от редовен църковен съд\", заяви Ватикана. Папата предприе бързи действия, след като снощи получи писмото с оставката на Маккарик. През последните седмици се появиха множество твърдения, че през своята кариера 88-годишният прелат е извършвал сексуални посегателства над момчета и пълнолетни семинаристи. Разкритията бяха тест за обявената от Франциск решимост да се бори с \"културата на прикриване\" на подобни злоупотреби в католическата църковна йерархия. Маккарик е отстранен от обществено служение от 20 юни и очаква пълно разследване на твърденията, че е погалил 11-годишно момче преди повече от 40 години в Ню Йорк. Погалването е поставило началото на сексуалните малтретирания над детето, продължили две десетилетия. Прелатът казва, че \"няма абсолютно никакъв спомен\" за предполагаемото посегателство над момчето, но не коментира появилите се по-късно твърдения за малтретиране на пълнолетни и на още един непълнолетен. Маккарик се е издигнал в църковната йерархия в САЩ от помощник епископ в Ню Йорк през епископ в Метачен до архиепископ на Нюарк и после архиепископ на Вашингтон. В повечето скандали с духовници педофили са замесени обикновени свещеници, но някои случаи включват епископи, а има и малко случаи със замесени кардинали, сред които австралийският кардинал Джордж Пел, един от най-близките съветници на Франциск. В случая с шотландския кардинал Кийт О'Брайън, обвинен през 2013 г. от бивши семинаристи в сексуални провинения, папата само прие оставката му след проведено от Ватикана пълно разследване две години след появата на първите разкрития.", "date": "2018.07.28", "title": "Папата прие оставката на американски \nкардинал след твърдения за сексуални злоупотреби"}
{"url": "https://www.24chasa.bg/novini/article/6985688", "text": "Таксиметровите шофьори от Мадрид спонтанно излязоха в стачка днес в солидарност с колегите си от Барселона, стачкуващи от сряда. Те протестират срещу нелоялната конкуренция на така наречените туристически превозни средства с шофьор, като Юбър или Кабифай, предаде Франс прес. Секретарят на Федерацията на таксиметровите шофьори в Мадрид Сантяго Симон Висенте каза, че всички таксиметрови шофьори спонтано и прогресивно са спрели работа и са парализирали по този начин столицата, летището и районите на големите железопътни и автобусни гари. Той твърди, че стачката е следвана на 100 процента в Мадрид, където има 15 000 таксита, както и в Барселона, където има 10 500 таксита. Протестното движение ще се разпространи и в други големи градове на Испания, предаде БТА. Таксиметровите шофьори в Барселона парализираха вчера и днес централните части на града. Те протестират срещу съдебно решение, което е благоприятно за компаниите Юбър и Кабифай. Съдът на Каталуния запази в сила временното преустановяване на прилагането на регламент на общината в Барселона, който ограничаваше издаването на лицензии за услугата туристически автомобили с шофьор в града. Днес таксиметровият протест е блокирал централна зона на Барселона. Там са дошли таксита и от други градове на Испания. В Барселона мобилизацията бе белязана в последните дни от прояви на насилие срещу туристическите коли с шофьори и техните водачи. В резултат Юбър и Кабифай обявиха, че преустановяват дейностите си в Барселона, първа туристическа дестинация в Испания. Днес платформата Унауто, която представлява Юбър и Кабифай, призова в Туитър испанското правителство да си \"върне контрола върху улиците\" и упрекна проявяващите насилие таксиметрови водачи, че защитават монопола си. Туристическите превозни предства с водач трябва да имат обществени разрешителни, за да извършват дейността си, но според таксиметровите водачи са им били отпуснати прекалено много лицензии, а разпоредбите за тях са по-меки, което е в ущърб на таксиметровия отрасъл.", "date": "2018.07.28", "title": "Стачка на таксиметрови шофьори блокира Мадрид"}
{"url": "https://www.24chasa.bg/novini/article/6984836", "text": "Има един вид гидове, за които изискването е не да познават историята на България или местните забележителности, а да носят на алкохол и да знаят как да забавляват. Това са водачите на така наречените бар кроулове - обиколки на барове и дискотеки, в които може да се включат всички почитатели на нощния живот. Този тип туризъм стана особено популярен в парти дестинацията на България - Слънчев бряг. Всеки ден по централната алея на курортния град млади промоутъри, много често чужденци, привличат желаещи да се включат в алкохолната обиколка. Те започват непринуден разговор с въпроса “Хей, какви са плановете ви за довечера?” Билетът за бар кроул струва около 15-20 лв. Цената включва посещение на 4 бара и 2 дискотеки, общо 6 клуба. Излиза изгодно, като се има предвид, че цената за вход в дискотеките е 10 лв. На някои от обиколките всички участници получават еднакви тениски, повечето от тях са под формата на списък с предизвикателства. Например “вземи телефонните номера на 10 момичета или събери 5 сутиена”. Но може и да си напишеш името и в кой хотел си отседнал, в случай че не си в състояние да се прибереш след обиколката. Купонът започва със събиране в някой от плажните барове в 20,00 ч. На входа с усмивка и шот посреща гидът. Често той не е българин и с всички говори на английски. За него входът навсякъде е безплатен, а консумацията му е на половин цена. Докато се събере цялата група, той или тя се опитва да повдигне настроението, като приканва всички да танцуват. В един бар кроул може да се включат над 100 алкохолни туристи. Щом гидът е изчакал достатъчно, взема знаме и изкарва всички пред входа на първия бар. Оттам повежда групата към следващата дестинация. В началото всички са кротки и се движат спокойно. Щом стигне следващия бар, екскурзоводът застава до хостеса, която отново посреща с шотове. Всички са наредени на опашка и врътват по чашка Оттам нататък всеки може да си купи допълнително пиене, а гидът танцува сред останалите. Щом прецени, че са отделили достатъчно време на това място, идва време отново да събере всички пред входа. Хваща знамето и повежда групата към бар номер 3. Там процедурата се повтаря. Всички отново се нареждат за поредната доза шотове. Музиката навсякъде е поп, рап и хаус. Чалгата отсъства от плейлистите, защото в обиколките преобладават англичани и германци. След четвъртия бар минава 11,00 ч. и държането на някои туристи прекрачва благоприличието. Заслуга за това има и самият гид, който взема диджейския микрофон и подканя към танци върху масите или тезгяха на бара. Крайната дестинация на алкохолната обиколка е една от най-големите дискотеки в Слънчев бряг. Докато стигне тълпата е толкова на градус, че не спира да пее Всички трябва да са пред входа в 12,00 ч. Оттам нататък партито е вътре. Посетителите ги очакват басейн и външен дансинг, към който машина изстрелва пяна. Гидовете продължават да ръководят игри. Например, кара момчетата да свалят сутиените на момичета или изважда двама доброволци на дансинга, които да покажат възможно най-много сексуални пози за една минута.", "date": "2018.07.28", "title": "Гидовете, носещи на алкохол"}
