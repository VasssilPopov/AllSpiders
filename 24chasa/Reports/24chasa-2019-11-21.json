{"url": "https://www.24chasa.bg/novini/article/7896898", "text": "Гръцкият премиер Кириакос Мицотакис призова днес за обща политика на ЕС за бежанците и за защита на външните граници на Европа, предаде Танюг. В изказване на конгреса на Европейската народна партия /ЕНП/ в Загреб гръцкият премиер каза, че има три неща, които трябва да се направят за ефикасно решаване на мигрантската криза, предава БТА. \"Да защитим границите си, да споделим отговорността равноправно между държавите членки и да разберем основната причина за проблема, а това са войните и бедността в някои важни части на света\", каза гръцкият премиер, цитиран от агенция АНА-МПА. Мицотакис обвини Анкара, че е използвала мигрантската криза за международни преговори, и каза, че Европа не може да се изнудва по този въпрос. Той изтъкна също, че е време за искрен диалог и че Турция трябва да изпълни своята част от споразумението с ЕС за мигрантите. Мицотакис заяви, че Европа вече не може да се преструва, че мигрантската криза засяга само страните членки, намиращи се по външните граници на ЕС. Той каза, че Гърция е изчерпала силите си за справяне с огромния брой мигранти, които ежедневно пристигат и не бива сама да понася тежестта.", "date": "2019.11.21", "title": "Мицотакис призова за обща политика на ЕС за бежанците"}
{"url": "https://www.24chasa.bg/novini/article/7896850", "text": "Младежи от 20 до 27 г. са 15-те наркодилъри,  , стана ясно в четвъртък. Те са продавали амфетамини и марихуана в “Младост” и “Дружба” от 2014 г., когато повечето са били непълнолетни. Осъждан е само Александър Тасев, а останалите са с чисти досиета. 240 хил. лв. и 10 кг дрога намериха полицаите при обиски в жилища и автомобили. Издирват се още членове на бандата, включително и лидерите. ", "date": "2019.11.21", "title": "Младежи без присъди са арестуваните дилъри в София"}
{"url": "https://www.24chasa.bg/novini/article/7896921", "text": "Туристическите пътувания на българина намаляват през третото тримесечие на 2019 г. в сравнение с година по-рано, но по-лошото за туристическия бранш е, че разходите, които прави, също намаляват, след като през последните години предимно са се увеличавали. Данните на НСИ, публикувани в четвъртък, показват, че през месеците от юли до септември включително 1,733 млн. български граждани са пътували с цел почивка или екскурзия. 75,6% от тях са пътували само из страната, 20,5% - само в чужбина, а 3,9% - както в страната така и в чужбина. В сравнение със същия период на 2018 г. броят на почиващите през този най-силен в туристическо отношение сезон намалява със 7,9%. Тази тенденция продължава вече втора година, тъй като през третото тримесечие на 2017 г. броят на пътуващите е бил още по-голям - 1,991 млн., или за последните две години има спад от 12% на броя на пътуващите. Разходите, които правят пътуващите българи, също спадат. През трите месеца между юли и септември т.г. парите, давани за храна, хотелско настаняване и транспорт в страната и чужбина, са били 748,9 млн. лв., при това без да се смята платеното за туристически пакети. През същите месеци на 2018 г. обаче сумата е била 806,8 млн. лв. - рекордна до този момент. В предните години хората са харчили по-малко през тези три месеца - 802 млн. през 2017 г., 632 млн. лв. през 2016 г. и 409,1 млн. лв. през 2015 г. В структурата на разходите с най-голям относителен дял е храната - 44,5% от всички разходи, но това се отнася само при пътуванията в страната. Когато българинът пътува в чужбина, най-голям относителен дял в разходите му заема транспортът - 30,1%, следван от разходите за храна, хотелско настаняване и др. Най-много пътуват българите на възраст между 25 и 44 години - те представляват около 45,5% от всички почиващи през третото тримесечие на годината.", "date": "2019.11.21", "title": "Българинът по-рядко на почивка и харчи по-малко"}
{"url": "https://www.24chasa.bg/novini/article/7896973", "text": "Автомобилната администрация въвежда електронна система, с която да се сложи край на фиктивните прегледи. Въпреки камерите за видеонаблюдение, от началото на годината са установени над 30 злоупотреби, съобщава  . Мисли се и за ново затягане на контрола при шофьорските изпити. предвижда се да има компютърна връзка между ДАИ и КАТ. Така ще могат да се разпознават и спират в реално време всички, които се явяват на изпита за книжка вместо истинския кандидат-водач. От 2020-та екипите на ДАИ ще бъдат въоръжени с таблети, принтери и пос терминали за по-качествен контрол на пътя. „Имахме случаи, в които се представя фалшифицирана лична карта , която по принцип като данни отговаря , но снимката е подменена”, разказва Дамян Войновски, заместник-изпълнителен директор на ИААА. Затова изпитващите сравняват снимката от личната карта, предоставена на изпита от кандидат-шофьора с тази, с която разполага МВР. 160 екипа на ДАИ ще бъдат въоръжени с таблети, принтери и ПОС терминали. Както пътните полицаи, те ще могат да връчват глоби на пътя и да изискват плащането им на момента, пи нарушения на тежкотоварния трафик. Всички нововъведения са част от проект на близо 1 милион лева, финансиран по европейска програма.", "date": "2019.11.21", "title": "ДАИ слага край на фиктивните прегледи с нова електронна система"}
{"url": "https://www.24chasa.bg/novini/article/7896958", "text": "4 компании станаха победители в 8-ите поред награди на Fibank за най-добра българска фирма. Призовете бяха обявени в сряда на изискана церемония в София. Над 300 фирми от различни сфери са участвали в класацията. Всички са с български капитал и мениджмънт и представят български брандове. “Ще разширяваме кръга от участници, догодина може да се направи конкурс и за български стартъпи, които да се превърнат в местни гиганти с подкрепата на Fibank”, каза финансистът Емил Хърсев - член на журито, оценяващо кандидати, при откриването на тазгодишния конкурс. Обработката на големи масиви от данни донесе на “Ботрон Софтуер Сълюшънс” наградата в категория “Микро и малка фирма”. Тя беше връчена от издателя на “Форбс” за България Йордан Матеев. Другите номинирани в категорията бяха АТМ и “Микро-Макс”. Разнообразието и качеството на лекарствата на “Антибиотик - Разград” донесе наградата за “Средна и голяма фирма”. Тя беше връчена от изпълнитлния директор на Fibank Чавдар Златев. “Винаги сме изключително щастливи, когато ставаме свидетели на компании, които са постигнали успех. През последните години ние сме финансирали много техни проекти и пред очите ни те са се развивали”, каза Златев. На трето място остана “Екстрапарк” ООД, а на второ - ГИДО ООД. Татяна Бояджиева - управител на “Гардения 2006”, взе специалната награда “Най-успешна българка”. Фирмата проектира и поддържа паркови и дворни пространства. “Fibank е първата банка, която дава крила на бизнеса да расте”, каза Бояджиева. Призът бе връчен от мениджъра за България и Северна Македония на Mastercard Ваня Манова. Бояджиева получи и допълнителна награда - делово пътуване до Южна Африка, осигурено от главния изпълнителен директор на SystemicLogic Group Одри Мотупи, която е инициатор на наградата.  “Когато даваш името си за продуктите, които произвеждаш, това не означава излишно самочувствие, а отговорност да застанеш зад качеството на онова, което правиш с ръцете си”. Така издателят на “24 часа” и член на журито на конкурса за български фирми на Fibank Венелина Гочева представи българската компания, която спечели наградата на публиката. Пловдивчанинът Димитър Маджаров създава през 1991 година едноименната семейна фирма със съпругата си Юлия. Двамата технолози осъществяват мечтата си да започнат собствено производство - през 1994 г. на колбаси, а от 1999 година - на мляко, сирене, кашкавал. Днес в компанията “Димитър Маджаров” работят над 300 съмишленици на семейството, които споделят мисията да се произвежда качествена и вкусна храна. “Рекламата за продуктите “Маджаров” започна от уста на уста, което също е чиста гаранция за качеството им”, обясни Венелина Гочева и представи третия член на фамилията Маджарови - дъщерята Станислава, която днес е мениджър продажби. “Много е важно второто поколение, защото това означава устойчивост на семейния проект”, допълни Гочева, давайки наградата на баща и дъщеря Маджарови. ", "date": "2019.11.21", "title": "Fibаnк показа най-добрите  фирми от 300, през 2020 г. - и най-успешния стартъп"}
{"url": "https://www.24chasa.bg/novini/article/7897031", "text": "На изпита за листовките от два месеца вече не може да се яви друг вместо кандидата за книжа с фалшива снимка на личната карта. Системата на автомобилната администрация е свързана с тази на МВР и автоматично се прави сверка с оригиналните документи. “Така манипулациите при теоретичните изпити ги спряхме 100%”, заяви шефът на Изпълнителна агенция “Автомобилна администрация” Бойко Рановски при представяне на проект за нови електронни услуги и обмен на данни с МВР. “Съвсем скоро ще спрат и шашмите при техническите прегледи. При тях вече сме в тестова среда, пробваме връзката с МВР”, обясни Рановски. При въвеждане на три показателя - регистрационен номер, ЕГН или БУЛСТАТ на собственика и марката автомобил, останалите данни се вземат от системата на МВР. Най-големите злоупотреби в пунктовете са свързани с неплащането на данъци. Тъй като имаме електронна връзка с Министерството на финансите, неплатеният данък ще излезе. За да не стане това, досега се променяха 1-2 числа в ЕГН-то на собственика и проверката препраща към съвсем различно лице. Скоро това вече няма да става, тъй като проверката с данните на МВР ще покаже манипулацията и прегледът няма да може да продължи. До края на годината ще има и проверка на застраховката “Гражданска отговорност”.", "date": "2019.11.21", "title": "Разпознават през МВР кой се явява на изпит за книжка"}
{"url": "https://www.24chasa.bg/novini/article/7896846", "text": "Съдийката Александра Йорданова живеела в административния район, където е убит малкият Никита, а колегата ѝ Петър Сантиров дълги години бил в един кабинет с адвоката на подсъдимия Герман Костин - Мариан Марков. Той е бивш съдия и го уволниха през 2017 г. заради забавени дела. И двамата магистрати не са пожелали да гледат делото срещу руснака с кипърски паспорт. Така то е разпределено на Костадинка Костадинова, която осъди Евелин Банев Брендо за пране на пари. Тялото на момченцето бе открито в куфар през март 2015 г. в язовир “Искър”. Преди това разследващите откриха труп на жена в гора край Приморско, който после се оказа на майката. Криминалистите бързо стигнаха до Костин, който е близък на семейството и е имал общ бизнес с тях. Беше осъден на доживотен затвор, но втората инстанция върна делото отначало. Костин удушил детето в апартамента си в София. За убийството на майката на момченцето разследващите не събраха достатъчно доказателства за вината на Костин.", "date": "2019.11.21", "title": "Съдийка, живяла до съдения  за убийство  Костин, даде отвод"}
{"url": "https://www.24chasa.bg/novini/article/7896989", "text": "Климатичните промени и предизвикателството пред земеделието бяха необявените акценти на наградите “Агробизнесмен 2019”. Министър Десислава Танева говори детайлно преди церемонията за новата Обща селскостопанска политика на Евосъюза и как тя ще се отрази на България. Един от най-компетентните земеделски министри обаче предупреди, че основното през следващите години ще бъда биосигурността, за да се противостои на епизоотиите, свързани с климатичните промени. Идната година по програмата за развитие на селските райони Проекти ще се приемат още от първите дни на януари. Мерките за биосигурност ще са насочени към репопулация на стадата от овце и свине. За необходимостта от презареждане на идеи заради вече настъпилата промяна на климата - високи температури и безводие, говориха учени, фермери и министър. Нуждата от спешен дебат, за да се помогне на земеделието, описа  Деканът на Бизнес факултета в Университета за национално и световно стопанство ръководи катедра “Икономика на природните ресурси”. На професора, чиято научна дейност е посветена на стратегическото развитие на българското земеделие, е възложено да готви анализ за стратегията на България в земеделието след 2020 година. За климатичните промени с нестандартна идея, която предизвика бурно оживление сред близо тристата гости в НДК, бе изявата на  ,  Той говори за сеитбооборота като ефективна мярка за устойчивост на климатичните промени. Според Филип Ромбаут който е традиционна култура за страната и ще оцелява без поливане. Но според шефа на “Агрополихим” трябва да започне неговото индустриално преработване. Ромбаут припомни как преди години в България масово е започнала да се гледа лавандула и сега тук произвеждаме повече лавандулово масло от една Франция. - най-добрия антистресов имуностимулатор за растенията. Стопанството на Милена и Борислав Горанови отглежда над 11 хил. декара пшеница, ечемик, царевица, слънчоглед и соя в Кнежа и Долни Луковит. Владислав Горанов, който е второ поколение на фамилията, и получи наградата от името на родителите си. тя предлага на земеделците технологии, които улесняват тяхното ежедневие и повишават ефективността на полето. За развитието на производството на малини бе отличен Божидар Петков, председател на Българската асоциация на малинопроизводителите и биоягодоплодните. Мария Белова, председател на земеделската комисия в парламента, връчи  Тя получава първия биосертификат още през 2005 г от швейцарска компания. Днес отглеждат 350 дка рози, 500 дка лавандула и много друга биопродукция. чиято кауза в живота е Аграрният университет в Пловдив. “Университетът ни през последните три години е първи в рейтинга в три направления: растениевъдство, животновъдство и растителна защита. Без наука без образование,няма как да имаме модерно земеделие”, каза проф. Янчева. за успешната си инвестиция във винарска изба “Шато Ботево”. Лозовите масиви са близо 1000 дка. Шатото е със затворен цикъл на производство. В селекционираното му стадо има 220 елитни дойни крави, отглеждани по всички хуманни изисквания. Тодор се занимава с млечно говедовъдство, производство на млечни продукти и много успешни директни продажби. Отличието на Тодор връчи Боян Стефов, изпълнителен директор на Банка ДСК и ръководител на “Корпоративно банкиране”. Станчо Яков Станчев, управител на СД ,,Ерато СИК” е Агробизнесменът на България за 2019 г. Фирмата, която управлява Станчев, е в село Медово, община Братя Даскалови. Тя е единствен арендатор на земя в землището. Дружеството на Станчев обработва 14 000 декара, в това число 2000 дка собствена. Отглежданите зърнени култури са пшеница и слънчоглед - 12 000 дка., а трайните насаждения - роза, лавандула и градини с череши, сини сливи и праскови, са 2000 дка. “Прегледах първите носители на наградата. Те са тези, които са ми дали първите уроци как се прави земеделие. За мен е чест да обявя Агробизнесмен на България за 2019 г.”, каза земеделският министър Десислава Танева. “Нека да сме живи и здрави всички и най-добрите да бъдат учители на следващите, на младото поколение, което идва”, каза министърът на земеделието Десислава Танева преди да връчи голямата награда “Агробизнесмен на България 2019”. Министърът разказа, че е осъзнала как немалък период от живота ѝ вече е минал. За да има промени в сектора, когато се прави предложение, опитвайте се да разберете и министъра, обърна се Танева към земеделската общност на церемонията. “Успехът на една провеждана политика се състои в това да има обществена подкрепа. Това е основното, аз искам да направя още много неща, които са по-справедливи отсега”, каза Танева. Припомни, че единствените мерки, които е приложили без подобна подкрепа бяха тези през лятото при кризата с африканската чума по свинете. Тя се обърна с благодарност към научната общност, която я е спасила. “Респект към българската наука. Аз оцелях благодарение на нея! Аз я преоткрих. Каквото мога като подкрепа и мерки, бих го направила за времето, което ми остава. Това са хора, които осъзнаваха държавната си отговорност”, добави министърът. Разказа още, че научните сътрудници са отказали настояването ѝ да получат възнаграждение. Вместо това са ходили на терен и са обяснявали на хората за заболяването и как то се предава. “Свършиха работа, каквато държавна администрация не беше свършила година преди това. Благодаря!”, каза министърът. Тя коментира и следващия програмен период, като обясни, че за да има конкретна яснота за новата Обща селскостопанска политика, трябва да се приеме многогодишната финансова рамка. Това вероятно ще се случи в средата на следващата година. Министърът обясни, че срокът е обсъждан в неформални разговори. Обявен е преходен регламент, за да не спре подкрепата за земеделците. Германия е поискала той да е две години. Особеното в този регламент е, че липсва националната преходна помощ. “Това е проблем, защото близо 800 000 овце и кози майки се подкрепят само от националната преходна помощ. Най-доброто за България е да бъде продължена националната преходна помощ при новата референтна година”, каза Танева, като добави, че в момента тя има много изкривявания. Като инструмент обаче трябва да се прилага и занапред. ", "date": "2019.11.21", "title": "Климатът се промени, какво ще се отглежда - говорят професори, фермери и министър (Обзор)"}
{"url": "https://www.24chasa.bg/novini/article/7896130", "text": "Турският външен министър Мевлют Чавушоглу заяви, че има нарушения на споразумението между Турция и САЩ за Северна Сирия, съобщи Анадолската агенция, цитирана от БТА. Чавушоглу се срещна вчера в Брюксел с държавния секретар на САЩ Майк Помпейо, след което външният министър на Турция даде пресконференция. Пред журналистите той изтъкна, че има нарушения на споразумението между Турция и САЩ за Северна Сирия, като посочи, че е казал това и на Помпейо. Чавушоглу подчерта, че споразумението трябва да бъде изпълнено. На 17 октомври САЩ и Турция постигнаха споразумение за преустановяване на бойните действия в Северна Сирия (за преустановяване на операцията на турската армия \"Извор на мира\"). Турският външен министър каза още, че Турция и САЩ имат различни възгледи във връзка с купуването от Русия на зенитно-ракетните системи С-400. Той съобщи, че утре в Анкара ще се състои среща по този въпрос. Чавушоглу разговаря вчера в Брюксел и с британския външен министър Доминик Рааб, с председателя на Европейския парламент Давид Сасоли, както и с генералния секретар на НАТО Йенс Столтенберг, информира Анадолската агенция.", "date": "2019.11.21", "title": "Чавушоглу: Споразумението със САЩ за Северна Сирия се нарушава"}
{"url": "https://www.24chasa.bg/novini/article/7896134", "text": "Ден след като обяви, че   Българската агенция за безопасност на храните (БАБХ) уточни, че става дума за близо 60 кг пушена скумрия на шайби и 50 кг суджук, предаде . Инспекторите успели да изтеглят от търговската мрежа 15 килограма от скумрията, а останалите 45 са продадени. От заразения домашен суджук са произведени 50 килограма, но количества от него не са открити в магазините, което означава, че суджук е продаден. Информация за проблемните партиди клиентите могат да получат от магазина, от който са купили от въпросната риба или суджук.", "date": "2019.11.21", "title": "БАБХ: Продадени са 50 кг суджук, заразен с листерия"}
{"url": "https://www.24chasa.bg/novini/article/7896162", "text": "Млад мъж загина, а двама негови спътници са ранени при тежка катастрофа, станала на автомагистрала \"Тракия\" в района на Пазарджик, съобщи говорителят на полицията Мирослав Стоянов. Тежкият пътен инцидент е станал днес следобяд в района на 62-ри километър от магистралата в посока към София. Водачът на лек автомобил \"Мерцедес\" е загубил управление над автомобила. Колата се е завъртяла, ударила се е в крайпътната мантинела и се преобърнала. Вследствие на катастрофата е починал шофьора на колата, който е 28-годишен жител на смолянско село. Заедно с него са пътували още 3 души, двама от които са ранени и са транспортирани с линейка на \"Спешна помощ\" в областната болница в Пазарджик. По първоначални данни катастрофата е станала, заради несъобразена с пътните условия скорост.", "date": "2019.11.21", "title": "Млад мъж загина, двама пострадаха при катастрофа на магистрала \"Тракия\""}
{"url": "https://www.24chasa.bg/novini/article/7896165", "text": "Християн Мицкоски напълно се загуби в пространството. Той трябва да излезе публично и да каже кого лъже за България – нашите граждани или българския премиер Бойко Борисов. Това се казва в специална декларация на управляващата партия на Зоран Заев СДСМ, предаде  . Декларацията е по повод  “Мицкоски не може да прикрие провала си. За по малко от две минути снощи Мицкоски разкри собственото си лицемерие и фалшив патриотизъм. Тук в Македония се противопоставяше на Договора за добросъседство с България, но вчера каза, че той е добър и го подкрепя. Мицкоски говори едно тук и друго в чужбина. И разбира се сега твърди, че това което е казал на Борисов не го е казал”, пише в декларацията на СДСМ. “Мицкоски трябва да каже кого е лъгал до момента – гражданите на страната или българския премиер Бойко Борисов”, се казва в заключение на декларацията. ", "date": "2019.11.21", "title": "Партията на Заев: Мицкоски да каже кого лъже - цяла Македония или Бойко Борисов ?"}
{"url": "https://www.24chasa.bg/novini/article/7896158", "text": "69-годишната българка, убита снощи в дома си в Мадрид, е била намушкана от 30-годишния си внук. Мъжът е задържан на местопрестъплението с окървавени ръце, съобщава \"Ел паис\".   На мястото на инцидента е пристигнал и психолог, който работи с жена в нервна криза, която според първоначалната информация, е дъщеря на убитата. Жената твърди, че 30-годишният мъж има психични проблеми. Междувременно българският художник Папа Жан сподели в профила си във фейсбук, че убитата жена е негова братовчедка: \"ТЪЖНА ВЕСТ. ДНЕС в Мадрид убиха жестоко моята братовчедка Ценка. Болният и психично болен внук е закла. Жалко, че цял месец се жалваше на испанската полиция, но не успяха да я спасят. Вечна и памет. Амин.\"   ", "date": "2019.11.21", "title": "Убитата в Мадрид жена е роднина на Папа Жан, намушкана е от психичноболния си внук (Обновена)"}
{"url": "https://www.24chasa.bg/novini/article/7895491", "text": "- Ако трябва да ви отговоря по-общо, най-голямото предизвикателство е да поддържаме наложения вече стандарт и в същото време непрестанно да въвеждаме иновации, които също да стигат до крайния клиент бързо и на нужното ниво. За това се изисква сериозна гъвкавост и доста стегната организация. А ако трябва да вляза в злободневните проблеми, бих ви отговорила „Най-голямото предизвикателство е персоналът, както навсякъде, във всяка сфера“. Ние сме изградили един доста висок стандарт на обслужване в нашите хотели, съответно държим всеки един служител, от камериерка до изпълнителен директор, да следва неотклонно  , при който в центъра поставяме клиента и неговата удовлетвореност. Така управляваме както Гранд Хотел Банско, така и останалите ни хотели. Пътуваме, гледаме и взаимстваме практики от най-добрите хотелски вериги в света, следим какво и как правят и онлайн ежедневно. Били сме и част от веригата Best Western, а това ни даде солидна основа, която в годините надграждаме като персонализираме услугите вече в детайл. Често се допитваме до клиентите ни чрез анкети, защото за нас е най-важно те какво искат, за да са щастливи и да се връщат отново. - О, разбира се. Ние надграждаме постоянно в движение, така че ако ми задавате този въпрос през 6 месеца, вероятно отговорите ще са постоянно различни. Смело можем да се похвалим с най-добрият all inclusive в курорта. Всъщност, ние сме тези, които първи въведоха all inclusive в Банско, което резултира в това няколко други хотелски комплекса да ни последват и в крайна сметка с общи усилия да разработим с тази и още няколко иновативни за района услиги Банско като целосезонен курорт. Направихме външен летен басейн с бийч бар, след него изникнаха още много други в района. Партньор сме на Bansko Jazz Fest, който се провежда през август, и всяка година и правим страхотни събития при нас в хотела около дните на джаз феста с изпълнители от ранга на Камелия Тодорова, Васил Петров, Йълдъз Ибрахимова. Още преди 10 години започнахме инициативата да привличаме звезди, за да създадем събитиен живот на курорта – наши гости са били Горан Брегович, Лепа Брена, SNAP, Лили Иванова, Васил Найденов, цяла плеяда български звездни актьори, танцьори. Непрестанно огранизираме и различни тематични събития, тъй като разполагаме с най-голямата ивент зала в Банско. Домакини сме на международни конгреси, спортни турнири, конкурси за красота, модни ревюта и какво ли още не. Да си част от подобни събития докато си на почивка, е нещо, което прави престоя ти не само по-приятен и различен, но и често незабравим. Различни сме, защото в комплекса на Гранд Хотел Банско има по нещо за всеки – имаме невероятен спа център, за тези, които имат нужда да избягат от градската лудница и да релаксират пълноценно, имаме и фитнес от веригата Pulse Fitness&Spa, за тези, които предпочитат активна почивка, в която не пропускат своите любими тренировки. Вече 8 години организираме фитнес и йога ретрийти и спортни лагери, които нямат аналог и събират на камп хора от цялата страна. Имаме и игрална зала със слот машини и рулетка за любителите на хазарните забавления. Погрижили сме се да изградим базата така, че клиентът да има всичко на едно място. - Имаме гости от цял свят, разбира се, но българският клиент като, че ли е най-добрият клиент. При нас идва много семейства с деца, тъй като сме се погрижили базата да е удобна и за тях, не само като стаи и многоспални апартаменти, но и като възможност за занимания и забавления. Имаме детски кът с аниматор за най-малките, направихме плейграунд зала с електронни игри и симулатори за по-големите, както и много просторен лаундж бар, където родителите често отмарят с коктейл в ръка, докато децата им играят настолни игри, пеят с бандите, които свирят там вечер или просто гледат филмчета. В ресторанта също сме се съобразили с децата с дребни неща, които ги радват и заради които помнят хотела и искат да се връщат отново – шоу кук, където правят шарени палачинки пред очите им, машина за сладолед, от която сами си сипват, кът за детски лакомства. Всичко е в детайла. Стараем се да измисляме и прилагаме „гъдели“, както ние ги наричаме, навсякъде. - Не бих казала, че имаме любима. Всяка награда е признание за труда, който полагаме всички заедно като отбор. Оценявани сме неколкократно като „Най-добър планински хотел на годината“, „Най-добър спа хотел“, „Най-добър конферентен хотел“, „Спа център на годината“ и така нататък. Много са. За мен са атестат, че се развиваме правилно. Аз съм от хората, които сходно на собственика на нашия холдинг, никога не са напълно и 100% удовлетворени от резултата и смятат, че винаги можем да постигаме още. Това е факторът, който ни мотивира да надграждаме направеното. Не се сравняваме с „конкуренция“ в Банско, сравняваме се с топ хотелски вериги по света, а за достигане на тяхното ниво, са нужни много труд, дисциплина, упоритост и разбира се финанси. - Отдавна имаме програма за лоялни клиенти и тази година ще работим над това да я напълним с още повече привлекателни елементи. В момента разработваме и отдел, чрез който ще внедрим лични асистенти от типа „гранд асистънт“ мениджъри, които да обръщат персонално внимание на всеки един клиент във всяко време на денонощието – на принципа на консиерж, с който комуникираш през телефона или на живо във всеки момент, в който имаш нужда от нещо, имаш въпрос, искаш да ти планира разходка, преход, екскурзия, да ти направи резервация. - Първосигнално бих искала да използвам клишето „силен сезон“, но работим целосезонно, така че бих искала да продължаваме да успяваме да имаме пълна заетост през цялата година и да оставяме всеки един гост с усещането, че не искат да си тръгва от хотела.", "date": "2019.11.21", "title": "Гранд Хотел Банско – хотелът, който промени Банско"}
{"url": "https://www.24chasa.bg/novini/article/7896223", "text": "Опити за хакерски атаки към базата данни на Националната агенция за приходите продължават и до днес. \"Непрекъснато се регистрират такива опити, но ние успешно успяваме да ги предотвратим, благодарение на новите приложения и системи, които през това време внедрихме\", каза изпълнителният директор на НАП Галя Димитрова по време на изслушването й на заседанието на временната анкетна комисия за изясняване на всички факти и обстоятелства около случая с източване на информация от електронната база данни на Националната агенция за приходите, цитирана от БТА. Изпълнителният директор на НАП изтъкна, че към момента няма успешни опити за злонамерени действия към базата данни на агенция. Димитрова посочи, че от случая през лятото, когато бяха източени личните данни на няколко милиони български граждани, е имало две по-големи хакерски атаки. Димитрова допълни, че само за един ден е имало над хиляда опита за пробив в системата. От НАП са предотвратили тези опити и своевременно са предоставили АйПи адресите на ГДБОП, които разследват тези случаи. \"Два-три дни такива с интензивни опити имаше\", добави Галя Димитрова. Главният секретар на Министерството на финансите Таня Георгиева увери, че приоритет на финансовото ведомство е поддържането и усъвършенстването на АйТи системите не само на НАП, но и на Агенция \"Митници\". \"Каквото е необходимо, от наша гледна точка, ще го подсигурим\", заяви Георгиева.", "date": "2019.11.21", "title": "Шефката на НАП: Продължават опитите за \nхакерски атаки към приходната агенция"}
{"url": "https://www.24chasa.bg/novini/article/7896176", "text": "Апелативният съд във Велико Търново остави за постоянно в ареста 76-годишния шофьор, който прегази с камион 5-годишно дете в Русе и напусна местопроизшествието. Делото във Велико Търново бе образувано по жалба на защитника на обвиняемия пенсионер, който поиска домашен арест. Магистратите потвърдиха определението на Окръжния съд в Русе за налагане на най-тежката мярка като правилно и законосъобразно. По повдигнатото му обвинение законът предвижда от 3 до 15 години затвор. Трагедията се разигра на 12 ноември т.г. в кв.\"Долапите\" в Русе. Старецът сгазил със самосвала си 5-годишно момиченце, което се разхождало по улицата с баба си, и дори не спрял. Полицията бързо установи превозното средство и шофьорът убие.", "date": "2019.11.21", "title": "76-годишният шофьор, сгазил 5-годишно дете, окончателно остава в ареста"}
{"url": "https://www.24chasa.bg/novini/article/7896258", "text": "Американският президент Доналд Тръмп, изправен пред съдебни дела и политически искания да публикува данъчната си декларация в САЩ и друга финансова информация, обяви днес, че ще огласи декларацията за финансовото си състояние преди президентските избори догодина, предаде Ройтерс, цитирана от БТА. Президентът подчерта, че сам е взел решение да предостави тази информация. \"Чист съм и когато оповестя декларацията за финансовото си състояние (по свое решение) в даден момент преди изборите, тя ще покаже само едно - че съм много по-богат, отколкото хората изобщо си представят, и че това е нещо добро\", заяви Тръмп, без да навлиза в подробности.", "date": "2019.11.21", "title": "Тръмп ще огласи декларация за финансовото си състояние преди изборите"}
{"url": "https://www.24chasa.bg/novini/article/7896280", "text": "В рамките на официална визита министър Младен Маринов проведе срещи с президента на Република Азербайджан Н. Пр. Илхам Алиев и с вътрешния министър генерал-полковник Вилаят Ейвазов, съобщава пресслужбата на българското вътрешно министерство. Министърът на вътрешните работи Младен Маринов е начело на българската делегация, която е на официално посещение в Република Азербайджан. В делегацията са включени директорите на ГД \"Борба с организираната престъпност\" главен комисар Ивайло Спиридонов и на ГД \"Гранична полиция\" главен комисар Светлан Кичиков. Висока оценка за интензивния политически диалог, основан на взаимно приятелство и доверие, бе дадена по време на срещата на министър Маринов с президента на Република Азербайджан Н. Пр. Илхам Алиев. Страните изразиха задоволство от динамичното и позитивно развитие на двустранните отношения във всички области от взаимен интерес. Отчетена бе и възможността за разширяване на взаимодействието в областта на вътрешните работи в контекста на общите предизвикателства пред сигурността. За надграждане на двустранната правна рамка в тази сфера министрите на вътрешните работи Младен Маринов и генерал-полковник Вилаят Ейвазов положиха подписи под Допълнителен протокол към Споразумението за сътрудничество в борбата с престъпността, подписано през 2012 г. Двамата отбелязаха, че документът очертава платформа за практическо приложение на споразумението и за интензивно взаимодействие в областта на сигурността, при спазване на най-модерни стандарти в защита правата на гражданите в контекста на засиления икономически и туристически обмен между страните. Договорено бе и установяване на сътрудничество по отношение обучението на кадри. В рамките на официалната визита българската делегация проведе разговори с генерал-полковник Елчин Гулиев, директор Държавната гранична служба на Република Азербайджан. Бяха представени добри примери за ползотворен обмен в областта на управлението на границите и граничната сигурност. Българската страна изрази готовност за споделяне на опит в сферата на обезпечаване сигурността на границите, борбата с нелегалната миграция, трафика на хора и др. видове трансгранична престъпност. Страните подписаха Споразумение за сътрудничество по граничните въпроси. Готовност за продължаване на добрия експертен обмен и споделяне на практически опит бе заявена и по време на срещата с директора на Държавната служба по миграция Вусал Хусейнов. Българската делегация посети и се запозна на място с дейността на \"ASAN Service\" Център No 5 на Държавната агенция за публични услуги и социални иновации към Президента на Република Азербайджан.", "date": "2019.11.21", "title": "България и Азербайджан ще си сътрудничат интензивно в областта на сигурността"}
{"url": "https://www.24chasa.bg/novini/article/7896351", "text": "\"Фискалният проблем на електронния бизнес и онлайн търговията се измерва с около 170 млн.лв. годишни загуби, които не са загуби на НАП и на Министерство на финансите, а те са загуби на всички хора, след като не постъпят в бюджета и не могат и да бъдат разходвани за обществени цели\", това каза на семинар със счетоводители и представители на бизнеса във Велико Търново говорителят на НАП Росен Бъчваров. Той обясни, че данъчните вече следят продажбите в социалните мрежи и електронните сайтове през куриерските компании. \"Електронната търговия у нас е електронна само наполовина, за доставката се изисква куриер и плащането за нея е чрез наложен платеж. А ние имаме пълна и подробна информация за всички наложени платежи и в последните 4 г. сме направили хиляди порверки и ревизии и сме установили укрити приходи в размер над 300 млн. лв.\", каза Бъчваров. Наредба Н – 18, която налага на търговците да въведат и да използват само лицензирания софтуер на приходната агенция, изсветлява този бизнес и дава допълнителни гаранции на потребителите, защото те имат право да знаят кой стои зад определен уебсайт, коментира Бъчваров. \"Електронната ърговия не е по-различна от офлайн търговията, но в последните 10 г. тя е била напълно сива територия, генерираща стотици милиони загуби за бюджета\", категоричен бе той.", "date": "2019.11.21", "title": "Данъчните следят онлайн търговията\nчрез куриерските фирми"}
{"url": "https://www.24chasa.bg/novini/article/7896391", "text": "България цени високо партньорството си с Обединените арабски емирства в икономиката, инвестициите, в сферата на сигурността и борбата с тероризма. Това заяви държавният глава Румен Радев, който днес на церемония в Гербовата зала на „Дондуков“ 2 награди посланика на Обединените арабски емирства (ОАЕ) у нас Абдулуахаб Насър Ал Наджар с орден „Мадарски конник“ първа степен, съобщиха от прессекретариата на държавния глава. Отличието на дипломата, който е първи посланик-резидент в България, е за особено големите му заслуги за развитието на двустранните отношения между България и арабската държава. Румен Радев открои приноса на посланик Ал Наджар за издигане на отношенията и политическия диалог между България и Обединените арабски емирства на по-високо равнище чрез разширяване на правно-нормативната база и подготовката на редица споразумения за разширяване на двустранното сътрудничество в различни области. Принос за това има и откриването на посолство на арабската държава в България, както и на българско посолство в ОАЕ. Като съществено достижение в рамките на мандата на посланика Румен Радев подчерта предприетите инициативи за увеличаване на инвестициите от ОАЕ в България. Посланик Ал Наджар благодари за оказаната чест и полученото висше държавно отличие. „Спокоен съм, че за краткото време успях да вложа всички усилия, така че отношенията между ОАЕ и Република България, да отбележат чувствителен напредък“, посочи дипломатът. По думите му благодарение и на подкрепата от българските институции са поставени здрави основи, на които двустранните отношения могат да се развиват в стратегическо партньорство.", "date": "2019.11.21", "title": "Радев: България цени партньорството си с ОАЕ в икономиката, образованието и сигурността"}
{"url": "https://www.24chasa.bg/novini/article/7896366", "text": "\"Изключително трудно ми е да говоря за смърт на дете в Деня на християнското семейство\", каза пред пред Би Ти Ви педиатърът д-р Елена Георгиева, отстранена заради смъртта на 3-годишния Александър. \"Аз съм лекар и педиатър с 36-години стаж, имам три деца и двама внука. За мен отглеждането на деца е призвание\", поясни тя. \"Не системата, а болестта уби Алекс. Увреждане на дихателните пътища, на белия дроб, което се развива в рамките на часове, независимо дали детето е интубирано или не. В един момент организмът престава да разчита на защитата на имунната система. Прецених, че той е за болнично, но не за интензивно лечение\", каза Георгиева. \"В рамките на половин час съм преценила, че детето е за болнично лечение. Родителите не желаеха да отидат на друго място. Детето в момента, в който постъпи в нашата клиника, нямаше нужда от интензивно лечение. Впоследствие неговото състояние се влоши\", добави тя.  \"Има болести, които не могат да бъдат повлияни. Петима лекари сме се занимавали с обгрижването на Александър. Днес тук съм само аз.  Случаи като този, които са изключително драматични, са повод за разговор за проблемите. България е пред демографска криза, но преди това се развива криза в здравеопазването. Нарушават се връзките в отделните звена и когато хората потърсят помощ, оставят с чувството, че не са обгрижвани\", каза д-р Георгиева.  Колегите застанаха плътно до мен. Всичко това ми дава сила да направя каквото се налага за изясняване на ситуацията. Родителите се превърнаха в наказателна палка, преди да завърши разширения медицински одит. На мен ми бе дадено да разбера, че е по-добре в този момент да не съм в болницата. Излязох в неплатен отпуск\", каза още тя.  \"Нито за момент не съм си помисляла, че това дете няма да бъде прието. В клиниката трябваше спешно да бъде лекувано кърмаче с епилепсия и продължителен гърч. Приех отговорността да размествам деца. Г-н Борисов търси възмездие. Аз бих казала: ние живеем в правова държава и аз разчитам на възмездие\", допълни още д-р Георгиева.", "date": "2019.11.21", "title": "Педиатърът д-р Елена Георгиева: Не системата, а болестта уби Алекс"}
{"url": "https://www.24chasa.bg/novini/article/7896433", "text": "Долната камара на руския парламент (Държавната дума) окончателно одобри закон, позволяващ физически лица да бъдат определяни като чуждестранни агенти, предаде ДПА. Сега властите могат да принудят юридически лица, замесени в обслужването на интереси на чужди сили, да се регистрират като \"чужд агент\" или в противен случай да бъдат закрит. Законът обаче беше променен, за да позволи на физически лица да бъдат дефинирани като \"чужди агенти\", се казва в изявление на долната камара на парламента, предава БТА. Промените в закона се очаква да засегнат хора, които \"разпространяват медийни материали\", става ясно от изявление на Държавната дума. Посочените за чуждестранни агентни лица ще трябва да се регистрират в специален регистър. В изявлението на Думата не се казва какви санкции ще бъдат налагани на тези, които не изпълнят задължението си да се регистрират. Миналия месец руската гражданка Мария Бутина, която бе вкарана в затвора в САЩ по обвинения в опити да действа като нерегистриран чуждестранен агент, бе депортирана в Русия, припомня ДПА. Руският сенатор Леонид Слуцки отправи призив към Бутина да стане депутат в Държавната дума, припомня ДПА.", "date": "2019.11.21", "title": "Държавната дума на Русия одобри закон,\nпозволяващ физически лица да са чуждестранни агенти"}
{"url": "https://www.24chasa.bg/novini/article/7896422", "text": "Министърът на културата Боил Банов представи позицията на Република България в част „Култура и аудиовизия“ на редовното заседание на Съвета на ЕС по образование, младеж, култура и спорт, което се проведе в Брюксел днес, съобщиха от пресцентъра на министерството на културата. В рамките на заседанието с единодушие бе приета Резолюция на Съвета на ЕС относно културното измерение на устойчивото развитие. Чрез нея се поставя началото на процес за изработване на План за действие относно културното измерение на устойчивото развитие на равнището на ЕС и включването му в стратегията на ЕС за изпълнение на Програма 2030 на ООН. Планът за действие следва да гарантира съгласуваност между културните и свързаните с културата мерки и подходи на равнището на ЕС и ще допълва работата на държавите членки в това отношение. Министрите на културата проведоха публичен дебат, посветен на темата: „Силни страни, иновационен потенциал и конкурентоспособност в световен мащаб на европейските културни, творчески и аудиовизуални индустрии“. Споделено бе виждането, че културните и творчески индустрии и по-специално - аудиовизуалният сектор, са в сърцевината на цифровия единен пазар и са важни стълбове за икономическото и социално развитие, като допринасят пряко за иновационния потенциал и конкурентоспособност на Съюза. Също така те са определени като основополагащи демократичното общество и идентичност и същевременно формират най-голямото богатство - културното наследство за следващите поколения. Идентифицирани бяха някои основни предизвикателства, пред които са изправени секторите, чието преодоляване е възможно чрез създаването на реална и ефективна европейска стратегия за тези сектори с цел да се извлече пълният икономически, иновационен и социален потенциал на европейското съдържание, за да бъде конкурентно в глобален контекст по устойчив начин. „Сегашният момент, съпътстващ предстоящото изготвяне на всеобхватна дългосрочна стратегия за бъдещото индустриално развитие на Европа, е ключов за обсъждането на това как културните и творчески индустрии и по-специално - аудиовизуалният сектор, може да се позиционират с оглед и на по-общите политики на ЕС, за да изгради Съюзът своето цифрово бъдеще и устойчив растеж”, изтъкна министър Банов по време на публичния дебат. По инициатива на страната ни в дневния ред на заседанието беше включена допълнителна точка, посветена на добрите практики за защита на културното наследство, като беше представен пример за връщането на археологически предмети в страните на техния произход. Министърът на културата представи информация и конкретни резултати от успешното двустранно сътрудничество между България и Германия. Той изрази специална благодарност и признателност за професионализма от името на България към германските власти, с помощта на които стана възможно връщането на над 200 артефакта в България през септември т.г. В изказването си министър Боил Банов предложи диалогът и работата между правителствата и институциите да бъдат развити не само на ниво ЕС, но и с други европейски държави, които са ключови за борбата с незаконния трафик и за предотвратяване на действия, които могат да застрашат общото културно наследство. „Подобно сътрудничество има реална добавена стойност за европейския проект и трябва да продължи да се ръководи от дух на добра воля и солидарност, за да запазим общото си културно наследство за бъдещите поколения“, допълни министърът на културата. Той отбеляза, че общата работа на всички нива срещу трафика на културни ценности допринася и за борбата с други свързани форми на престъпна дейност, като пране на пари, укриване на данъци, организирана престъпност и финансиране на тероризма. Предложената от Министър Банов тема бе приветствана от Германия и Гърция, които изцяло се присъединиха към посочените от него пътища за сътрудничество в областта на борбата с престъпления към културното наследство. По време на заседанието бъдещото Хърватско председателство представи приоритетите и работната си програма за периода януари – юни 2020 г., които в сферата на културата и аудиовизуалната политика включват управлението на риска в областта на културното наследство, медийната грамотност, мобилността в областта на културните и творчески сектори и преговорите по Програма „Творческа Европа 2021-2027”. Естония и Австрия представиха информация за избраните градове, които ще носят титлата „Европейска столица на културата“ през 2024 г., съответно - Тарту и Бад Ишл. В контекста на транспонирането на Директива (ЕС) 2019/790 в националните законодателства на държавите членки Франция обърна внимание на някои практики, които се срещат на национално ниво по отношение на сродните права на издателите и информационните агенции в цифровата епоха. Италия изрази своето мнение, че наименованието на портфолиото на номинираната за еврокомисар Мария Габриел трябва да включва изрично думата „култура“, тъй като по този начин ще се възстанови смисълът на водещата роля на културата за бъдещето на Европа. В своите изказвания редица държави членки на ЕС подкрепиха предложението на Италия. По-късно на пресконфиренция и председателят на ЕП Давид Сасоли съобщи, че „много“ министри на културата искат към задачите на еврокомисаря Мария Габриел да бъде добавена думата „култура“.", "date": "2019.11.21", "title": "България поиска диалог и сътрудничество в борбата с трафика на културни ценности"}
{"url": "https://www.24chasa.bg/novini/article/7896482", "text": "Една трета от видовете тропически растения в Африка са потенциално застрашени от изчезване, сочат резултатите от изследване, цитирани от Франс прес. Авторите му са се позовали на Червения списък на Световния съюз за опазване на природата. Този списък е относително цялостен за бозайниците и птиците, но е непълен за растенията - направена е преценка на по-малко от 10 процента от видовете. Съществуват над 350 000 вида растения на нашата планета, предава БТА.  Екип под ръководството на ботаника Тома Куврьор от Френския институт за изследвания и развитие е анализирал състоянието на 22 000 вида африкански тропически васкуларни растения, като е използвал данни на френската Фондация за изследване на биоразнообразието. Резултатите показват, че 32 процента от видовете, т.е. почти 7000 вида са потенциално застрашени от изчезване. Друга една трета от видовете е възможно да бъдат застрашени в близко бъдеще. Това се дължи до голяма степен на човешката дейност, като обезлесяване, превръщане на зелени площи в обработваеми земи, икономическо развитие, както и на климатични промени. Най-застрашените райони са в Етиопия, централната част на Танзания, южната част на ДР Конго и горите в Западна Африка. Резултатите от изследването са публикувани в Science Advances.", "date": "2019.11.21", "title": "Една трета от тропическата флора в Африка е застрашена от изчезване"}
{"url": "https://www.24chasa.bg/novini/article/7895188", "text": "Сърбия за една година е изгубила 395,7 милиона евро заради въвеждането на стопроцентни мита от страна на Прищина, заяви днес министърът на търговията, туризма и телекомуникациите Расим Ляич, предаде сръбската телевизия РТС. Той каза, че преди въвеждането на мита от сто процента за стоките от Сърбия износът от Сърбия в Косово на годишно ниво е възлизал на 445 милиона евро. Според думите на Ляич страни от региона като Гърция, Унгария, България, Словения и Хърватия са удвоили износа си в Косово, докато Северна Македония е увеличила износа си с 50 процента, съобщава БТА. \"Вноса на напитки те компенсираха от Австрия и Македония, вноса на бензин - от Македония, Гърция и Албания, на захар от Франция и Полша, но цената я плащат потребителите, тъй като цените са по-високи в сравнение със сръбските продукти\", каза Ляич. \"Дори и митата да бъдат премахнати днес, трудно ще бъде отново да се пласират сръбски стоки на косовския пазар\", добави той. По думите на министъра икономическата вреда е огромна, но и дългосрочният ефект от тези мита ще бъде голям.", "date": "2019.11.21", "title": "Сърбия със 400 млн. евро загуба заради косовските мита"}
{"url": "https://www.24chasa.bg/novini/article/7895120", "text": "Докато шофира в студена нощ в Онтарио, Канада, мъж забеляза нещо, което го кара да спре. Свито на кълбо край заснежения път, лежи треперещо бездомно куче. Въпреки че то е могло да намери по-сигурно място за нощуване, останало до пет осиротели котенца, които се гушкали, за да се стоплят в ниските температури. Кучето ги обгръщало, за да ги стопли, разказва  Шофьорът ги завел в приюта за домашни любимци и диви животни.  \"Тяхното общуване е наистина сърцераздирателно!\", коментира говорител на приюта. \"Беше много студена нощ, тези котенца щяха да я преживеят много трудно\". Котетата вече са в безопасност, но им трябва лечение от бълхи и глисти.  \"Нашият персонал вижда много трудни ситуации ежедневно и истории като тази правят по-добър живота на всеки\", казват от приюта, като отбелязват ролята на кучето, спасило котетата.", "date": "2019.11.21", "title": "Куче спасява от измръзване котета, като ги обгръща (Снимки)"}
{"url": "https://www.24chasa.bg/novini/article/7895235", "text": "Министърът на здравеопазването Кирил Ананиев се е срещнал с председателя на Комисията по здравеопазване на германския Бундестаг Ервин Рюделс, съобщиха от пресслужбата на Министерството на здравеопазването /МЗ/. По време на срещата е била обсъдена ситуацията в сферата на здравеопазването в двете държави. Ананиев и Рюделс са изразили единодушно мнение, че в България и в Германия имат общи предизвикателства и проблеми в областта на осигуряването на бърза и адекватна медицинска помощ за малките и отдалечени населени места, за които спешно трябва да се предприемат мерки. Министър Ананиев е посочил, че в момента страната ни изпълнява голям проект с европейско финансиране за модернизация на системата на спешната помощ, който предвижда строителство, обновяване и модернизация на 237 обекта на спешната медицинска помощ в страната, както и закупуване на 400 нови линейки. В новия програмен период МЗ ще кандидатства и за закупуването на хеликоптери за спешна помощ. МЗ активно работи и за изграждането на Национална здравна информационна система. Друг фокус в работата на екипа на здравния министър е прилагането на мерки за справяне с липсата на кадри в системата на здравеопазването, е коментирал още Кирил Ананиев по време на срещата. Здравният министър и представителите на Комисията по здравеопазване в Бундестага са се договорили обмяната на опит между двете държави да продължи.", "date": "2019.11.21", "title": "Кирил Ананиев: Ще кандидатстваме за закупуването на хеликоптери за спешна помощ"}
{"url": "https://www.24chasa.bg/novini/article/7895273", "text": "Франция ратифицира протокола на Северна Македония за присъединяване към НАТО, съобщи македонският вицепремиер и министър на отбраната Радмила Шекеринска, цитирана от . \"Франция е ратифицирала! Все още ни остава Испания! Ние ставаме пълноправен член на НАТО!\", написа Шекеринска във Фейсбук. Испания обаче трябва първо да състави правителство след изборите на 10 ноември. Вчера външният министър на Северна Македония Никола Димитров присъства на среща на дипломатите на страните членки на Алианса, която е последна подготовка за срещата на лидерите, която ще се проведе в Лондон на 3 и 4 декември.", "date": "2019.11.21", "title": "Северна Македония: Франция ратифицира протокола ни за НАТО!"}
{"url": "https://www.24chasa.bg/novini/article/7895289", "text": "Половин век след първото кацане на Луната навлизаме в нова космическа ера. Вчера външните министри на НАТО признаха Космоса за \"оперативно поле\". Това му дава същия статут, както въздушното пространство, сушата, морето и киберпространството, където нападение срещу една страна би предизвикало колективен отпор - гаранцията на член 5 (от договора за алианса). Това става след като през юни НАТО прие първата си досега космическа политика. Макар че Космосът е арена за геополитическо съперничество от 1950-те години насам, през последните десетина години той стана главен обект на опитите на новоутвърждаващи се сили, като Русия и Китай, да оспорват международния ред и военната хегемония на Запада. Космическата активност вече не е елитна и скъпа игра. Само за няколко години нови технологии, даващи възможност за евтини изстрелвания и за сателити с много възможности, отпушиха простор за широк кръг от търговски \"актьори\". Това, което е добра новина за бизнес проекти като \"Блу Ориджин\" на Джеф Безос и \"СпейсЕкс\" на Илон Мъск, обаче е добра новина и за страни, които желаят да навредят на Запада. Иран и Северна Корея разполагат с независими собствени възможности да изстрелват (ракети и космически обекти). Стартовият изстрел за надпреварата бе даден през януари 2007 г., когато Китай изпробва антисателитна ракета. Тестът бе успешен, той унищожи повреден 8-годишен метеорологичен спътник и показа способността на Пекин да се защитава от сателитно следене в случай на война. Изправен пред международни критики (сателитът разпръсна стотици опасни отломки в космоса), Китай каза, че няма планове за подобни тестове в бъдеще. Такива обаче бяха извършени и през 2010, 2013 и 2014 година. В годините след това космическата оръжейна надпревара еволюира. Според доклад на военното разузнаване на САЩ, надпреварата ще включва електронна война, насочвани енергийни оръжия и кибератаки. Използването на такива оръжия, включително лазери, може да звучи като научна фантастика, но първите разработки в тази насока вече имат последствия. Военните зависят от сателити за наземни комуникации, за откриване и следене, а технологичният напредък означава, че същите тези сателити са все по-уязвими при атака или външно въздействие. САЩ, които са наясно, че ненадминатата им способност да използват силата си на Земята зависи от широка мрежа от сателити, започнаха собствена кампания да запазят превъзходството си в периода след Студената война. През август американският президент Доналд Тръмп създаде Космическо командване на САЩ - първият нов клон на въоръжени сили след създаването на ВВС през 1947 г. Той стана обект на присмех при първоначалното обявяване на намерението си миналата година, но този пример след това бе последван и от Франция. За Китай овладяването на Космоса със сигурност е ключов стратегически приоритет. През януари той шокира света, когато осъществи кацане на сонда-робот, Чанъе-4, на обратната страна на Луната. Бъдещите му планове са още по-амбициозни. Той има намерение да изгради роботизирана изследователска станция на Луната до 2025 г. и да изпрати астронавти там до 2035-а. За осъществяването на тези \"космически\" цели залага по 8 млрд. долара бюджета си всяка година според американската Космическа фондация. В същото време Русия, въпреки някои шумни провали при изстрелвания през последните години, също е космическа сила. През май президентът Владимир Путин каза, че \"запазването на стратегическата стабилност и военния паритет\" зависи от \"способността на Русия ефективно да решава стратегически задачи в открития космос\". Фактът, че Международната космическа станция зависи от руски ракети носители укрепва възможностите на Кремъл да остане глобална сила. Във време, когато сателитите улесняват всичко - от забавления до навигация, нашата зависимост от Космоса трябва да бъде \"подплатена\" от нашата способност да я обезопасим. Това означава, че Западът ще трябва да вложи повече инвестиции в оръжия за космически битки, отколкото нашите противници. При всичко това, обаче, липсва и договор за контрол на оръжейната надпревара в Космоса, малко са и правилата и процедурите за решаване на спорове. Договорът за открития Космос от 1967 г. забранява разполагането на оръжия за масово унищожение в Космоса, но не казва нищо за конвенционални оръжия. Договорът провъзгласява Космоса за \"достояние на цялото човечество\", но (тази формулировка) оставя значително място за изопачени интерпретации. Това е особено обезпокоително, защото, както каза през април временният министър на отбраната на САЩ Патрик Шанахан, \"следващият голям конфликт може да бъде спечелен или загубен в Космоса\". /От БТА/", "date": "2019.11.21", "title": "Китай и Русия се стремят да завладеят Космоса в сенчестата си война срещу Запада"}
{"url": "https://www.24chasa.bg/novini/article/7895154", "text": "Основан от най-малката дъщеря на руския президент Владимир Путин - Катерина Тихонова, \"Националният фонд за интелектуално развитие\" получи рекордни приходи за 2018 г. - 488 милиона рубли (малко над $ 7,6 млн.) съобщи руската \"Свобода\", цитирайки публикация на Open Media. Фондът на Тихонова подпомага млади учени и провежда изследвания за бизнеса. Много е вероятно на него да се падне да изгради района около Московския държавен университет. \"Роснефт\" традиционно е най-големият му клиент. Според изчисления фондът е получил от петролната компания поръчки на стойност на 659 милиона рубли ($ 10,3 милиона). Най-голямата от тях е предоставена на организацията през лятото на 2018 г. без конкурс и е на стойност 354 милиона рубли. \"Националният фонд за интелектуално развитие\" е трябвало да разработи „технология за оценка на свойствата на колекторите, използващи данни от много скали“, написа по-рано \"РосБизнесКонсалтинг\". През 2019 г. този клиент ограничил активността си и фондът рискувал да остане без големи държавни поръчки. В края на годината обаче \"Росатом\" се притекла на помощ. Структурата му АД \"Атоменергопром\" през октомври и ноември представила два проекта за развитие на стойност 120 милиона рубли. Преди няколко дни фондът получил договор за 65 милиона рубли за извършване на изследване. И двата пъти фондът на Тихонова е бил единствената компания на конкурса, отбелязва изданието.", "date": "2019.11.21", "title": "Фонд на дъщерята на Путин прибрал 488 млн. рубли за година"}
{"url": "https://www.24chasa.bg/novini/article/7895352", "text": "Споменатата възможност работодателите да плащат до 15 дни от временната неработоспособност през една календарна година не е нова идея, тъй като тя е съществувала в нормативната уредба до 2006 г. Това се посочва в уточнение на Министерството на труда и социалната политика във връзка със зададен на 20.11.2019 г. журналистически въпрос на министър Бисер Петков какви други мерки ще се обсъждат за решаването на проблема с болничните листове. В Кодекса за социално осигуряване е съществувала разпоредба, според която работодателите изплащат обезщетения за първия ден или за първите 3 дни от временната неработоспособност, но не за повече от 15 дни за една календарна година. Министър Петков е посочил още, че като друга мярка за намаляване на злоупотребите с болнични листове е възможността да се върне максималният срок на болничния лист, издаван от личния лекар, от 14 дни на 7 дни непрекъснато. Този срок е бил регламентиран в Наредбата за медицинската експертиза до промяната през 2010 г. Министър Петков е припомнил, че такива мерки са действали в законодателството и те следва да се обсъдят в рамките на Националния съвет за тристранно сътрудничество.", "date": "2019.11.21", "title": "Възможността работодателите да плащат до 15 дни от болничните в година не е нова идея"}
{"url": "https://www.24chasa.bg/novini/article/7895340", "text": "Газопроводът „Северен поток-2“ ще заработи в средата на 2020 г., съобщи днес пред журналисти руският вицепремиер Дмитрий Козак, цитиран от медиите в Москва. „В средата на следващата година“, заяви той в отговор на въпрос, кога ще заработи тръбата. Той обаче не уточни кога точно ще стане това, съобщава  . Министърът на енергетиката на Русия Александър Новак по-рано съобщи, че доставките на газ по „Северен поток-2“ може да започнат идните месеци, дори преди края на 2019 г. Към днешна дата газопроводът от Русия до Германия през Балтийско море е построен на над 80%.", "date": "2019.11.21", "title": "Русия: „Северен поток-2“ стартира през 2020 г."}
{"url": "https://www.24chasa.bg/novini/article/7895366", "text": "Специализираната прокуратура внесе в Специализирания наказателен съд искане за \"Задържане под стража\" на  Това съобщиха от пресцентъра на прокуратурата.                                                                                                                                                                                                                                                                                                                                ", "date": "2019.11.21", "title": "Прокуратурата поиска арест за задържаните в София наркодилъри"}
{"url": "https://www.24chasa.bg/novini/article/7895449", "text": "Периодът, в който работодателите в Европейския съюз изплащат обезщетение на служителите си за временна неработоспособност заради болест, е между 2 и 30 дни. Това показва анализ на практиката сред страните-членки, направен от експертите на Конфедерацията на независимите синдикати в България, съобщиха от пресцентъра на КНСБ. Обезщетенията по болест са две основни категории - парични и в натура. Паричните обезщетения компенсират работниците за загубата на доходи, докато обезщетенията в натура покриват разходите за медицинското обслужване. Разликата между двата вида се състои в това, че обезщетенията в натура се предоставят от институцията по място на пребиваване, но от името и за сметка на компетентната институция. Паричните обезщетения се предоставят от институция в съответствие с прилаганото от нея законодателство. Тези принципи са валидни и за българската практика, уточняват от КНСБ. Анализът на практиката в областта на паричните обезщетения за временна неработоспособност в 27-те страни-членки откроява сходство в две основни направления - продължителност на изплащане на обезщетенията от страна на работодателя и период на изчакване. Сходни схеми с българската практика при финансирането и изплащането на обезщетения при болест по отношение на продължителността на изплащане на обезщетенията, както от страна на работодателя, така и от осигурителния институт се наблюдават в държави като Естония, Испания, Латвия, Литва, Полша, Словакия, Словения, Унгария, Чехия. В 13 държави-членки (Латвия, Швеция, Холандия, Австрия, Гърция, Естония, Италия, Чехия, Испания, Малта, Франция, Кипър и Португалия) е въведен изчакващ период от 1 до 3 дни, в който няма плащане (отсъства заместващ доход). Практиката в Испания, например, е работещият да плаща първите дни от боледуването, но в много компании има вътрешни регламенти, които не допускат работникът да бъде ощетяван, допълват от КНСБ. В Австрия и Германия пък работодателят поема обезщетяването на служителите си през първите няколко седмици от боледуването им. За първите три дни там дори не е необходимо предоставяне на болничен лист. Задължението на работодателите в България да изплащат първите 3 дни на временната неработоспособност възнаграждение беше възстановено през 2010 г., припомнят от КНСБ. Въвеждането на този ангажимент бе от 1 януари 2000 г. като част от реформата на социално-осигурителната система, приета по онова време с почти пълен консенсус. В последствие, след натиск от страна на влиятелни бизнесмени, той бе намален на 1 ден от временната работоспособност, като заедно с това намаление отпадна и ограничението за до 15 дни в течение на една календарна година, се посочва в анализа. Като през цялото това време ангажиментът на работодателя, т.е. на предприятието, бе да се плаща обезщетение - 80 на сто от дневната работна заплата. През 2010 г. ангажиментът на работодателя бе възстановен от един на три дни, като вместо обезщетение, което по това време се изчислява доста по-сложно, за улеснение те плащат част от дневното възнаграждение. Но не 80 на сто, а 70 на сто. КНСБ предоставя информацията, за да \"стане ясно, че инициативите, свързани с ангажиментите на работодателите в случаите на отпуск по болест на работещите много често се правят от хора, които твърде опростено третират проблема, поради което и търсят някакви нови решения, като го преместват \"от болната на здравата глава\" \", заявяват от КНСБ. Конфедерацията на независимите синдикати в България вече заяви, че няма да обсъжда каквито и да е промени в изплащането на болничните, докато не се проведе среща с министър-председателя на България в рамките на тристранното сътрудничество в Националния съвет за тристранно сътрудничество. Настояваме и вярваме това да се случи във възможно най-кратки срокове, допълват от КНСБ.", "date": "2019.11.21", "title": "КНСБ: Периодът, в който работодателите в ЕС изплащат болнични, е между два и 30 дни"}
{"url": "https://www.24chasa.bg/novini/article/7895479", "text": "На 66-годишна възраст ни напусна журналистът Пламен Тодоров Грозев. Той бе редактор в София прес, основател и заместник главен редактор на първия демократичен седмичник \"Свободен народ\", главен редактор на в. \"Експрес\", автор на вестниците \"24 часа\" и \"168 часа\". Бе изключително интелигентен, с невероятно чувство за хумор, отдаде голяма част от професионалния си живот за утвърждаване на демокрацията в България. Приятелите го помнят като запален тенисист и плувец. Обичаше безкрайно и всеотдайно семейството си, двете си дъщери и внучето си. Всички ние дълбоко скърбим за него. Ще се простим с Пламен Грозев в събота 23-и ноември от 10 часа в \"Света София\".", "date": "2019.11.21", "title": "Почина журналистът Пламен Грозев"}
{"url": "https://www.24chasa.bg/novini/article/7894369", "text": "Китайските власти призовават доброволното даряване на кръв да бъде включено към социалната кредитна система, се казва в циркулярно писмо на няколко ведомства, сред които Националната здравна комисия. До края на юни броят на дарилите кръв в страната се е увеличил за 20-та поредна година. През 2018 г. кръводарителите в страната са били близо 15 милиона, се посочва в доклад на комисията, предаде  . Циркулярното писмо призовава за подобряване на механизма за кръводаряване, както и на обслужването. В него се изисква местните власти да предоставят по-голяма подкрепа при спешна нужда от кръв, например при случаи на природни бедствия и други извънредни ситуации. За да се подобри нивото на обслужване във всички населени места ще бъде създаден модел, който ще предоставя персонализирана информация за кръводарителите. В циркулярното писмо се посочва още, че трябва да се подобри нивото на безопасност при кръводаряване в бедните райони, както и да се усъвършенства мрежата за събиране и снабдяване с кръв.", "date": "2019.11.21", "title": "Китай призовава даряването на кръв да бъде включено към социалната кредитна система"}
{"url": "https://www.24chasa.bg/novini/article/7895525", "text": "Със 70 години практика, определян като създател на модерното течение в илюстрацията за деца в България, номиниран за най-престижната награда за детска литература в света „Астрид Линдгрен”, Любен Зидаров е име, което ще бъде запомнено. В последните дни той се оказа в окото на бурята, но всъщност отново създаде феномен. Неговите илюстрации на Хари Потър се превърнаха в най-обсъжданите в страната, коментира Кориците на юбилейните български издания за Хари Потър предизвикаха такава истерия, че тя почти заглуши недоволството от новината, че първият ден от болничния няма да се заплаща? Появиха се дори саркастични коментари, че книгите са пуснати нарочно по същото време, за да се отклони вниманието от проблема. Защо тема като юбилеен тираж на роман се оказва толкова важна? Преди всичко много малко страни в света – едва двайсетина - са удостоени с разрешение да създадат уникални корици за изданията за Хари Потър. Все пак нищо, свързано с този герой, не минава през старателен контрол от страна на екипа на Джоан Роулинг. За феновете на поредицата е престижно страната им да има собствени издания и всъщност е повод за гордост. Затова и тези корици имат такава тежест – те не заменят съществуващите на пазара, а са юбилейни издания, с които да се отбележи 20-ата годишнина от излизането на първия том на български. Това ги прави ценни – защото са вид артвариант, който е само за колекционери. В този ред на мисли изборът на Любен Зидаров е оправдан. За всеки, който познава творчеството му, е ясно, че той ще създаде уникален продукт, който няма да копира предишни корици или филмови плакати. Това според издатели е особено ценно, защото само така българските корици стоят достойно сред другите специални издания по света.", "date": "2019.11.21", "title": "Любен Зидаров - охулен от феновете на Хари Потър, подкрепен от Джоан Роулинг"}
{"url": "https://www.24chasa.bg/novini/article/7895492", "text": "Американският президент Доналд Тръмп, чието правителство обяви, че вече не смята за незаконни израелските селища в окупирания Западен бряг, от идването си на власт води политика на безрезервна подкрепа за Израел, предаде Франс прес, цитирана от БТА.  - Първите разриви - ================ На 15 февруари 2017 г., по-малко от месец след встъпването си в длъжност, президентът Тръмп изрази желанието си да постигне мирно споразумение между израелци и палестинци. Той обаче заяви, че Вашингтон вече не подкрепя т.нар. двудържавно решение, което предвижда създаването на палестинска държава, която да съществува редом с Израел, в разрив с продължилата десетилетия американска дипломатическа традиция. На 16 март се стигна до нов разрив: специалният пратеник на Доналд Тръмп, Джейсън Грийнблат се срещна в Ерусалим с представители на израелските заселници. През май Тръмп посети Израел и окупираните палестински територии. Той стана първият президент, помолил се пред Стената на плача в стария град на Ерусалим. - Ерусалим - ========== На 6 декември Доналд Тръмп призна Ерусалим за столица на Израел, като с това провокира недоволството на палестинците. Статусът на Свещения град е един от най-сложните проблеми на конфликта, като палестинците искат да направят Източен Ерусалим, окупиран и анексиран от Израел от 1967 г., столица на бъдещата си държава. На 14 май 2018 г. преместването на американското посолство от Тел Авив в Ерусалим съвпадна по време с кървавата баня в ивицата Газа, при която израелската армия уби около 60 палестинци при демонстрации близо до границата между анклава и еврейската държава. \"Съединените щати вече не са посредник в Близкия изток\", заяви палестинският президент Махмуд Абас. - Спиране на финансирането - ====================== На 31 август миналата година американското правителство обяви, че вече няма да финансира Агенцията на ООН за палестинските бежанци, седмица, след като преустанови плащането на над двеста милиона долара помощи на палестинците. На 10 септември Съединените щати обявиха, че закриват палестинското представителство във Вашингтон, което играеше ролята на посолство на палестинските власти в САЩ. На 4 март тази година генералното консулство на САЩ в Ерусалим, което играеше ролята на американско посолство за палестинците, прекрати съществуването си, тъй като стана част от американското посолство в Ерусалим. - Голан - ======== На 21 март Доналд Тръмп каза, че е склонен да признае израелския суверенитет върху Голанските възвишения, голяма част от които бяха превзети от Израел през 1967 г. за сметка за Сирия и чиято анексия през 1981 г. не бе призната от международната общност. Дамаск се противопоставя на \"крещящо посегателство\" срещу суверенитета му. - Нови разриви - ================= На 27 март ръководителят на американската дипломация Майк Помпейо даде да се разбере, че бъдещият план за мир трябва да скъса с традиционния консенсус по ключовите въпроси като Ерусалим, селищата и бежанците. На 2 май зетят и съветник на Доналд Тръмп, Джаред Къшнър потвърди, че в плана няма да се говори за \"две държави\". Месец по-късно американският посланик в Израел Дейвид Фридман заяви, че Израел има право да анексира \"част\" от окупирания Западен бряг. В края на юни Джаред Къшнър представи в Бахрейн икономическата част на американския план, предвиждащ 50 милиарда долара инвестиции в палестинските територии и съседните арабски страни за срок от десет години. Конференцията бе бойкотирана от палестинците. - Селищата - ========== На 18 ноември Майк Помпейо обяви, че САЩ вече не смятат за нарушаващи международното право израелските селища в окупирания Западен бряг, които въпреки това продължават да са възприемани като незаконни от ООН и голяма част от международната общност. \"Истината е, че никога няма да има юридическо решение на конфликта и че споровете кой е прав и кой не е прав от гледна точка на международното право няма да донесат мира\", каза той.", "date": "2019.11.21", "title": "Тръмп и близкоизточният конфликт:\nбезрезервна подкрепа за Израел"}
{"url": "https://www.24chasa.bg/novini/article/7895547", "text": "Участниците в 54-ата Генерална асамблея на ПАЧИС приеха препоръка по темата, с която насърчават националните парламенти и правителства да разработват политики за заетост, улесняващи създаването на работни места и обезпечаващи нуждите на пазара на труда в държавите от региона. Препоръчва се да бъдат предприети мерки, които подкрепят уязвимите групи от обществото – жени, младежи и представители на малцинствата, справянето с възрастовата дискриминация, подобряването на работната среда и т.н. Националните парламенти имат важно значение за иницииране и приемане на необходимите мерки, осигуряващи държавните политики в сферата на заетостта, се посочва в документа. На форума парламентаристите от държавите-членки на ЧИС приеха и препоръка, свързана с правните и политически аспекти на развитието на транспортните маршрути в Черноморския регион. В края на 54-ата Генерална асамблея на ПАЧИС България предаде председателството на организацията на Грузия. За Грузия е голяма чест и отговорност да поеме председателството, ще работим за преодоляване на противоречията и за утвърждаването на ПАЧИС като ефективна и силна структура, заяви заместник-ръководителят на грузинската делегация г-н Заза Габуня.", "date": "2019.11.21", "title": "Обсъдиха безработицата в Черноморския регион на генералната асамблея на ПАЧИС"}
{"url": "https://www.24chasa.bg/novini/article/7895560", "text": "Криминалисти от РУ-Ботевград и РУ-Костинброд разкриха противозаконни отнемания на автомобили на територията на столицата. Работата по първия случай започнала след като автопатрул на РУ-Ботевград посетил сигнал за пътен инцидент с лек автомобил \"Фолксваген Пасат\" в района на с. Новачене. От извършените справки било установено, че колата е обявена за общодържавно издирване като противозаконно отнета от столичния Студентски град, съобщиха от пресцентъра на МВР. В хода на предприетото разследване криминалистите стигнали и до извършителя на престъплението - 22-годишен криминално проявен от врачанското село Оходен. След доклад на събраните доказателства в районната прокуратура мъжът е привлечен в качеството на обвиняем. В същото време издирван лек автомобил, противозаконно отнет от София, бе установен и на територията на РУ-Костинброд. Разкриването на престъплението започнало със сигнал за лек автомобил \"Фолксваген Голф\", самокатастрофирал челно в крайпътно дърво. Изпратените на място полицаи извършили необходимите справки и след като установили, че автомобилът се издирва от Столичното Второ РУ, по случая било образувано досъдебно производство. В рамките на разследването, проведено съвместно с криминалисти от ОДМВР- София, е установен и задържан извършителят на престъпното посегателство. След доклад на материалите от разследването пред районната прокуратура 39-годишният криминално проявен и осъждан мъж от Правец е привлечен като обвиняем и с прокурорско постановление му е наложена 72-часова мярка за неотклонение \"задържане под стража\"", "date": "2019.11.21", "title": "Двама мъже са задържани за кражба на коли"}
{"url": "https://www.24chasa.bg/novini/article/7894492", "text": "Бойко Борисов даде своя глас за еврокомисар Мария Габриел, която е номинирана за поста зам.-председател на Европейската народна партия. Очакванията са тя да получи голяма подкрепа и да заеме една от десетте заместнически позиции в партията. \"Ресорът на Мария Габриел в следващата ЕК \"Иновации и младеж\" е един от най-хубавите и модерните. Тук влиза образованието, спорта, младежта и културата. Всичко, което сме искали да получим\", каза премиерът и допълни, че начинът, по който председателката на ЕК Урсула фон дер Лайен представи Габриел на конгреса на партията в Загреб и последвалите силни аплодисменти от европейските лидери са показателни за качествата и авторитета на българския комисар. \"Ако колегите от ЕНП подкрепят кандидатурата на Мария Габриел за зам.-председател на партията - това ще бъде поредното голямо признание както за България, така и за ГЕРБ\", каза още Борисов. След гласуването премиерът замина обратно към България, а резултатите от вота ще са ясни в ранния следобед.", "date": "2019.11.21", "title": "Борисов даде гласа си за Мария Габриел за зам.-шеф на ЕНП (СНИМКИ)"}
{"url": "https://www.24chasa.bg/novini/article/7894526", "text": "През третото тримесечие на 2019 г. 1 733.9 хил. българи са направили туристически пътувания, показват предварителни данни на Националния статистически институт. Преобладаващата част от тях - 75.6 на сто, са пътували само в страната, 20.5 на сто - само в чужбина, а 3.9 на сто са пътували както в страната, така и в чужбина. В сравнение със същото тримесечие на 2018 г. общият брой на пътувалите хора на възраст 15 и повече навършени години намалява със 7.9 на сто. През третото тримесечие на 2019 г. най-много са пътували българите на възраст 25 - 44 години - 790 хил., или 45.5 на сто от всички пътували. Във всички възрастови групи преобладава относителният дял на пътуванията в страната, като най-висок е при хората на възраст 15 - 24 години - 78.2 на сто от пътувалите в тази възрастова група. При пътуванията в чужбина делът на пътувалите на възраст 65 и повече навършени години е най-голям - 23.9 на сто от пътувалите в съответната възрастова група. По-голяма част от туристическите пътувания на хората на възраст 15 и повече навършени години както в страната (65.1 на сто), така и в чужбина (79.9 на сто) са били с цел \"почивка и екскурзия\". През третото тримесечие на 2019 г. като самостоятелни са били регистрирани 1 931.6 хил., или 84.2 на сто от общия брой лични пътувания. Относителният дял на самостоятелните пътувания без резервация в страната е 91.7 на сто, а на тези в чужбина - 54.6 на сто. В структурата на разходите по видове с най-голям относителен дял в страната са тези за храна - 44.5 на сто, докато в чужбина са разходите за транспорт - 30.1 на сто. През третото тримесечие на 2019 г. средният разход при пътуване с лична цел на един човек на възраст 15 и повече навършени години е 368.37 лв. в страната и 655.18 лв. в чужбина. Същевременно разходите на един човек за професионално пътуване са средно 178.80 лв. в страната и 1 200.63 лв. в чужбина.", "date": "2019.11.21", "title": "Със 7.9% намалява броят на пътувалите за туризъм българи"}
{"url": "https://www.24chasa.bg/novini/article/7894570", "text": "Хърватският президент Колинда Грабар-Китарович открои днес важността на разширяването на Европейския съюз на югоизток, тъй като в противен случай, както тя каза, трети страни, които не са добронамерени, биха могли да запълнят празнината и да доведат до това европейският проект да не бъде довършен, съобщи Танюг. На конгреса на Европейската народна партия, на който едната от темите бе разширяването със Западните Балкани, хърватският президент каза, че ЕС трябва да реагира бързо и да покаже посветеност към бъдещето на нейните съседи, защото иначе някой друг ще направи това, предаде Хина. Грабар-Китарович посочи, че Югоизточна Европа се намира в епицентъра на днешните големи предизвикателства за сигурността и се е превърнала в терен за премерване на геополитически сили и противопоставени интереси, предава БТА. Стратегическата празнина, вакуумът заради неизвестното евроатлантическо бъдеще и бавното осъществяване на необходимите реформи постепенно се запълва от трети страни, които може би имат по-различни планове за тази част на нашия континент, каза хърватският президент. Празнината, която възниква заради несигурността и твърде бавните реформи, се използва така, че трети страни да изпълнят тази празнина, а те не са достатъчно добронамерени, каза Грабар-Китарович. Тя изтъкна, че не бива да се забравят съседите на Хърватия, които са ключови за сигурността и стабилността на ЕС. Не бива да се съгласяваме със статукво. Трябва да осъзнаем, че е нужно да се укрепи и консолидира цяла Европа, подчерта хърватският президент.", "date": "2019.11.21", "title": "Хърватският президент подчерта значението на\nразширяването на ЕС"}
{"url": "https://www.24chasa.bg/novini/article/7894580", "text": "Митнически служители на ГКПП \"Капитан Андреево\" откриха старинни монети и печати при проверка на товарен автомобил, управляван от турски гражданин, съобщиха от Агенцията \"Митници\". Влязлото у нас от Турция превозно средство е било селектирано за щателна проверка, при която не са били открити несъответствия между декларираното в документите и наличната стока в товарното помещение. При последвалия личен преглед на шофьора, в два външни джоба на якето му са били открити две кутии цигари, облепени с тиксо. В кутиите, вместо цигари, митническите служители откриват 220 старинни монети. Според експертната справка 218 от монетите са редки електронови, златни, сребърни и бронзови, от широк хронологичен обхват - от 5-4 век пр. Христа до 11-12 век след него, а две от монетите представляват оловни византийски печати. По случая е образувано досъдебно производство под надзора на Окръжната прокуратура в Хасково, уточняват от митниците.", "date": "2019.11.21", "title": "Откриха старинни монети и печати при проверка на камион на ГКПП \"Капитан Андреево\" (СНИМКА)"}
{"url": "https://www.24chasa.bg/novini/article/7894617", "text": "Навлязло в петия си месец на власт, консервативното правителство на премиера Кириакос Мицотакис извърши много положителни стъпки, за да върне Гърция към нормалността. Някои от тези стъпки днес може да изглеждат очевидни, но биха били немислими при управлението на СИРИЗА, политическа партия, държана заложник на идеологически фикс идеи. Тези стъпки включват решението да бъде премахнат закон, превръщащ гръцките университети в непристъпна зона за полицията, реалното прилагане на забраната за тютюнопушене на закрити места, насърчаването на държавно-частното партньорство при събирането на отпадъците в общините, деблокирането на големи приватизационни и инвестиционни проекти и, защо не, въвеждането на единно електронно таксуване за всички национални магистрали. Нещо повече, консервативното управление прокарва поредица забележителни реформи като стартиране на нов проект за дигитализиране на държавния сектор на Гърция със стъпки за въвеждане на електронен подпис, премахването на статута на постоянна заетост за новоназначени служители на държавната енергийна корпорация, намаляване на ДДС в строителния сектор и премахване на т.нар. Закон Катрунгалос (на името на бившия министър на труда от лявото правителство на СИРИЗА), който беше съсипващ за самонаетите лица. Доверието на инвеститорите в Гърция се подобри (страната дори успя да продаде облигации с отрицателни лихви) и нарастват очакванията, че гръцката икономика ще се развива по-бързо. За да може обаче Гърция да преодолее бездната, отделяща я от останалата част на Европа, всички ние ще трябва да се подготвим, за да постигнем успех. Преди всичко правителството трябва да предприеме смели инициативи, които да убедят чуждестранните инвеститори да вложат парите си в Гърция. Например приемането от финансовото министерство на план, какъвто първо бе въведен в Португалия, предлагащ данъчни стимули за заможни чужденци, които желаят да прехвърлят в страната местожителството си за данъчни цели, е ход в правилната посока. За да се навакса пропуснатото, ще е необходима преди всичко функционираща банкова система. Гръцките банки са като цяло бездействащи в момента. Никой инвеститор - а едва ли и някой бизнесмен - не може да разчита на финансиране от гръцкия банков сектор, който се превива под товара на необслужени кредити, било то и за да обслужи спешните си кешови задължения. Без банките никакво вълшебно вдъхновение от страна на Мицотакис няма да бъде достатъчно да стимулира растеж. (БТА)", "date": "2019.11.21", "title": "Вълшебното вдъхновение на Мицотакис не е достатъчно"}
{"url": "https://www.24chasa.bg/novini/article/7894658", "text": "Президентът Доналд Тръмп заяви в сряда вечерта, че обмисля дали да освободи американския технологичен гигант \"Епъл\" (Apple Inc.) от наложените от САЩ високи тарифи върху вноса от Китай, предаде БТА. \"Ние обмисляме подобна възможност\", посочи Тръмп по време на своята обиколка заедно с изпълнителния директор на компанията Тим Кук на завода на \"Епъл\" в Остин, Тексас, където се сглобяват компютрите Mac Pro. \"Проблемът, който имаме е, че има компании като \"Самсунг\" (Samsung). Тя е страхотна компания, но е конкурент на \"Епъл\" и не е честно, тъй като, ние имаме търговска сделка с Корея - сключихме страхотна търговска сделка с Южна Корея - но ние трябва да се отнасяме към \"Епъл\" на някаква подобна база, както третираме \"Самуснг\", отбеляза Доналд Тръмп. През септември компанията Apple Inc. обяви, че ще произвежда най-новите си компютри Mac Pro в Остин, Тексас. Съобщението дойде дни, след като регулаторните регулатори на САЩ одобриха 10 от 15 молби за освобождаване от тарифи, подадени от Apple на фона на една по-широка отмяна на налозите върху компютърните части. По-рано този месец \"Епъл\" също така поиска от администрацията на Тръмп да се откаже от високите американски тарифи върху вноса на сглобяваните в Китай смарт часовници на Apple, на компоненти за смартфоните iPhone и на други потребителски продукти, внасяни от азиатска държава. Часове преди самата визита на Тръмп, от компанията \"Епъл\" заявиха, че са започнали изграждането на нов кампус (нов завод) в Остин за 1 млрд. долара, в който ще бъдат наети 5000 работници, с възможност техният брой да нарасне до 15 000. Очаква се този завод да отвори врати през 2022 година. Говорейки дали вярва, че САЩ ще постигнат търговска сделка с Китай, американският президент заяви, че \"харесва случващото се в момента\" и отново настоя, че Пекин иска споразумението повече от Вашингтон.", "date": "2019.11.21", "title": "Тръмп: Може да изключим \"Епъл\" от митата за вносни китайски стоки"}
{"url": "https://www.24chasa.bg/novini/article/7894711", "text": "Българското правителство и държавите от региона следва да обединят усилията си за по-бързото изграждане на Международен институт за устойчиви технологии в Югоизточна Европа. Тази позиция държавният глава Румен Радев изрази на среща на „Дондуков“ 2 с генералния директор на Европейската организация за ядрени изследвания /ЦЕРН/ проф. Фабиола Джианоти. Проф. Джианоти е в страната по повод тържественото отбелязване на 20-годишнината от приемането на България за пълноправен член на ЦЕРН. Президентът Радев открои значимостта на изграждането на модерни научни центрове в Югоизточна Европа като предпоставка за създаване на перспектива за развитие на младите хора в родните им страни. Румен Радев отново подчерта, че без равномерно разпределение на научна и образователна инфраструктура между Източна и Западна Европа е невъзможно да бъде постигнато реално социално и икономическо сближаване в ЕС, независимо колко средства се усвояват чрез европейските фондове. „Признателни сме за подкрепата на ЦЕРН и заявената готовност за предоставяне на най-съвременни технологии“, подчерта държавният глава и призова за споделяне на опита на ЦЕРН и по отношение на моделите за финансиране на подобни проекти и за правна подкрепа. Проф. Джианоти потвърди готовността на ЦЕРН за съдействие за изграждането на Институт за устойчиви технологии в Югоизточна Европа, за технологичен обмен, както и за последващо разширяване на научното сътрудничество с България. Тя оцени високо работата на българската научна общност, последователната подкрепа на страната ни за ЦЕРН и открои приноса на младите български учени в проектите на организацията. В срещата на „Дондуков“ 2 участва и проф. Леандър Литов, ръководител на българския екип в ЦЕРН и преподавател във Физическия факултет на Софийския университет „Св. Климент Охридски“. ", "date": "2019.11.21", "title": "Радев: Важно е изграждането на модерни научни центрове в Югоизточна Европа"}
{"url": "https://www.24chasa.bg/novini/article/7894753", "text": "17 години лишаване от свобода постанови преди минути Бургаският окръжен съд за Веселина Гинева, по-известна като Черната вдовица от Бургас. Тя бе призната за виновна и по трите обвинения, повдигнати срещу нея - затова, че е държала бившия си мъж Димитър Миразчиев в плен, че го е убила чрез системно недохранване и умишлено лишаване от лекарски грижи, както и че след смъртта му близо две години вземала пенсията му, като така ощетила държавата с 21 140 лева. По първото обвинение Генова бе осъдена на 6 години затвор. За убийството - на 17 години, а за измамата - на 3 години и половина. След комулация в сила влиза най-високата присъда. Още в съдебната зала Гинева бе задържана с белезници, след което конвоят потегли към сливенския затвор. Присъдата е близка до тази, която поиска държавното обвинение - 18 години за предумишленото убийство на 65-годишния Миразчийски. \"Удовлетворени сме от присъдата. Това е знак за добре свършена работа на прокуратурата и полицията\", коментира пред \"24 часа\" наблюдаващият прокурор Ангел Георгиев. Той ще приготви благодарствено писмо до Областната дирекция на МВР в Бургас. Защитата на осъдената начална учителка пък ще обжалва определеното наказание, тъй като от самото начало на съдебния процес пледира, че Гинева е невинна за смъртта на бившия си съпруг. който бил алкохолик и страдал от хронични заболявания. Самата Гинева заяви в съда, че никога не е искала да убие Димитър Миразчиев и според нея се е грижела много добре за него.", "date": "2019.11.21", "title": "17 години затвор за Черната вдовица Веселина от Бургас (Видео)"}
{"url": "https://www.24chasa.bg/novini/article/7894754", "text": "Прокуратурата ще разпитва и личния лекар на 3-годишния Александър, който почина в петък след разкарване между 3 болници - педиатрията, \"Пирогов\" и болница \"Лозенец\". \"Документация, както и данни за проведени предишни лечения, както и за медицински действия преди посещаването на здравните заведения днес ще бъдат иззети и от личния лекар на детето, който също ще бъде разпитан\", обясни главният прокурор Сотир Цацаров в кулоарите на парламента. Прокуратурата работи по разследването и вчера, извършват се действия и днес. Вчера е иззета медицинската документация от трите лечебни заведения, включително резултатите от аутопсията и началните резултати от хистологичното изследване. Проведени са разпити на родителите на детето и на други лица. Родителите предадоха записи от телефоните си, които малко или много ще допринесат за разкриване на обективната истина, обясни Цацаров. Следват разпити на всички медицински специалисти и назначаване на съдебно-медицинска експертиза, действията по назначаването на последната вече са започнали. Нека от този случай не правим обобщение за качеството на хората, които упражняват медицинската професия, защото те заслужават уважение. Но ще бъдат положени максимални усилия за изясняване на обективната истина, категоричен бе главният прокурор.", "date": "2019.11.21", "title": "Прокуратурата ще разпитва и личния лекар на 3-годишния Александър"}
{"url": "https://www.24chasa.bg/novini/article/7894761", "text": "Първият пълномащабен прототип на космическия кораб \"Старшип\" на американската компания \"Спейс екс\" се взриви по време на изпитания на стартовата площадка в района на Бока-Чика в щата Тексас, съобщи ТАСС, цитирана от БТА.  Агенцията се позовава на информация на портала Спейсфлайт. Инцидентът е станал при проверка на функционирането на кораба при максимално зареждане на резервоарите за метан и кислород с криогенна течност. \"Подобен резултат не ни изненадва, тъй като нашата цел беше да тестваме системите на кораба при максимално налягане\", заявиха от \"Спейс екс\". Прототипът \"Старшип МК-1\" беше представен на 29 септември в Тексас. Корабът, с дължина 50 метра и диаметър 9 метра е изготвен от легирана стомана. Неговата товароподемност е 150 тона. По време на представянето ръководителят на компанията \"Спейс екс\" Илон Мъск заяви, че първият орбитален полет на кораба ще бъде осъществен до половин година", "date": "2019.11.21", "title": "Прототип на кораба \"Старшип\" на Илон Мъск се взриви по време на изпитания"}
{"url": "https://www.24chasa.bg/novini/article/7894776", "text": "С 83% повече улици ще бъдат мити машинно в София през 2020 г. Предвижда се това да става 24 пъти в годината, като цистерни с дюзи ще измият общо 290 000 дка улици. Отделно миене с маркуч се предвижда 4 пъти годишно да има за улиците с масов градски транспорт, такива от обществено значение и по квартални улици. Става дума за още 76 653 дка улици. Това стана ясно при представянето на план-сметката за чистотата за 2020 г. в София. За поддържане на чистотата, сметосъбиране и транспортиране на отпадъци общината ще плати 217,1 млн. лв. през 2020 г. Сумата е с 5,4% повече от средствата за тази година, обясни зам.-кметът на София по екология Йоана Христова. 67 млн. лв. са предвидени за събиране и транспортиране на битови отпадъци. С 1 млн. лв. повече ще има за събиране на едрогабаритни отпадъци. 85,2 млн. лв., или с 8% повече от тази година, са планирани за поддържане чистотата на обществени пространства. Със 7% ще се увеличи и машинното метене на улици - така ще се почистят общо 359 000 дка. Предвиждаме по-интензивно влизане в кварталите - както за метене, така и за миене на улиците, добави Христова. 8,2 млн. лв. ще се заделят за поддръжка на междублокови пространства в кварталите. 17 млн. лв. пък са предвидени за зимно почистване на София. С 1 млн. лв. повече са заделени за почистване през зимата на пътищата към Витоша и южната дъга на околовръстния път. \"Не предвиждаме увеличение на такса смет през 2020 г.\", подчерта Христова. Тя очаква до месец-два да приключи процедурата за избор на почистващи фирми. Заложени са по-високи изисквания за техника и мерки за подобряване на услугата, като например по-често събиране на битовите отпадъци.", "date": "2019.11.21", "title": "През 2020 г.: Мият с 83% повече улици в София"}
{"url": "https://www.24chasa.bg/novini/article/7894789", "text": "С промени в Закона за акцизите и данъчните складове се въвеждат изисквания за използване на система за видеонаблюдение и контрол в данъчните складове, в които се произвеждат и складират енергийни продукти с код по Комбинираната номенклатура 2710 12 до 2710 20 (бензин, газьол, керосин и др.). Това реши парламентът с приемането на второ четене на изменения в преходните и заключителните разпоредби на Закона за корпоративното подоходно облагане. Видеокамерите следва да бъдат монтирани на всички места, през които в обектите влизат или ги напускат транспортни средства, както и да имат възможност за разпознаване на номера за идентификация на транспортните средства. Информацията за извършваното видеонаблюдение ще се съхранява за срок, не по-малък от месец. Въвеждат се нови изисквания към освободените от акциз крайни потребители. Те следва да използват автоматизирани системи за отчетност, които позволяват извършването в реално време на контрол на количествата енергийни продукти, които ще се получават и използват в обекта, както и самостоятелно и за своя сметка да осигуряват интернет достъп на митническите органи до автоматизираните системи за отчетност, в случаите, когато ще се получават и използват в обекта енергийни продукти с код по КН 2710 12 до 2710 20. Не беше прието предложението на БСП в Закона за публичните финанси част от данъците върху доходите на физическите лица и данъка върху добавената стойност от търговските обекти да остават в съответната община. След два дни дебати депутатите приеха окончателно на второ четене промените в Закона за корпоративното подоходно облагане, с които се изменят и други данъчни закони. По-голямата част от измененията влизат в сила от 1 януари 2020 година.", "date": "2019.11.21", "title": "Въвежда се система за видеонаблюдение\nи контрол в акцизните складове"}
{"url": "https://www.24chasa.bg/novini/article/7894811", "text": "Конкретни и прагматични промени в работата на Антикорупционната комисия, за да бъде тя събудена от състоянието, в което се намира сега, ще предложи в концепцията си номинираният за шеф Сотир Цацаров. Това обясни самият той в кулоарите на парламента, където дойде за срещи с групата на \"Обединени патриоти\" и депутатите от \"Атака\". Считам, че комисията има потенциал и по някакъв начин мога да допринеса тя да получи мястото, което й се полага по закон, обясни Цацаров. Ако бъда избран, работата ми ще е председател на комисия, а не народен представител. Не е работа на председателя, нито на комисията, да предлага промени в закона. Това не означава, че законът не се нуждае от промени, напротив - действащият закон има доста несъвършенства, коментира Цацаров. И обясни, че ако по време на изслушването пред депутатите му бъдат зададени такива въпроси, няма да скрие мнението си какви промени трябва да бъдат направени в закона. Цацаров коментира и искането на БСП председателят на КПКОНПИ да се назначава от президента. Това предложение не е ново, то бе направено още тогава, когато се раждаше концепцията за единен антикорупционен орган, когато бяха представени два законопроекта. Двата проекта се сблъскаха на един от първите КСНС при президента, когато се обсъждаха антикорупционните модели. Ако и БСП, и другата позиция, се абстрахират и изчистят от политическия момент, може би ще се стигне до много по-прагматични решения, каза Цацаров. Той обаче не мислел, че модел, при който единствено президента назначава, е най-положителния и работещия за комисията. И напомни, че е казал това и на среща с БСП още при приемането на закона. Комисията действа по закон. Ако мотивът на някого е, че този, който избира, не може да бъде разследван, може би трябва малко да се замисли за правната логика, аз политическа логика няма да коментирам, отсече главният прокурор. На въпрос дали се чувства избран, след като има подкрепата на управляващото мнозинство, Цацаров отговори отрицателно. Той обясни, че не знае дали ще възстанови имиджа на комисията, но можел да гарантира, че ще направи максимума, на който е способен. Ако успея - добре, ако не успея - вие ще първите, които ще го констатирате, каза Цацаров. Но посочи, че един човек нищо не решава. \"Трябва да сме оптимисти за всички. Ако трябва да сме оптимисти, трябва да сме оптимисти за всичко. Ако трябва да сте оптмист за мене, няма вълшебник, който може като главен прокурор или председател, на която и ще комисия, не президентът да го назначава, патриархът да го назначава, той не може да се справи сам с всичко. Но ако всичките имаме усещането не да сме опитмисти, а да си вършим работата, може би ще мръднем напред\", коментира главният прокурор. Той отказа да коментира какво ще стане с мандата му на главен прокурор, ако бъде избран. \"За тези варианти можем да говорим, ако бъда избран. За момента съм просто кандидат. Ако бъда избран, ще дойде моментът, в който ще трябва да се реши според конституцията и законите как да се действа. Но на този момент как ще действа, прекалено рано е\", каза той. Запитан дали ще коленичи пред някого, както направиха протестиращите срещу кандидатурата на Иван Гешев пред президентството преди дни, Цацаров отговори: Според мен се коленичи в два случая - единият случай е когато човек много горещо се моли на Господ, другият е когато се отдава памет на загиналите за България. Случаят, към който ме отнасяте, не е нито един от двата. На въпрос дали има тераси, от които да се притеснява, след като такава.доведе до свалянето на предшественика му в КПКОНПИ Пламен Георгиев, Цацаров обясни: Всяка година подавам по две декларации - и пред комисията и пред инспектората към ВСС, и в съответствие с разпоредбите на закона се прави проверка за съответветствие. До момента заключение за несъответстиве не съм получил.", "date": "2019.11.21", "title": "Сотир Цацаров: Ще събудя Антикорупционната комисия"}
{"url": "https://www.24chasa.bg/novini/article/7894838", "text": "28-годишен е задържан за кражба и нападение с брадва на възрастен мъж в Цар Калоян. Това съобщиха от ОДМВР - Разград. 28-годишният мъж от Цар Калоян, който на 16 ноември бе установен като извършител на домова кражба, снощи отново е задържан от органите на реда. Около 00.15 часа на 21 ноември той се върнал в обрания от него имот и нанесъл удари с малка брадва на 71-годишния обитател на къщата в Цар Калоян. След това се прибрал в дома си. Пострадалият е откаран в МБАЛ - Разград с травма на главата и комоцио. Извършителят е задържан в РУ - Разград. Взети са кръвни проби за изследване от двамата. По случая се води разследване.", "date": "2019.11.21", "title": "Млад мъж нападна с брадва пенсионер в Разградско"}
{"url": "https://www.24chasa.bg/novini/article/7894865", "text": "Няма да има ръчно преброяване на бюлетините за втория тур на изборите за кмет на София. Това реши състав на Административния съд - София град, пред който щабът на загубилата кандидатка Мая Манолова обжалва изборните резултати. Следващото съдебно заседание ще се проведе на 2 декември, предаде  . На 11 ноември Мая Манолова внесе 14 тома доказателства за манипулиране на изборните резултати, като посочи близо 900 протокола и изборни книжа с установени закононарушения и други факти, компрометиращи вота.", "date": "2019.11.21", "title": "Няма да има ръчно преброяване на бюлетините от изборите за кмет на София"}
{"url": "https://www.24chasa.bg/novini/article/7894879", "text": "Председателят на сръбската парламентарна комисия за Косово и Метохия Милован Дречун заяви в ефира на обществената телевизия РТС, че против Сърбия се водят множество хибридни операции от няколко страни. Според него има връзка между публикуваното видео и неотдавнашната реакция в България на пристигането в Ниш на руски зенитно-ракетни системи С-400, предаде  . Освен това държавният служител припомни твърденията на Белград, че в Северна Македония има разузнавателен център, от където българското и хърватското разузнаване провеждат операции срещу страната му. Доказателство за това, както заяви Дречун, е случаят с пуснатия видеозапис, на който се вижда как руски разузнавач дава пари на предполагаем високопоставен сръбски държавен служител. „Сърбия трябва да надгради своя защитен механизъм срещу онези хибридни операции, чрез които външни държавни или недържавни участници имат за цел да повлияят на външната и вътрешната политика на страната“, заяви той. „Това е неразделна част от хибридна операция, обвързана с пристигането на руския президент Владимир Путин“, добави парламентаристът. Той посочи, че за записа се знае много малко и че има много непроверени неща. „Самите кадри, когато ги погледнете, са доста аматьорски направени. От друга страна, се поставя въпросът коя чужда служба, ако не и наша, е готова да извърши подобна операция - за да могат да придружават двама души, да знаят мястото на срещата им, да записват от колата, когато се срещат навън, разговорът им в ресторанта, съдържанието на чантата и как изглежда руският агент“, продължава Дречун. Той попита кой е авторът на записа и кой е човекът от сръбската страна, който уж е предал информацията на руски агент. Коментирайки съобщения в медиите, че кадрите са пуснати от САЩ, след 50 опита, осуетени от руските служби, Дречун заяви, че това може да е спекулация, но все пак показва средата, в която са публикувани кадрите и добави, че зад тази публикация изглежда стои български разследващ журналист. „Той твърди, че не знае кой е автор, но изглежда, че съществуват механизми, чрез които определени лица и служби могат да разпространяват информация сред обществеността“, обяснява Дречун. Той припомни също, че наскоро България реагира остро и на присъствието на системата С-400 в Сърбия за съвместни учения на сръбската и руската армии и оцени, че историята може да навреди на руско-сръбските интереси. Дречун посочи и вчерашната реакция на Атлантическия съвет в България, която, според него, е минала доста незабелязано, но все пак смята, че не е косвено свързана с тази тема. „Те предупредиха българските служители, че на територията на тази страна (Сърбия) се провежда истинска хибридна операция и че нейната цел е да подготви терористични атаки в съседни страни“, заяви той. Освен това Дречун припомни, че по-рано е информирал обществеността, че в Скопие е сформиран маскиран разузнавателен център, в който също се намират членове на служби на съседни държави, като Северна Македония, Хърватия, България.", "date": "2019.11.21", "title": "Сръбски служител обвини индиректно България за шпионския скандал в Белград"}
{"url": "https://www.24chasa.bg/novini/article/7893891", "text": "За мен има сериозни проблеми в системата на детското здравеопазване и се надявам този случай да остане изключение, но да е повод за сериозен разговор на тема педиатрична помощ. Това коментирa пред   адвокатът по медицинско право Мария Шаркова след смъртта на 3-годишно дете в столична болница. Детето е починало от едно изключително неприятно усложнение, за което често статистиката посочва фатален край, отбеяза тя. \"Необходимо е да се изследва дали е можело да бъде предотвратено нещастното събитие, към този момент ние не разполагаме с резултатите от проверките, така че всеки един извод би бил преждевременен\", коментира Шаркова. Според нея има два основни проблема в педиатричната помощ у нас - лутането на родители в различни здравни заведения и липса на комуникация между болници и лекари. \"Много често родителите се лутат в такива сложни ситуации, не знаят къде да отидат. В различни болници има различни лечения за деца. Освен това, невъзможността за адекватна комуникация на лечебните заведение и лекари да се проследява медицинската помощ в нейната цялост. За съжаление, в Европа ние сме водещи в негативната статистика за детска смъртност\", отбеляза адвокатът.", "date": "2019.11.21", "title": "Адв. Шаркова: Липсва комуникация между болници и лекари при педиатричната помощ"}
{"url": "https://www.24chasa.bg/novini/article/7893910", "text": "САЩ полагат усилия \"да смалят историческата роля на Русия и страните от Общността на независимите държави (ОНД) като гарант на стабилността в Евразия\", \"да преформатират паметта\" на хората в тези страни и да разрушат глобалната система за международна сигурност. Освен това Щатите \"възпрепятстват опитите за осъществяване на националния суверенитет в киберпространството\" и активно пропагандират там \"американския начин на живот\". Това заявиха вчера представители на руски ведомства пред шефовете на Съветите за сигурност на страните от ОНД, заседавали при закрити врата в Москва, пише в. \"Комерсант\", цитиран от БТА. Руският ежедневник цитира изпълнителния секретар на ОНД Сергей Лебедев, обвинил САЩ и съюзниците им, че водят \"политика на силов диктат в международните работи\". След разпадането на Договора за ликвидиране на ракетите със среден и малък обсег (ДРСМО) под прицела на САЩ може да се озове цяла Беларус и по-голямата част от Русия, предупредил Валерий Семериков, и. д. генерален секретар на Организацията на Договора за колективна сигурност (ОДКС). \"Именно САЩ погребаха ДРСМО, което изправи света пред опасна черта, застрашен от пълномащабна оръжейна надпревара\", заявил заместник-външният министър на Русия Сергей Рябков. Стратегическата цел на САЩ е да заемат доминираща позиция в киберпространството чрез дигитален колониализъм, изтъкнал Олег Храмов, заместник-секретар на руския Съвет за сигурност. Вашингтон притежава най-големия резерв от химически оръжия в света - почти 2000 тона, но неведнъж отлага унищожаването им, мотивирайки се по-специално с недостиг на средства, нещо \"необосновано за най-богатата страна в света\", отбелязал Игор Кирилов, началник на руските войски за радиационна, химическа и биологическа защита. В. \"Росийская газета\" цитира секретаря на руския Съвет за сигурност Николай Патрушев, според когото е особено тревожна дейността на Пентагона, изграждащ по цял свят и най-вече в страни от ОНД лаборатории, в които се изследват инфекциозни болести и може да се създават биологически оръжия. В доклад за биологическите заплахи Анна Попова, шеф на руската федерална служба Роспотребнадзор, заявила, че не обвинява никого, но демонстрирала карта с обозначени над 200 американски биологически лаборатории в цял свят. И друга карта, показваща огнища на опасни заболявания и поява на вируси в различни страни през последните години. \"И ето - картите странно защо съвпаднаха\", добавя московският официоз. Вашингтон натисна докрай партньорите си в НАТО и издейства от тях да признаят космоса за свое пълноценно оперативно поле наред с наземното, въздушното, морското и кибернетичното пространство, коментира \"Росийская газета\" в друг материал вчерашната среща на външните министри от пакта в Брюксел. Алиансът \"отвори пряк път към по-нататъшна милитаризация на космоса\", се казва в статията. Русия има с какво да отвърне на действията на НАТО, която обединява военнокосмическия си потенциал, пише изданието. Според негови експерти, ако бъдат застрашени руските национални интереси, Москва може да поднови работата по съветските проекти за лазерни и кинетични оръжия, предназначени да унищожават космически апарати. А неотдавна Русия постави на бойно дежурство лазерния комплекс \"Пересвет\" и зенитно-ракетната система С-500, способна да поразява цели в близкия космос, напомня \"Росийская газета\". След края на Студената война изчезнаха напълно двата основни аргумента, оправдавали съществуването на НАТО, пише в репортаж за форума в. \"Независимая газета\". Руският ежедневник твърди, че страните от алианса вече нямат враг, съответно няма и нужда да се бранят от агресия. Но веднага добавя, че \"космическите доспехи на европейските рицари едва ли ще ги спасят\" от превръщане в \"радиоактивен облак\".", "date": "2019.11.21", "title": "\"Комерсант\": САЩ полагат усилия да смалят историческата роля на Русия"}
{"url": "https://www.24chasa.bg/novini/article/7893956", "text": "Таксите по основни банкови операции ще поскъпнат отново - предупреждение за това може да се види на интернет страниците на част от банките, а новите по-високи цени идват в навечерието на влизането в сила на европейска директива, според която трансграничните преводите в евро поевтиняват от 15 декември. Десислава Николова от портала „Моите пари“ обясни пред   че новият регламент предвижда таксите, начислявани от доставчика на платежни услуги за презгранични преводи, да бъдат равни на таксите, начислявани от този доставчик при национални плащания: „Това означава, че таксата за презграничен превод в страна членка от Европейския съюз, след влизането в сила на тази директива, не трябва да надвишава 3-5 лв. Всъщност, защото това е размерът на таксата в момента за местен превод, нареден през системата на БИСЕРА“, допълни Николова. Тя отбеляза, че още в оценката на въздействие, изготвена за новия европейски регламент, е посочено, че съществува риск банките да направят опит да компенсират част от загубите си, като увеличат размера на таксите за национални операции или такси за обслужване на сметки. Поскъпването може да бъде компенсирано с интернет банкиране Според финансовия анализатор повишаването на таксите е очакван процес и не бива да става повод за истерия, като част от тях може да бъдат избегнати от клиентите чрез използването на интернет банкиране. „Всъщност се увеличава размерът на таксата за обслужване на разплащателна сметка - месечната такса за обслужване на разплащателна сметка, както и касовите операции в клоновата мрежа на банките. От една страна това са най-масовите операции, които се извършват в банките. Таксата за поддръжка на сметка не може да избегнем - нейният размер си го заплащаме за това, че ползваме сметката“, каза анализаторът, но добави: „Докато част от касовите операции - примерно за теглене, внасяне на суми, могат да бъдат избегнати с интернет банкиране за междубанкови, вътрешнобанкови преводи. Така че, от гледна точка на това има алтернатива“. Увеличенията на банковите такси е един от инструментите за стимулиране алтернативните канали за банкиране, каквото е интернет банкирането, припомни Десислава Николова. 12 лв. повече годишно за обслужване на разплащателна сметка Алтернативите на банковото обслужване вече представляват доста сериозна конкуренция и клиентите, които ползват тези платформи постоянно се увеличават, което „в някаква степен спира банките да увеличават още повече таксите“. „В интерес на истината, аз очаквах увеличението, което те предприемат да бъде доста по-сериозно“, отбеляза Десислава Николова. Тя пресметна, че средно с 12 лева годишно ще се повиши таксата за обслужване на разплащателна сметка. \"Таксите са в посока намаляване на трансграничните такси и изравняването им с локалните. Извършването на трансгранични преводи с модерни дигитални средства е относително евтино. Същевременно, първоначалната инвестиция си е там. Да имаме банковата си сметка в телефона, онлайн, струва пари, това създава конкуренция и изисква инвестиция\", коментира Левон Хампарцумян пред ", "date": "2019.11.21", "title": "Задава се нова вълна на повишение на банковите такси"}
{"url": "https://www.24chasa.bg/novini/article/7893918", "text": "Макс Бонио и Пиер Лабр са загинали на скалната игла Aiguille du Plan в масива на Монблан. Във вторник те са предприели изкачване на върха по маршрута на Бонингтън и цял ден не е имало новини от тях. Вчера сутринта хеликоптер е забелязал телата им в подножието. Предполага се, че са паднали след подхлъзване. 31-годишният Макс Бонио е член на елитния Военен високопланински корпус на Франция (Groupe militaire de haute montagne), а 38-годишният Пиер Лабр е планински водач в Шамони. Двамата имат изкачвания от Алпите до Непал и от Перу до Патагония, предаде  . През 2012 г. Лабр изкатерва по нов маршрут седемхилядника Латок 2 (7020 м.) в Каракорум, Пакистан. Година по-късно прави премиера на девствената южна стена на Гаури Шанкар (7134 м.) в Непал. През 2015 г. осъществява премиерно изкачване на диретисимата “Дазампа Це” (южната стена на Нангпай Госум 2 - 7350 м) в Непал. Бонио изкачва през 2016 г. девственaта източна стена на Сиула Гранде (6344 м) в Перу. Година по-късно прави премиера на Пангбук Север (6589 м) в Непал. През 2018 г. осъществява рядко зимно изкачване на северозападната стена на Чивета, Доломитите. По-рано тази година Бонио и Лабр, заедно с Лео Бийон изкачиха в Патагония Фиц Рой и Серо Торе.", "date": "2019.11.21", "title": "Двама елитни алпинисти загинаха на масива Монблан"}
{"url": "https://www.24chasa.bg/novini/article/7893986", "text": "2020-а е годината на планетата Уран и на Водолея, може да бъде много хубава, спокойна, хармонична, но и много разрушителна. Това заяви пред bTV астроложката Алена. Това съчетание дава възможност да се разруши всичко изживяло времето си и да се изгради новото. Много трябва да се внимава за отношенията между личностите и между държавите. Да не се загърбва цялото минало, а само ненужното и разрушителното и да се изгради новото. Важно е да се разчистят и гардеробите. Годината ще е по-спокойна, дава изява на интелектуалния потенциал.", "date": "2019.11.21", "title": "Алена: 2020-а е годината на Уран и Водолей - да махнем всичко изживяло времето си"}
{"url": "https://www.24chasa.bg/novini/article/7893984", "text": "Археолози откриха 48 лампи, датиращи отпреди 1500 години, по време на разкопки в Югоизточна Турция, съобщи вестник \"Сабах\". Лампите са от периода на Източната римска империя и бяха открити в замъка Зерзеван, който е бил основно военно съоръжение в региона. \"Всяка лампа е различна. Една е с изобразено слънце, друга има звезди, на трета са изписани букви\", казва професор Айтач Кошкун, който ръководи разкопките, цитиран от Канал 3. Учените вярват, че лампите ще им помогнат да научат повече за историята на замъка Зерзеван. Замъкът, построен от римляните през 4-ти век, е бил внушителен комплекс. Външната му стена е била дълга 1,2 километра и висока 12 метра. Имал е стражеви кули с височина поне 21 метра. Замъкът е разположен върху територия от 5,7 хектара, като в комплекса има каменен некропол, дворец, административни сгради, храмове и много други. През 2016 в Зерзеван бяха открити подземен проход и тайно светилище на митраизма. Това е тайнствен култ от времето на Римската империя. Името му не е било такова когато се е практикувал преди векове, а му е дадено от учените, които се опитват да му направят историческа реконструкция.", "date": "2019.11.21", "title": "Археолози намериха 48 лампи на 1500 г. в Турция (Снимки)"}
{"url": "https://www.24chasa.bg/novini/article/7894003", "text": "Парламентът изслушва министър Нено Димов и заместник-министър Николай Нанков за водната криза в Перник, предава БТА. Председателят на парламента Цвета Караянчева заяви, че във връзка с отправеното вчера искане от ПГ \"БСП за България\" двамата министри имат възможност днес да информират народните представители. Тя уточни, че процедурата е даване на информация и след изказванията на министрите няма да дава думата за позиции от страна на народните представители.", "date": "2019.11.21", "title": "Парламентът изслушва Нено Димов и Николай Нанков за водната криза в Перник"}
{"url": "https://www.24chasa.bg/novini/article/7894031", "text": "Лидерът на опозиционната ВМРО-ДПМНЕ Християн Мицкоски държа реч пред сестрински партии на конгреса на Европейската народна партия, който се провежда в Загреб, съобщава скопският \"Независен весник\". Мицкоски говори за досегашното управление на СДСМ, посочвайки, че на 12 април ще има промяна на политическата сцена в страната, т.е. ще има ново правителство, водено от ВМРО-ДПМНЕ, пише изданието. През последните три години нашата нация е ръководена от премиер социалдемократ, чието правителство е синоним на ширеща се корупция, каза Мицкоски, отбелязвайки, че \"дейността на правителството включва незачитане на върховенството на закона, целокупна политизация на обществото и неспособност да се създадат икономически и социални промени\". Нашата роля като опозиционна партия е да донесем значителна и осезаема промяна за своите граждани, а след изборите на 12 април имаме за цел да формираме стабилно правителство, ориентирано към Европейския съюз, каза Мицкоски пред конгреса на ЕНП в Загреб. Вестник \"Слободен печат\" съобщава, че е възникнала остра полемика между съдиите от Апелативния съд и ръководителката на прокуратурата за преследване на организирана престъпност и корупция Вилма Рускоска, след като Апелативният съд завчера уважи жалбата на бившата ръководителка на специалната прокуратура Катица Янева и я пусна под домашен арест. Разгневена от решението на съдиите, Рускоска им изпрати заплашително послание, а съдиите вчера я обвиниха в нарушаване на конституцията и намеса в съдебни решения, пише изданието. \"Срамота\" бяха вчера най-честите коментари след пускането на Янева под домашен арест и след оповестяването на есемес-посланието на Рускоска до съдиите. Не може обществен прокурор да заплашва съдии, заяви университетският професор по наказателно право Гордан Калайджиев за \"Слободен печат\". Според него постъпката на Рускоска не само противоречи на етичния кодекс на обществените прокурори, но представлява и злоупотреба със служебно положение. \"Слободен печат\" припомня, че в мегаафера Янева е обвинена заедно с Боян Йовановски и Зоран Милевски, че са изнудили за 1,5 милиона евро бизнесмена Орце Камчев, за да получи облекчения в разследването \"Империя\", което бившата специална прокуратура водеше срещу него. Според обвинението Янева е взела стимул от 50 000 евро и мебели на стойност 5000 евро. Тя може да получи наказание затвор от пет месеца до шест години. Катица Янева беше в ареста от 21 август до завчера. Сега в затвора остава само главният обвиняем Боян Йовановски, който бе задържан на 15 юли. Зоран Милевски бе пуснат под домашен арест на 24 септември, припомня скопският вестник.", "date": "2019.11.21", "title": "Мицкоски: На 12 април ще има промяна\nна политическата сцена в Северна Македония"}
{"url": "https://www.24chasa.bg/novini/article/7894056", "text": "Полицията е задържала седем души при спецакция в Несебър и село Кошарица. Това съобщиха от пресцентъра на ОДМВР в морския град. Акцията е била свързана с предотвратяването и разкриването на престъпления против собствеността, предаде БТА. Задържаните са мъж на 24 години от Севлиево, петима мъже от Кошарица на възраст между 22 и 45 години и 33- годишен мъж от Сливен. Намерени и иззети са 11 мобилни телефона, таблет и две моторни резачки, за които мъжете не представили документи за произход. Събраните до момента материали са докладвани в Районна прокуратура - Несебър.", "date": "2019.11.21", "title": "7 души арестувани при спецакция в Несебър и село Кошарица"}
{"url": "https://www.24chasa.bg/novini/article/7869951", "text": "В последните години станахме свидетели на все по-сухи есени. Сегашната също е такава и тревожи фермерите. От промените в климата напослдък посевите все повече изпитват затруднения в развитието си и са по-малко готови за презимуване. Вярно е, че зимите вече са меки, но без хубав снежен килим посевите не зимуват комфортно и са под стрес. В тези условия те усвояват много по-трудно и почвените торове, защото за този процес е необходима влага. Доскоро нямаше оптимални решения за преодоляване на този сериозен, предизвикан от климата проблем. Това е причина да ставаме свидетели все по-често и на поява на болести, като например мана по слънчогледа, която напоследък отново се появи у нас, след като беше изчезнала в последните двадесет години. Панамин се появи като изход от ситуацията, защото вече се доказа, че продуктът помага на растенията да преодолеят стреса, като произвеждат силициеви хормони. Така той се оказа революция за много фермерски стопанства. В Добруджа и Лудогорието вече са запалени по Панамин, защото именно там най-много страдат от климатичните аномалии, поради което може да се каже, че в региона продуктът вече се е наложил като незаменим помощник на фермерите. Практика в земеделието е да се тори преди сеитбата на културите и те да усвояват минералните съставки с помощта на валежите и влагата. \"Ние съветваме фермерите да подхранят листно наесен И тези, които го направиха миналата и по-миналата година декларираха, че са получили по-високи добиви\", каза Ангел Кинанов от Панамин Ко. за новата практика, приложена от зърнопроизводителите при есенниците. Според него наистина много стопани нямат навика да пръскат посевите си наесен, но пробвалите са доволни и вече запалват и други. Убедили са се, че при аномалиите, с които сезоните леко се изместват, се променя и поведението на посевите, които изпитват стрес, а това третиране много им помага. Как всъщност работи Панамин? Това обясняват по-добре, разбира се, експертите. Според тях с третиране преди и след стрес се възстановява изцяло изгубеният потенциал на растенията. Затова съветът им е: Заложете подхранване с Панамин по технологична карта след сухи есени и при меки зими. И второ: научете се да правите есенно пръскане, по този начин няма да изгубите десетки и стотици левове на декар при по-ниски добиви. През годините, в които Панамин е на българския пазар, той набира популярност лавинообразно, тъй като с всеки следващ сезон все повече производители виждат резултатите от прилагането му и го препоръчват на свои колеги. През 2019 г. компанията проконтролира 101 опита при фермери в страната И установи, че едва при 1-5% от тях не е отчетена голяма разлика в получените добиви, но там са се намесили и други причини за това. За толкова много контролирани на брой участъка други фирми досега не са докладвали. Успехите и ефекта от Панамин се доказаха и при полски опити, проведени в институтите в Генерал Тошево и в Карнобат при житни и други култури, както и в Аграрния университет в Пловдив. Доказа се, че Панамин работи в над 90% от случаите а при останалите десет на сто не е успял, защото в посевите е имало заплевяване, обясниха специалистите. Тази година, с цел предлагане на комплексна услуга и продукти с още по-широк обхват на действие, фирмата предложи на пазара и Новата серия Панатоп Тя допълва технологията за листно подхранване. Трите пръскания, препоръчани от експертите, могат да се редуват така: Панамин, Панатоп, Панамин. Така се получава рецепта за цялостна технология за листно подхранване, ефектът от приложението на която изцяло избива разходите на фермерските стопанства при всички видове култури и носи печалба от по-високите получени количества продукция от декар. При зърнено-житните схемата е добре да се прилага наесен и напролет. При по-силни аномалии в климата и когато е видно, че не е заложен нормален добив, напролет могат да се направят и две серии третирания. Новата серия Панатоп е със силна концентрация на микроелементи. Азотът е в амидна форма със стабилизатор, гарантиращ оставането му в същата форма до усвояването от растенията, което е голям плюс за културите. Вече се предлагат и комбинации със силно присъствие на сяра, магнезий и други елементи, така че да се откликне на моментните нужди или дефицити на културите. В края на октомври тази година продуктите на Панамин Къмпани бяха използвани в различни региони в страната. Какви са резултатите и има ли разлика в развитието на растенията, може да се види от снимките, а и в нивите на стопаните. \"Сами знаете, че климатът не може да бъде програмиран и планиран. За да се предпазите от миналогодишните грешки, има какво да направите, за да предизвикате добрия късмет. Ето ни и с категорично видими резултати и разлики при земеделския производител Хамди Фикрет в с. Брестовене община Завет, област Разград, 10 дни след третиране с Панамин Агро и Панатоп - NSMgP. Застрахованият с Панамин посев вече е навлязъл във фаза братене, а възелът на братене е от изключително значение, както за презимуването, така и за формирането на братя и добив\". Тези редове в социалната мрежа фейсбук са последно доказателство за успеха от есенното подхранване. И не случайно предизвикаха интереса на много фермери, както и нашия. Написала ги е и е приложила красноречиви фотоси за земеделците Дуйгу Мустафова, която, разбрахме, е от екипа на Панамин Къмпани. Това е едно от обясненията защо Панамин Къмпани е фирмата, която съвсем заслужено грабна наградата ДУспелитеУ за най-успешно наложен продукт на годината. Категорично доказателство при посевите и растенията, третирани тази есен с наложилия се вече продукт", "date": "2019.11.21", "title": "Панамин спечели доверието на стотици агростопанства. Защо и как само за 2 години бе наложен уникалният листен имуностимулатор за всички видове култури"}
{"url": "https://www.24chasa.bg/novini/article/7894058", "text": "Учени от Япония и САЩ откриха в паднали на Земята метеорити молекули захар, които може да са имали решаваща роля за появата на живот на нашата планета, съобщиха ЮПИ и Сайънс алърт. Специалистите се натъкнали на рибоза - една от ключовите съставки на РНК, свързани с предаването на генетична информация в живите организми, в два въглеродни хондрита - най-разпространения вид метеорити. Освен това били открити и други важни за живите организми въглехидрати. Извънземният им произход бил доказан въз основа на прекалено голямото количество изотопи на въглерод 13. Това потвърждава, че тези съединения може да са били доставени на Земята от небесни тела, предава БТА. В метеоритите били идентифицирани три вида захари - рибоза, арабиноза и ксилоза. По-рано в метеорити били открити други биомолекули, включително аминокиселини, които формират протеини и нуклеобази - изграждащите \"тухлички\" на ДНК и РНК. Досега обаче не бяха открити захари. \"Изследването предоставя първите директни доказателства за наличие на рибоза в космоса и доставянето й на Земята - заяви Йошихоро Фурукава от университета Тохоку в Япония. - Тази извънземна захар може да е допринесла за формирането на РНК на пребиотичната Земя и това да е довело до появата на живот.\" Учените създали също модел на вероятния механизъм, свързан с формирането на въглехидрати в космоса. Оказало се, че съединенията са се появили в резултат на т.нар. формозна реакция на Бутлеров, при която захар се синтезира от формалдехиди в присъствието на йони на метали. Докато някои учени теоретизират, че РНК и ДНК са еволюирали заедно или са се появили едновременно, други смятат, че първо се е появила РНК, която впоследствие е еволюирала в ДНК. РНК може да катализира химични реакции и да създаде свои копия, докато ДНК не може да го стори. Някои изследвания пък навеждат на мисълта, че метаболизмът предхожда появата на РНК и ДНК. Настоящето изследване подкрепя хипотезата, че РНК е първоначалният двигател за монтажа на тухличките на живота. \"Захарта 2-дезоксирибоза в ДНК не бе открита в изследваните метеорити - отбеляза Дани Глейвин от центъра \"Годард\" на НАСА. - Това съответства на хипотезата, че първо се е появила РНК.\"", "date": "2019.11.21", "title": "Учени от САЩ и Япония: Молекули захар от космоса са създали живота на Земята"}
{"url": "https://www.24chasa.bg/novini/article/7894053", "text": "Бившият министър на земеделието Мирослав Найденов определи като безпрецедентно висок делът на лошите проекти, свързани с развитието на къщи за гости. Найденов каза пред  , че въпреки добрите намерения, къщите за гости са се превърнали в нарицателно за злоупотреби. По думите му в списъка със 158 души, които трябва да възстановят пълния размер на сумата, има интересни лица - политици, бизнесмени. Ето защо ръководството на ДФ \"Земеделие\" е показало смелост, и че не се ползва с политическа протекция. \"По предприсъединителната програма \"САПАРД\" имаше подобна мярка, но тя беше за малки фамилни хотелчета. Много голям интерес имаше тогава. Това е дало основание на управляващия орган да заложи и тази мярка като възможност пред стопаните от селските райони. Сама по себе си тя дава алтернатива на заетост\", посочи Найденов. Проблем по всяка вероятност е контролът, по документи проектите са изрядни и затова са получили финансиране. В последващия 5-годишен срок за контрол обаче явно има пропуски от страна на Държавен фонд \"Земеделие\", коментира Найденов. \"Трябва да бъдат правени проверки по отношение на изпълнението на този бизнес план. И тъй като сега резултатите са, че този бизнес план очевидно не е изпълняван, затова ДФ \"Земеделие\" претендира за възстановяване на сумите\", каза още той.", "date": "2019.11.21", "title": "Мирослав Найденов: Фонд \"Земеделие\" доказа, че няма политическа протекция"}
{"url": "https://www.24chasa.bg/novini/article/7894069", "text": "Турция ще забрани продажбата на цианид след поредица самоубийства, при които се смята, че е бил използван опасният химикал, съобщи министърът на околната среда и градоустройството Мурат Курум, цитиран от ДПА. \"С промяна в законодателството въвеждаме забрана за онлайн и пазарна търговия на материали, включващи като компонент цианид\", каза Курум в Анкара, предава БТА. Подозира се, че при три отделни случая на семейни самоубийства в Турция в рамките на десет дни е бил използван цианид. При тях загубиха живота си общо 11 души, като за всичките случаи се предполага, че са били подбудени от икономически проблеми. На 15 ноември баща в Истанбул, за когото се съобщава, че е имал неизплатени дългове, отрови с цианид съпругата и шестгодишния си син и се самоуби. На 5 ноември двама братя и двете им сестри посегнаха на живота си в апартамент в истанбулската община Фатих, самоубивайки се с цианид. Подобен случай три дни след първия имаше и в Анталия, където с цианид се отровиха мъж и жена с две деца на възраст пет и девет години.", "date": "2019.11.21", "title": "Турция забранява продажбата на цианид след поредица семейни самоубийства"}
{"url": "https://www.24chasa.bg/novini/article/7894301", "text": "Приходите от нощувки в област Велико Търново през септември 2019 г. са 1,529 млн. лв., или с 14.9% повече в сравнение със септември 2018 година, сочат данните на Териториално статистическо бюро - Север. Приходите от български граждани нарастват с 18.7%, а тези от чужденци - с 9.4%. Пренощувалите в местата за настаняване в област Велико Търново през септември 2019 г. нарастват с 4.4% в сравнение със същия месец на 2018 г. и достигат 23 375 туристи. От всички пренощували лица 58.8% са българи. Пренощувалите чужденци са 9 633, като 60% от тях са предпочели места за настаняване с 4 и 5 звезди. Най-много са пренощувалите граждани от Румъния - 15.3% и от Китай - 10.1% от всички пренощували чужденци, показва статистиката. През септември 2019 г. в област Велико Търново са функционирали 118 места за настаняване - хотели, хижи, къщи за гости, хостели и т.н.. Броят на стаите в тях е 2 457, а на леглата - 5 069 . В сравнение със септември 2018 г. общият брой на местата за настаняване, нараства с 0.9%, а леглата в тях - с 4.1 на сто.", "date": "2019.11.21", "title": "Над 1.5 милиона приходи от нощувки през\nсептември отчитат хотелиерите във Велико Търново"}
{"url": "https://www.24chasa.bg/novini/article/7894084", "text": "Централна тема за британските и американските вестници днес са вчерашните показания в американския Конгрес на топ дипломата Гордън Сандланд по разследването за импийчмънт срещу президента Доналд Тръмп. Повечето от коментарите са, че казаното от Сандланд има ефект на взрив на бомба, защото той пряко обвини Тръмп в опит да иска лични политически услуги от украинския президент Володимир Зеленски в замяна на деблокирането на жизнено необходима американска военна помощ за Украйна, предаде БТА.  По думите на Сандланд всички съветници и хора от най-близкото обкръжение на президента на САЩ са били посветени в ролята, която личният му адвокат Руди Джулиани е изпълнявал по негово нареждане при срещите си със Зеленски. Според лондонския в. \"Файненшъл таймс\" обаче един от най-потърпевшите от развитието на процеса за импийчмънт е държавният секретар Майк Помпейо. Той, отбелязва британският ежедневник, не само се оказва в \"примката\" на опитите да се изтръгнат политически услуги от Украйна, по думите на Сандланд, но и се превърна в лицето на разпадащата се американска външна политика. \"Тези два очевидно различни свята - (процесът за) импийчмънт на Тръмп в страната и загубата на контрол от Америка върху събитията зад граница - са двете страни на една и съща монета. И лицето на Помпейо е и на двете. До показанията на Сандланд, тези, които са работили за Тръмп, можеха да поддържат учтивата измислица, че Руди Джулиани, личният адвокат на президента, е провеждал нерегламентирана паралелна външна политика. Но тази теза вече не издържа,\" пише \"Файненшъл таймс\". Според казаното от Сандланд всеки, включително Помпейо, вицепрезидентът Майк Пенс и вече бившият съветник по националната сигурност Джон Болтън, е бил съучастник в опитите за търгашеско изнудване на Украйна по \"настоятелната директива на президента\". Но именно Помпейо, подчертава \"Файненшъл таймс\", е най-потърпевш от показанията на Сандланд. Изявявайки се като най-лоялен \"оръженосец\" на Тръмп, Помпейо \"не прави разлика между това, което неговият бос иска, и това, което той прави. Ако това означава да си противоречи в рамките на един ден - независимо дали става дума за турското прекратяване на огъня (в Сирия), за американски удари срещу Иран или в случая за американско-украинските отношения, Помпейо е щастлив да се подчини\". По същата схема е трудно да се повярва, че Помпейо не е бил тясно въвлечен в проекта, от който Тръмп най-много се е интересувал - как да очерни Джо Байдън, своя потенциален съперник на изборите през 2020 г., отбелязва \"Файненшъл таймс\". Британският ежедневник вменява на държавния секретар на САЩ и вината, че не защитава своите колеги от дипломати, заставащи един след друг на свидетелския стол при разследването в Конгреса. Сега Помпейо е изправен пред същия избор, пред който рано или късно се оказват толкова много от служителите на Тръмп: да се освободи от подчинението на своя шеф и да се опита да спаси репутацията си или да заложи още повече на лоялността си към него с екстравагантен жест? Според \"Файненшъл таймс\" Вашингтон е пълен със слухове за оставка на Помпейо и за държавния секретар е твърде късно да се разграничи от президента. Процесът за импийчмънт срина авторитета на Помпейо сред американските дипломати още по-ниско в един и без това вече деморализиран Държавен департамент, пише вестникът и цитира бившия заместник-държавен секретар Уилям Бърнс, според когото действията на Помпейо са равнозначни на \"бюрократичен палеж\". Още по-силни думи може да се кажат за начина, по който той ръководи външната политика, добавя \"Файненшъл таймс\" и посочва само последния пример - решението да бъдат признати израелските селища на окупираните палестински територии, което е скъсване с един от десетилетните принципи на външната политика на САЩ. Освен това, след като бе отблъснат от Тръмп, украинският президент Зеленски сега подготвя сближаване с руския си колега Владимир Путин в опит за разреши проблемите на своята страна. Какъв друг избор има Киев, след като той може ефикасно да противостои на Москва само с американска подкрепа, на която обаче не може да разчита, пита риторично британският ежедневник. Въпросът за политическата съдба на Помпейо в светлината на развитието на разследването за импийчмънт срещу неговия бос поставя и американският вестник \"Вашингтон пост\". Именно държавният секретар е в центъра на вниманието след вчерашните показания в Конгреса, отбелязва изданието. Той се оказа по-тясно свързан чрез имейли и поверителни разговори с опитите да се окаже натиск върху Украйна да разследва политическите съперници на Тръмп, отколкото се знаеше досега. Тези разкрития предизвикаха призиви самият Помпейо да застане на свидетелския стол в Конгреса и да обясни своите действия в политиката спрямо Украйна. Досега той отказваше това и се измъкваше с аргумента, че тези действия са били \"напълно адекватни\". \"Вашингтон пост\" също подчертава твърдението на Сандланд, че те (имайки предвид Помпейо, Болтън и тогавашния съветник по националната сигурност Мик Мълвейни) са знаели за опитите да се изнудва Украйна. Вестникът пише, че Помпейо обмисля дали да се кандидатира за сенатор от щата Канзас, опитвайки се да спаси политическото си бъдеще. Той се мъчи да поддържа статута си на най-предпочитан външнополитически съветник на президента, но според мнозина в Държавния департамент прави това на неприемлива цена - не защитава своите колеги дипломати, притискани от Тръмп заради показанията си в разследването за импийчмънт. \"Отказът на държавния секретар Помпейо през последните седмици да защити кариерни дипломати изглежда още по-грозен сега, когато разбираме, че е знаел за натиска от Белия дом да се иска (безпринципна) политическа сделка (с Украйна)\", казва бившият посланик на САЩ в Киев Стивън Пайфър, цитиран от \"Вашингтон пост\".", "date": "2019.11.21", "title": "Помпейо е най-потърпевш от последните показания в разследването за импийчмънт на Тръмп"}
{"url": "https://www.24chasa.bg/novini/article/7894071", "text": "Към момента нарушено водоснабдяване има в 17 области на страната, 40 общини, 12 града, 160 села. Общият брой на засегнатото население понастоящем от водния режим е 315 хиляди души, съобщи заместник-министърът на регионалното развитие и благоустройството Николай Нанков в Народното събрание, предава БТА. Сред по-големите градове, засегнати от водния режим, той посочи Ловеч, Тетевен, Плевен, Перник, Добрич, Котел и Омуртаг. \"Пред нас стоят две предизвикателства. Първото е в максимална степен да усвояване европейските фондове и да намираме по-социално щадящи механизми ефективно да разходваме публичен ресурс в рехабилитация на ВиК мрежата, която в повечето случай е изграждана преди 50-60 години\", посочи заместник-министър Нанков. \"Без изграждане на нови язовири и рехабилитация на съществуващите язовирни стени, България, за съжаление, в дългосрочен план е изправена пред сериозна криза, свързана с нормалното осигуряване на питейно водоснабдяване за голяма част от населението\", добави той.", "date": "2019.11.21", "title": "Нанков: 315 хил. души са засегнатите от водния режим в страната"}
{"url": "https://www.24chasa.bg/novini/article/7894096", "text": "Максимално е ограничено ползването на водите от язовир \"Студена\" за други цели. Това увери министърът на околната среда и водите Нено Димов, който даде информация за действията на МОСВ по отношение на водната криза в Перник. Той информира, че за периода 2018 - 2019 г. ВЕЦ \"Студена\" не е работил на енергиен режим. Ежемесечно в графика за използване на водите от язовирите, язовир \"Студена\" е единственият, за който се поставя условие за осигуряване на минимален допустим оток в реката след язовира и то само след осигуряване на вода за питейно-битово водоснабдяване, отбеляза министър Димов, цитиран от БТА. Той посочи, че заявката на ВиК Перник за месец ноември е удовлетворена с количества, одобрени в годишния график за много суха по влажност година. Министър Димов каза, че през август 2019 г. между МОСВ и ВиК Перник е бил подписан договор за изграждане на водна инфраструктура. Проектът се финансира по ОП \"Околна среда\" 2014-2020 г. С него ще бъдат увеличени събираният и третираният товар за замърсяването на отпадъчните води, ще се намалят загубите на водата във водоснабдителната мрежа и ще бъде подобрено водоснабдяването на гражданите. Той информира, че по предварителни проучвания с реализацията на проекта за Перник и Радомир загубата на вода ще намалее с 2,8 куб. м. По думите на Димов ще се осигури непрекъснато водоподаване и ще се рехабилитират около 24 километра водоснабдителна мрежа, ще бъде изградена и нова 3 км инфраструктура. Реализираните дейности ще подобрят екологичното състояние на река Струма. Стойността на инвестицията е 105 млн. лв. През 2019 г. в заявките на ВиК - Перник за промишлено водоснабдяване за \"Стомана Индъстри\" и Топлофикация \"Перник\" от язовир \"Студена\" са за количества отговарящи за средна по влажност година, но след проверки на Басейнова дирекция е установено, че дружествата са ползвали по-малки количества, отговарящи на суха година, обясни министър Димов. По думите му с изменения на месечния график е преустановено подаването на вода за промишлено водоснабдяване, за което двете дружества са уведомени да използват алтернативни източници от река Струма, за които имат комплексни разрешителни от 2010 г.", "date": "2019.11.21", "title": "Нено Димов: Максимално е ограничено ползването на водите от язовир \"Студена\" за други цели"}
{"url": "https://www.24chasa.bg/novini/article/7894131", "text": "Министър-председателят Бойко Борисов пристигна за срещата си с премиера на Хърватия Андрей Пленкович в Министерския съвет в Загреб. Преди разговора с хърватския си колега, българският премиер остави послание в „Златната книга“ в институцията с пожелание – „За успеха на България и Хърватия“. Започна срещата на двамата премиери, чийто фокус са консултациите по приоритетите на предстоящото Хърватско председателство на Съвета на ЕС през първата половина на 2020 г. с акцент върху политиката за европейската интеграция на Западните Балкани. Темата бе поставена високо в дневния ред на Европа от България по време на първото й председателство на Съвета на ЕС през 2018 г. \"Европейската интеграция на Западните Балкани ще продължи да бъде сред основните външнополитически приоритети на България, тъй като тя е инструмент за постигане на стабилност, мир и просперитет в региона. На среща с премиера Пленкович високо оцених заявения ангажимент от страна на предстоящото Хърватско председателство на Съвета на ЕС за приемственост по темата от нашето председателство. С Пленкович обсъдихме и задълбочаването на търговското и икономическото сътрудничество между двете държави, както и потенциала за насърчаване на инвестиции\", написа Борисов в профила си във фейсбук. ?„Европейската интеграция на Западните Балкани ще продължи да бъде сред основните външнополитически приоритети на България, тъй като тя е инструмент за постигане на стабилност, мир и просперитет в региона. Оценяваме силно заявения ангажимент от страна на предстоящото Хърватско председателство за приемственост по темата от нашето председателство“. Това заяви министър-председателят Бойко Борисов в Загреб по време на срещата си с премиера на Хърватия Андрей Пленкович. Двамата разговаряха в рамките на работното посещение на българския премиер в Хърватия. Във фокуса на срещата бяха консултациите по приоритетите на предстоящото Хърватско председателство на Съвета на ЕС през първата половина на 2020 г., което ще продължи да работи за европейския път на шестте държави от региона. Темата бе поставена високо в дневния ред на ЕС от Българското председателство и бе продължена от австрийското, румънското и сегашното финландско председателство. Бъдещето на Западните Балкани е в ЕС, категорични бяха премиерите Борисов и Пленкович. „Не е възможно да постигнем социално и икономическо сближаване в Европа, ако не подобрим транспортната, енергийната и цифровата инфраструктура в региона и целия ЕС“, отбеляза премиерът Борисов пред Пленкович. Българският министър-председател приветства приемствеността между нашето и предстоящото Хърватско председателство по ключови теми от европейския дневен ред, както и по този толкова важен въпрос – инфраструктурната свързаност. „От особено значение е да се справим с изтичането на мозъци от нашия регион. По тази причина високо оценявам инициативите за младите хора и за създаването на по-добри условия за работа и обучение в техните страни“, посочи премиерът Бойко Борисов. Той заяви подкрепата на страната ни за приоритетните теми на Хърватското председателство като преговорите за новия бюджет на ЕС, задълбочаването на Единния пазар и цифровизацията, инвестирането в образованието и иновациите, които са в основата на нашата конкурентоспособност в глобализирания свят. Двамата министър-председатели обсъдиха задълбочаването на търговското и икономическото сътрудничество между България и Хърватия, както и потенциала за насърчаване на инвестициите и привличането на взаимни инвеститори. Перспективни области за партньорство между българските и хърватските компании са инфраструктурните проекти, туризма, хранителната промишленост, информационните и телекомуникационните технологии, енергетиката. „Споделяме общи интереси по отношение на регионалните инфраструктурни проекти. Затова смятаме, че изграждането на транспортния Коридор № 8 ще бъде от полза за целия регион, включително и за Хърватия, тъй като ще предостави алтернативен маршрут до Черно море – и по-нататък към Каспийския регион и Централна Азия“, каза още премиерът Борисов. Българският министър-председател подчерта, че двете държави съвместно трябва да подкрепят европейската политика за укрепване на енергийната инфраструктура и развитието на проекти, имащи за цел диверсификация на маршрутите и източниците на природен газ. „Разглеждаме като еднакво важни проектите за интерконекторна връзка Гърция-България и терминала за втечнен природен газ на хърватския остров Кърк“, очерта премиерът Борисов. В същия контекст проектът за изграждане на газов хъб на територията на България има за цел да създаде необходимата инфраструктура, свързваща газовите пазари на ЕС със страните от Енергийната общност (Сърбия, Република Северна Македония, Босна и Херцеговина). В рамките на разговора Борисов и Пленкович дадоха висока оценка също на възходящата тенденция в двустранното културно и образователно сътрудничество.", "date": "2019.11.21", "title": "Борисов остави послание в Златната книга на Загреб - \"За успеха на България и Хърватия\""}
{"url": "https://www.24chasa.bg/novini/article/7893187", "text": "Над 300 фирми се включиха в 8-мите поредни награди на Fibank „Най-добра българска фирма\". Те са с български капитал и мениджмънт и представят български бранд. Предложих догодина да направим конкурс и за стартъпи и да се превърнат в местни гиганти с подкрепата на Fibank, каза финансистът Емил Хърсев при откриването на конкурса. В категория „Микро и малка фирма“ спечели „Ботрон софтуер солюшънс“, специализирани в разработка на сървъри с голям обем от данни, разработва и методология за нула процента загуба на данни. Наградата връчи издателят на сп. „Форбс\" Йордан Матеев. „Хората смятат, че Форбс пише за големи фирми, но любимата ни тема са малките компании. Обичаме още повече да пишем истории за малките фирми, които са станали големи. Моето пожелание е на всички фирми от тази категория следващата година да са в „Средни и големи компании\". В категория „Средни и големи фирми\" победител е „Антибиотик-Разград\", които произвеждат фармацевтични продукти за хуманно и ветеринарно лечение. Наградата връчи изпълнителният директор на Fibank Чавдар Златев. „ Винаги сме изключително щастливи, когато ставаме свидетели на компании, които са постигнали успех. През последните години ние сме финансирали много техни проекти и пред очите ни те са се развивали. Наградата на публиката беше връчена от издателя на в.“ 24 часа\" Венелина Гочева. Получи я „Димитър Маджаров\", производител на колбаси и млечни продукти. „Когато даваш името си за продуктите, които произвеждаш, това е отговорност, че заставаш с това име зад качеството на тези продукти. Преди няколко години аз не познавах този човек, на 6-и септември отидох в Пловдив, за да се запозная с него. Във фабриката бяхме само аз и той и говорихме за това, което той е направил“, разказа Гочева. По думите й публиката много точно е оценила качеството на това, което предлагат, въпреки че дълго време рекламата на компанията е била само от уста на уста. Аз много се радвам, че той е тук със своята дъщеря, много е важно второто поколение, защото това означава една устойчивост на продукцията, допълни тя. „Благодаря на потребителите, за мен е голяма гордост и съм много развълнуван да получа тази награда\", каза Маджаров. Специалната награда „Най-успешна българка в бизнеса\" получи Татяна Бояджиева, управител на „Гардения 2006“. Фирмата проектира и поддържа паркови и дворни пространства. „Fibank е първата банка, която дава крила на бизнеса да расте“, каза Бояджиева и благодари за наградата. Тя беше връчена от Ваня Манова, мениджър на България и Северна Македония на Мастеркард. Бояджиева получи и допълнителна награда – едноседмично делово пътуване до Южна Африка от Одри Мотупи, която е инициатор на наградата.", "date": "2019.11.21", "title": "За 8-а година Fibank връчи наградите \"Най-добра българска фирма\""}
{"url": "https://www.24chasa.bg/novini/article/7894135", "text": "В хърватската армия избухна скандал, след като започна разследване срещу трима хърватски пилоти от военновъздушните сили в базата Земуник. Разследването се провежда от гражданска и военна полиция, съобщи МИА. Пилотите превозвали с военен хеликоптер контрабандист на оръжие. При обиск в домовете им полицията е открила голямо количество боеприпаси, съобщава  . Командващият военновъздушните сили бригаден генерал Мато Микич заяви, че това е изолиран случай и подобно нещо не се е случвало досега в историята на военната авиация на Хърватия. Той подчерта, че ще бъдат предприети всички необходими мерки за предотвратяване на подобни случаи.", "date": "2019.11.21", "title": "Разследват хърватски пилоти оръжеен контрабандист с военен хеликоптер"}
{"url": "https://www.24chasa.bg/novini/article/7894152", "text": "Човешкият мозък има свойството да се препрограмира, ако една от половините му бъде премахната оперативно, твърдят учени, цитирани от „Индипендънт“ и  За да установят как това се случва, в експеримента са участвали шестима възрастни, които са били подложени на хемисферектомия в ранна детска възраст – операция, която премахва едната част от мозъка с цел да се намалят епилептични пристъпи. Освен тях участие са взели и шестима контролни участника – хора с цели мозъци. Участниците били изследвани с помощта на ядрено магнитен резонанс, с който са наблюдавани мозъчните им процеси. Учените наблюдавали части от мозъка, които отговарят за зрението, движението, емоциите и когнитивното мислене на хората. Данните били сравнени и с тези на 1500 „типични мозъка“. Лекарите установили, че тези хора, чийто мозъци са оперирани в ранна детска възраст, извършват абсолютно същите процеси, но на по-малка площ. Според медиците мозъкът сам компенсира липсата на едната си половина, формирайки много по-силни и здрави връзки, като по този начин работи със същите обороти като на цял мозък. Не само това – учените твърдят, че дори мозъчни процеси като говор, който изисква и двете полукълба, остават напълно незасегнати от липсата. „Почти можеш да забравиш за състоянието на тези хора, когато ги видиш за първи път. Когато седна пред компютъра и видя изображенията на половин мозък, направени със скенера, все още се изненадвам“, казва авторът на изследването Дорит Клиеман. Въпреки откритието, учените алармират, че хора с едно мозъчно полукълбо са много по-податливи на травми на главата. Един лек удар или падане от колело, например, може да бъде фатален.", "date": "2019.11.21", "title": "Човешкият мозък се препрограмира като цял, ако едната му половина се премахне"}
{"url": "https://www.24chasa.bg/novini/article/7894197", "text": "\"С Андрей сме добри приятели от много години. На Хърватия й предстои председателство.Темата Западни Балкани отново ще е на дневен ред. В България сме домакини на Берлинския процес догодина, където, знаете, идват лидерите на Западните Балкани, канцлерите на Германия и Австрия. Освен това сме домакини на процеса „Акаба“. Заедно в краля на Йордания ще организираме две събития. Те са посветени на контратероризма и контрарадикализма. И двете събития ще са в България. С Андрей Пленкович има да направим доста неща заедно. Най-важното е да се координираме в момента\". Това заяви министър-председателят Бойко Борисов след срещата си с хърватския премиер в Загреб. \"Вчера проведох срещи с нашите т.н. сестрински партии. Не случайно Мицковски заяви, че ЕС и НАТО са приоритет за ВМРО и аз настоявах това да бъде декларирано. За да може една страна уверена да върви към ЕС и НАТО, всички партии трябва да са го декларирали и приели\", добави той. \"Антибългарската реторика не само трябва да бъде забранена, но и да са убедени, че не е правилна. Ние не сме били окупатор на никого. Прочитът на историята е такъв, какъвто историците са го казали и какъвто ние от векове сме го възприели. Ако искат да вървят напред, ясни са ценностите. Те са го чули от мен, повторил съм го в тяхно присъствие и съм ги накарал да го декларират. Големи български градове се казват Гоце Делчев, така че компромиси по тези теми няма\", обясни премиерът относно историческите факти, които стават обект на спор със Северна Македония. „Естер де Ланге е един от приятелите на България. Тя си направи труда да прелети над границата, да разгледа системите ни за контрол. Каза, че е изключително впечатлена. Тя го заяви на глас, пред всички. Считам, че това е важно. Ние сме държава, която се справя с контрабандата, с мигрантите”, добави Борисов. „И кандидатът за ректор на Софийски университет беше един, но не видях протести”, заяви още той. \"На ЕНП й трябва такъв лидер като Туск, за да ни води като едно семейство на следващите избори. Мария Габриел заема едно много високо място и ако гласуват за нея за зам.-председател, би било голямо признание за България. Смятам, че и с избора на Кристалина Георгиева затворихме устите на много хора. Всички лъжи рано или късно биват опровергавани. Урсула фон дер представи Мария Габриел с такъв аплон, с такава радост, че работи с нея и то по такива теми. Видяхте радостта на всички канцлери, комисари\", заключи премиерът.", "date": "2019.11.21", "title": "Борисов в Загреб: С избора на Кристалина Георгиева затворихме устите на много хора (Видео)"}
{"url": "https://www.24chasa.bg/novini/article/7894193", "text": "Не ви е виновно слънцето, нито водата, нито ВиК дружествата, а безхаберното управление през последните 10 години и безсилието на същото това управление да реши проблема, обяви от трибуната на НС лидерът на левицата Корнелия Нинова, предаде БТА. По искане на БСП депутатите изслушаха министъра на околната среда Нено Димов и зам.-министъра на регионалното развитие Николай Нанков за водната криза в Перник и страната. Председателят на БСП обвини представителите на изпълнителната власт, че не поемат отговорност за политиката на правителството на национално ниво във водния сектор, а една-две оставки сега не решават проблема. \"Помните ли, когато язовири заливаха Варна, Ямбол, тогава министърът каза \"свиквайте, климатични промени\", сега обратно - няма вода - \"свиквайте\", ще носите легени, защото има климатични проблеми, засушаване\", обобщи ситуацията Нинова. Тя попита чия е отговорността за това, че 75 на сто от водата се губи. Отговорът й - на правителствата на ГЕРБ от последните 10 години. Къде са парите от оперативните програми - по ваша статистика за 10 години сте подменили 0,10 на сто от водопреносната мрежа, продължи лидерът на социалистите. И отбеляза, че проблемът в Перник е поне от две-три години, а управляващите тепърва проучват алтернативни източници. Шокирани сме, че зам.-министър призна, че е разбрал от медиите, че освен в Перник, и в други градове има воден режим, това казва всичко и потвърждава тезата ни за безхаберие, коментира Корнелия Нинова. Областният управител на Перник през третата година от управлението си е разбрала, че има правомощия и задължения за водата - какви хора назначавате, знаят ли какво правят, продължи лидерът на левицата. Кметът на Перник чий беше, какъв е на Шумен, на Ловеч - преди и сега, хайде поне в тази огромна национална криза да не подхождате така, когато хиляди граждани са на воден режим, поиска Нинова.", "date": "2019.11.21", "title": "Нинова: Безхаберното управление е причина за водната криза в страната"}
{"url": "https://www.24chasa.bg/novini/article/7894236", "text": "Вещи, принадлежали на германския диктатор Адолф Хитлер, фигурираха сред нацистките предмети, продадени на предизвикал спорове търг в Грасбрун близо до Мюнхен, предаде ДПА, цитирана от БТА.  Шапката цилиндър на Адолф Хитлер, кутия за пури, принадлежала на неговата дясна ръка Херман Гьоринг и коктейлна рокля на Ева Браун фигурираха сред 800-те лота, изложени от аукционната къща \"Херман Хисторика\". Луксозно издание с обковани със сребро корици на книгата на Хитлер \"Моята борба\" намери купувач за 130 хиляди евро, двойно повече от първоначалната оценка. Тоалетът на Ева Браун смени притежателя си срещу 4 600 евро. Наддаванията ще продължат до 10 часа местно време. Търгът предизвика гневната реакция на Европейската еврейска асоциация. Според нея е неморално да се правят пари от вещи, оцапани с невинна кръв. Собственикът на аукционната къща \"Херман Хисторика\" Бернхард Пахер от своя страна възрази, че за изложените лотове наддават предимно музеи, обществени колекции и частни колекционери с научен интерес към тази епоха. Тръжната къща \"Херман Хисторика\" и преди е получавала критики за свои аукциони. През 2016 година тя намери купувач за униформа на Хитлер за 275 хиляди евро.", "date": "2019.11.21", "title": "Притежания на Хитлер и нацистки предмети бяха продадени на търг, предизвикал спорове"}
{"url": "https://www.24chasa.bg/novini/article/7894277", "text": "Бъдещата председателка на Европейската комисия Урсула фон дер Лайен отправи послание в Загреб към страните от Западните Балкани, които наскоро бяха блокирани от Франция на своя европейски път, че стои зад тях, предаде Танюг. Споделяме един и същ континент, история, култура и сме в едно и също политическо семейство. Уверявам ви, че стоим зад вас независимо от всички процеси. Стоим зад вас и искаме да бъдете по-близо до нас, заяви Урсула фон дер Лайен, цитирана от Хина, предава БТА. Тя отправи послание, че националистите и популистите няма да унищожат европейския начин на живот, както се нарича и един от ресорите в нейната комисия. Няма съмнение какво е европейски начин на живот. Никога няма да допуснем националисти и популисти, които искат да предизвикат разделения и да унищожат ЕС, да ни отнемат нашия европейски начин на живот, заяви Урсула фон дер Лайен на конгреса на Европейската народна партия. Нашият съюз се основава на зачитането на човешкото достойнство, свобода, демокрация и равноправие. Винаги ще защитаваме своя начин на живот, добави германският политик. Европейският парламент би трябвало да потвърди новата комисия идната седмица и се очаква тя да встъпи в длъжност на 1 декември.", "date": "2019.11.21", "title": "Урсула фон дер Лайен: Националистите и популистите\nняма да унищожат европейския начин на живот"}
{"url": "https://www.24chasa.bg/novini/article/7894283", "text": "Шофьор на 81 години блъсна жена на пешеходна пътека в Добрич, съобщиха за инцидента от ОД на МВР. Възрастният мъж е управлявал лек автомобил \"Деу\", когато на улица \"Батовска\" ударил пресичащата пътното платно пешеходка. Жената /48 г./ е пострадала при злополуката и е настанена в болницата в Добрич със счупен крак. Няма опасност за живота й, казаха от полицията. Инцидентът се разследва в досъдебно производство.", "date": "2019.11.21", "title": "Шофьор на 81 години блъсна жена на пешеходна пътека в Добрич"}
{"url": "https://www.24chasa.bg/novini/article/7894290", "text": "БДЖ организира кампания за популяризиране на еднодневните разходки сред природните забележителности на България, като обявява конкурс за пътепис на тема \"Разходка с влак\". Това съобщиха от компанията. Най-добрите пътеписи, които впечатлят читателите дотолкова, че да нямат търпение да се втурнат в описания от автора маршрут, ще бъдат публикувани в специална рубрика на официалната страница на БДЖ, както и във фейсбук, посочват в съобщението. Отличените участници ще получат по два билета за предстоящо, организирано от БДЖ атракционно пътуване с парен локомотив, или два билета за пътуване с влак на територията на страната по произволно избран маршрут до края на 2020 година. Текстът трябва да бъде написан от придобити лични впечатления, да бъде придружен с авторски снимков материал от пътуването с влака и посетените обекти. В пътеписа е желателно да бъдат посочени конкретните влакове, с които авторът е пътувал - маршрут от/до и часовете на тръгване и пристигане. Текстът трябва да бъде свързан с разходка в рамките на един или два дни. Пътеписът трябва да бъде между две и пет страници. Желаещите да участват в конкурса могат да изпращат своите пътеписи на електронната поща на БДЖ - bdz@bdz.bg, до 1 март 2020 година.", "date": "2019.11.21", "title": "БДЖ с конкурс за пътепис \"Разходка с влак\""}
{"url": "https://www.24chasa.bg/novini/article/7894278", "text": "Градовете в югозападната част на китайската провинция Съчуан посрещнаха първия сняг. Белият пейзаж привлече много туристи от близко и далеч. „Ранните зимни пейзажи тук са много специални. Не сме виждали подобно нещо\", споделя турист от Тайван, цитиран от  Планината Ъмей, която е един от обектите в списъка на световното културно наследство на ЮНЕСКО, също посрещна първия сняг в неделя. „Толкова съм щастлив да видя първия сняг на върха на планината. Дори не искам да се прибирам у дома\", споделя турист от източната китайска провинция Фудзиен. Служителите в планината Ъмей вече разчистват снега, за да гарантират безопасността на туристите.", "date": "2019.11.21", "title": "Първият сняг в Съчуан привлече туристите"}
{"url": "https://www.24chasa.bg/novini/article/7894416", "text": "Наркооранжерия бе разкрита в къща във варненското село Осеново. Задържан е 36-годишен варненец, който отглеждал марихуана в специално оборудвана за целта стая. С.Г. е арестуван при специализирана полицейска операция против наркоразпространението в града. При последвалото претърсване в помещения, използвани от мъжа, е открито голямо количество марихуана. В къща, разположена в с. Осеново, мъжът оборудвал стая за отглеждане на растения от рода на конопа. Иззети са препарати и торове, спомагащи за осъществяването на тази дейност. Общото количество задържан наркотик е 2 531 гр. С. Г. е задържан за срок до 24 часа. По случая е образувано досъдебно производство. Работата по документиране и доказване на извършените престъпления продължава под надзора на прокурор в Окръжна прокуратура Варна. Повдигнато е обвинение.", "date": "2019.11.21", "title": "Разкриха наркооранжерия край Варна"}
{"url": "https://www.24chasa.bg/novini/article/7894446", "text": "Вицепремиерът Томислав Дончев заяви по време на форум, че \"отглеждането\" на добри предприемачи е по-важно от \"отглеждането\" на добри квалифицирани специалисти. Той заяви това при откриването на конференция на тема \"Предприемачеството - двигател на социално-икономическото развитие\", организирана от Съюза за стопанска инициатива /ССИ/. Според Дончев правилният разговор не предполага въпроси от типа кой ще ни даде пари, кой ще ни даде идеи, защото, по думите му, парите следват добрите идеи. Дончев акцентира пред деловите среди върху необходимостта от производството на повече и по-скъпи неща, дори и уникални, които ние сме измислили, където добавената стойност е най-висока. Според Дончев има още много да се работи за преодоляването на проблема, свързан с обществени възприятия на предприемача като частник, печалбар, фирмаджия, както и за промяната на обществените представи от средата на 90-те години на миналия век, че пътят към успеха минава само през \"далавера и късмет\". Напротив, предполага талант, труд, смелост и потенциал да рискуваш, изтъкна вицепремиерът. Според Дончев за откриването навреме на потенциалния предприемач важна роля играят и образователната система, и бизнесът. Обучителите би трябвало да имат предприемачески опит, а деловите среди - да предоставят свои специалисти по време на образователния процес в средните и висшите училища. Зам.-министърът на труда и социалната политика Султанка Петрова изтъкна важната роля на предприемачите във връзка с корпоративната социална отговорност и напомни, че има приета стратегия по темата \"Хоризонт-2023\". По повод на отбелязването на 30-та годишнина от основаването на Съюза за стопанска инициатива бяха връчени почетни награди на официалните гости и заслужили членове на работодателската организация.", "date": "2019.11.21", "title": "Дончев: \"Отглеждането\" на добри предприемачи е по-важно от \"отглеждането\" на добри квалифицирани специалисти"}
{"url": "https://www.24chasa.bg/novini/article/7894447", "text": "Президентът да предлага и назначава шефа на Антикорупционната комисия, предлага отново БСП със законови промени. Целият модел е сгрешен още при създаването на комисията, обясни соцлидерката Корнелия Нинова в кулоарите на Народното събрание и даде да се разбере, че червените няма да внасят своя кандидатура. През 2017 г. алтернативният закон на БСП бил отхвърлен. Сега го внасят отново, а през това време нямало осъден политик за корупция. Самият председател на комисията се оказа замесен в скандал. Не може депутатите да излъчват човека, който след това да ги разследва и да се очаква това да бъде обективно, коментира Нинова. Сега ни предлагат повече от същото, допълни тя. БСП няма да издига своя кандидатура за комисията, като алтернатива на другите два кандидати - Сотир Цацаров и Симеон Найденов от \"Воля\". По думите на Нинова това би било лицемерие. От БСП все още не са решили как ще гласуват в пленарна зала, но Нинова уточни, че тя лично ще гласува против.", "date": "2019.11.21", "title": "БСП пак поиска президентът да назначава шефа на Антикорупционната комисия"}
{"url": "https://www.24chasa.bg/novini/article/7894506", "text": "Асоциацията на организациите на българските работодатели /АОБР/ категорично не приема продължаване на вмененото, според тях, задължение работодателите да плащат първите три дни болнични и заявяват, че ще участват в заседание на НСТС само ако и когато в дневния ред бъде включено предложение за решаване на този въпрос. Това е записано в писмо на Асоциацията до премиера Бойко Борисов, получено днес в БТА. С тревога отбелязваме, че въпреки нашите усилия да се направи реформа, правителството планира да се запази статуквото. Години наред неглижирането на проблема с фалшивите болнични доведе до източването на огромен ресурс и от осигурителните фондове, и от работодателите, се изтъква в писмото. Работодателите настояват за въвеждане на ефективни санкции и контролни мерки вкл. от страна на НЗОК, Агенция Медицински одити Министерство на здравеопазването по издаването на т. нар. болнични листа, както и регламентиране на правомощия на службите по трудови медицина за допълнително потвърждаване (заверка) на издадените болнични листа за определен списък от заболявания, по искане на работодателя. В писмото си до премиера от Асоциацията напомнят, че задължението на работодателите да изплащат първите три дни болнични е било въведено като временна антикризисна мярка за една година през 2010 г., а действа вече девет години и се изтъква, че по този начин те биват облагани тройно - чрез осигуровките, които внасят за своите работници, дължимите обезщетения за първите три дни от временната нетрудоспособност и изплащането на допълнителни възнаграждения за заместващи работници. Според Асоциацията въвеждането на компенсация с неработен ден при съвпадение на официалните национални празници с дните за междуседмична почивка оказва допълнителен натиск за увеличаване на злоупотребите с болничните листа. В писмото си работодателите отбелязват, че при представянето на проекта на Закон за бюджет на ДОО за 2020 г. са възразили срещу забавянето на необходимите реформи в пенсионно осигурителната система, сред които инициирането на незабавни промени в медицинската експертиза на работоспособността и уврежданията, интеграция на регистрите и данните за осигурените, сключените трудови договори, на наети по служебни правоотношения и електронния здравен профил /лично здравно досие/ на българите, въвеждане на адекватна оценка на риска вкл. по общини, населени места, икономически дейности, заемани длъжности, възрастови групи, издатели - лекуващи лекари и болнични заведения, обвързване придобиването на права на краткосрочни обезщетения и пенсии (осигурителен стаж) само срещу изплатени осигурителни вноски. От Асоциацията отбелязват, че отново нарастват осигурителните измами чрез начисляване на осигурителни вноски на фиктивно наети хора и последващо неправомерно изтегляне на обезщетения от ДОО и придобиване на фиктивен осигурителен стаж, пенсионни права. Според работодателите трябва да се внесат промени в приходната основа, инвестиционната политика и да има отказ от използване на средства предназначени за т. нар. Сребърен фонд за финансиране на текущи дефицити в публичния сектор. Липсата на напредък и своевременни действия по прилагане на тези мерки, налагат незабавно да бъде представена изчерпателна агрегирана информация за издадените болнични листа и изплатени обезщетения в държавната администрация и реалната икономика, по общини, населени места, икономически дейности, заемани длъжности, възрастови групи, и издатели - лекуващи лекари и болнични заведения, се изтъква в писмото на Асоциацията.", "date": "2019.11.21", "title": "Бизнесът предлага заверка на болничните за определен списък от заболявания"}
{"url": "https://www.24chasa.bg/novini/article/7894494", "text": ", поел случая на 3-годишния Александър, който миналата седмица почина след обикаляне в 3 болници. Случаят предизвика широк обществен отзвук и стигна до премиера Бойко Борисов. Директорите и на трите болници, в които родителите на детето са търсили помощ – Педиатрията, болница „Лозенец” и „Пирогов”, са отстранени от постовете си до приключване на разследването. Отстранена е и лекарката, прегледала детето в Педиатрията. Проверката показва, че 3-годишният Александър е починал от двустранна хеморагична пневмония. „Имало е предложение детето да се хоспитализира в други болници в съседство, защото детето не е било оценено като тежко. Самата майка е настоявала да бъде прието тук. Детето е прието, направени са му изследвания”, заяви д-р Димитър Калайков, зам.-директор на педиатричната болница, пред  . Той потвърди, че има случаи на върнати деца, но това се случвало обикновено през зимния период, когато има повече заболели. „Нашата болница има само 87 легла, запълват се много бързо. Не е много често, но се случва да ги препращаме към други лечебни заведения”, заяви д-р Калайков. Проф. Радка Тинчева категорично отрече деца да са преглеждани или настанявани за лечение във фоайето и коридорите на болницата. „Не съм виждала да се преглежда дете в коридора, нито да се настанява в коридора”, заяви проф. Тинчева. „Много опасен е този феномен, в който в един ден се обезглавяват 3 болници. Много опасен е фактът да се вменява вина на човек, която не е доказана”, заяви д-р Даниел Илиев.", "date": "2019.11.21", "title": "Д-р Калайков: Майката на Александър е настоявала да бъде приет в Педиатрията"}
{"url": "https://www.24chasa.bg/novini/article/7894755", "text": "Най-престижният университет за обучение по архитектура и инженерни науки в Италия –  , кани кандидатите за магистърски програми на своята презентация в София, която ще се проведе на  Регистрирайте се безплатно  ! Със своите 40 000 студенти   е най-голямото учебно заведение за инженери, архитекти и индустриални дизайнери в Италия. Университетът предлага специално разработени за чуждестранните студенти   в следните области:  Politecnico di Milano попада в   За пета поредна година той е обявен за  , според QS World University Rankings 2020. Учебното заведение са завършили световноизвестният моден дизайнер  , изобретателят на хеликоптера   и основателят на популярната италианска компания за автомобилни гуми  . Таксите за обучение в Италия се определят на база семейни доходи. Редовните такси в Politecnico di Milano варират от   до  , като  Заповядайте на   за да се срещнете лично с представител на елитната школа! Регистрация за събитието можете да направите  .", "date": "2019.11.21", "title": "Презентация на Politecnico di Milano в София"}
{"url": "https://www.24chasa.bg/novini/article/7894434", "text": "Лична асистентка е била тормозена сексуално и молена да организира оргии от дипломати в посолството на Катар в Лондон. 58-годишната Дийн Кингсън е била изведена до ръба на самоубийството заради \"злобна и отмъстителна\" кампания срещу нея на основата на сексуална и религиозна дискриминация. Жената, получила обезщетение от 390 000 паунда, е била нарочена от висши чиновници в посолството, защото не била мюсюлманка. Считали, че е длъжна или склонна да участва в сексуални действия със служители от мъжки пол, предава \"Дейли мейл\". Посланикът Фахед Ал-Мушайри бе толкова безрасъден, че вкарва Кингстън в леглото си и редовно я кара да дъвче кхат - арабско растение и стимулатор, с надеждата, че тя ще се възбуди. Той постоянно прави стъпки по отношение на секса спрямо нея, като й внушава унизителни неща.  Когато жената отказва исканията му, Ал-Мушайри насочва вниманието си към 19-годишната дъщеря на Дийн Кингсън. Той предлага дори да се ожени за тийнейджърката, за да могат да правят секс, без да нарушават строгия ислямски закон. Съдът е уведомен и за друг дипломат Али Ал Харри, който също оказвал сексуален натиск върху секретарката, като я карал да му организира оргии и да отиде на почивка с него в Куба. Дийн Кингсън, която е британка, работи в катарското посолство от 2006 г. до 2014 г. и печели около 30 000 паунда годишно. Тя свободно говори арабски език. Прекарва годините там, отказвайки аванси на дипломатите и многократно заплашвана, че ще бъде уволнена, преди това да стане факт през юни 2014 г. \"Госпожа Кингсън е изпитвала страх, унижение и срам през цялата си осемгодишна служба и редовно е плачела, както по време на работния ден, така и след него. Като самотна майка на две деца тя е била неспособна да напусне работата си, но тормозът я е разболял психически. Кингсън преминава през безсънни нощи, загуба на апетит и в крайна сметка е диагностицирана с клинична депресия, което я докарва до ръба на самоубийство\", казва съдия Браун. \"Катарското правителство нямаше представител в съда и не участва в съдебния процес\", каза още тя.", "date": "2019.11.21", "title": "Дипломати налагали сексуален тормоз над секретарка в катарското посолство в Лондон, защото не е мюсюлманка"}
{"url": "https://www.24chasa.bg/novini/article/7894871", "text": "Отравяне от силни промишлени отрови, поставени срещу гризачи в стената е водещата версия, по която се работи по случая с починалото 9-годишния Стефан в добричкото село Кардам. Две от сестрите му пък бяха в болница със симптоми на тежко натравяне. Това стана ясно от изказване на главния прокурор Сотир Цацаров в кулоарите на парламента. Ако трябва да обясня причината, тя е резултат на 3 готови експертизи - съдебно-химическа, токсикологична и съдебво-медицинска. Няма да правя каквито и да е изводи относно евентуална наказателна отговорност, тъй като това е решение, което в близките дни ще вземат колегите от съответната прокуратура, обясни Цацаров. Но допълни, че всички станаха свидетели на едни меко казано недобри битови условия. Причината е свързана и с тези недобри битови условия, каза главният прокурор. И обясни, че при извършените детайлни огледи на помещенията са иззети от отвори в стената химически препарати с изключително силно действие, които се използват с промишлени цели за борба с вредители. Основната версия, по която се работи е, че тези препарати в конкретния случай са били използвани за евентуалното унищожаване на гризачи в самото помещение. Те са били поставени в отвори, които са били зазидани с кал в стената и според една от водещите хипотези на експертите става дума за много силно действащи промишлени отрови в изключителна близост до леглото на детето и за настъпило в резултат на това силно отравяне и то дори от самото вдишване и непосредствената близост на отровните примамки, каза Цацаров. И допълни, че това е водещата версия за момента.", "date": "2019.11.21", "title": "Отрова срещу гризачи убила 9-годишния Стефан в Кардам"}
{"url": "https://www.24chasa.bg/novini/article/7894942", "text": "Бившият държавен секретар Херни Кисинджър предупреди, че между САЩ и Китай може да избухне въоръжен конфликт, ако те не успеят да разрешат търговската война помежду им, предадоха АФП и  Кисинджър (96 г.) , който бе ключов фактор за нормализиране на дипломатическите отношения между Вашингтон и Пекин, направи коментара си на конференция в китайската столица за бъдещето на двата икономически гиганта. „Ако се позволи на конфликта да се развие неограничено, резултатът може да бъде дори по-лош от този в Европа… Първата световна война избухна заради сравнително малка криза…, а днес оръжията са по-мощни“, каза той на форума. Китай и САЩ водят от 18 месеца търговски спорове, като двете страни още не успяват да постигнат споразумение въпреки серията от преговори. Напрежението се пренесе и на дипломатическия фронт. Пекин критикува Вашингтон заради военно-морските операции в спорното Южнокитайско море, САЩ пък хокат масовите арести на етнически уйгури в Китай, а Конгресът на САЩ подкрепи продемократичните демонстранти в Хонконг. „Китай е голяма икономическа сила. Както и ние… и като такива сме обречени да са настъпваме по целия свят“, каза Кисинджър. Бившият дипломат посочи, че по време на Студената война между САЩ и Съветския съюз приоритетен е бил планът за намаляване на ядрените оръжия на двете страни. Но с Китай, тъй като бившите конфликти със САЩ винаги са били „пасивни“, няма рамков подход за сделка като „военна сила“. Ако двете страни продължават да разглеждат „всеки въпрос по света от гледната точка на конфликта“ между тях, това може да бъде „опасно за човечеството“, предупреди Кисинджър. Той каза, че търговските преговори са само „заместител“ на едни по-сериозни разговори за конфликтите между двете страни, включително за напрежението в Хонконг. Запитан дали бунт в полуавтономния район на Китай може да се „искрата“ за нова Студена война, Кисинджър каза, че се надява „силно емоционалният“ въпрос да бъде „разрешен чрез преговори“. Бившият държавен секретар на президента Ричард Никсън тайно отлетя за Пекин през 1971 г., за да започне преговори за новите отношения между САЩ и комунистически Китай. Той все още е добре приет в Китай, като имаше среща с президента Си Цзинпин през ноември миналата година.", "date": "2019.11.21", "title": "Кисинджър: Търговската война на САЩ и Китай може да подпали истинска"}
{"url": "https://www.24chasa.bg/novini/article/7894944", "text": "На 25 ноември 2019 г. по повод Международния ден на ООН за борба с насилието над жени и момичета омбудсманът Диана Ковачева организира от 10.00 часа тематична приемна в институцията за граждани и представители на неправителствени организации. Това съобщиха от пресофиса омбудсмана. Освен експертите от институцията, в инициативата ще се включат психолози и юристи от фондация П.У.Л.С., с готовност да изслушат и помогнат на жени, жертви на физически, психически и вербален тормоз. Идеята на събитието е да повиши обществената нетърпимост срещу посегателствата над личността и достойнството на жените, момичетата и децата, обект на насилие, включително и да се даде повече гласност на проблема, който често пъти остава скрит. В 16.30 часа фасадата на институцията на омбудсмана на ул. „Георг Вашингтон“ 22 ще бъде осветена в оранжево в подкрепа на кампанията „Зонта казва НЕ”, която се провежда всяка година на 25 ноември като част от кампанията на ООН Orange the world за елиминиране на насилието над жени и момичета. Омбудсманът Диана Ковачева и служители на институцията ще излязат пред сградата и ще свалят черни лепенки от устите си, като по този начин изразят съпричастност и дадат символичен знак, че за насилието не трябва да се мълчи. Международният ден за елиминиране на насилието срещу жените – 25 декември, е обявен с Резолюция на Общото събрание на ООН на 17 декември 1999 г., но активистки от различни организации го отбелязват още от 1981 г. Тази дата води началото си от жестокото убийство през 1961 г. на трите сестри Мирабал - политически активистки в Доминиканската република, убити по заповед на диктатора Рафаел Трухильо (1930-1961).", "date": "2019.11.21", "title": "Омбудсманът Диана Ковачева организира тематична приемна за жени, жертва на насилие"}
{"url": "https://www.24chasa.bg/novini/article/7894946", "text": "69-годишна българка е починала в дома си, след като е била намушкана с нож във врата. Жената от години живее в Мадрид. За убиството на възрастната жена е заподозрян сина й, който е арестуван от Националната полиция. Toва съобщават полицейски източници, цитирани от bulgaros.ovh. Убийството е станало в сряда около 8:00 ч. в семейното жилище, разположено на улица Рескон номер 18, квартал Карабанчел, Мадрид. Персоналът на Медицинска спешна служба (SUMMA) 112, който се озовали на сигнал в дома на жертвата, потвърдил смъртта на жената, предаде ", "date": "2019.11.21", "title": "Българин уби майка си в Испания"}
{"url": "https://www.24chasa.bg/novini/article/7894950", "text": "Австралийският премиер Скот Морисън отрече днес  да имат общо с климатичните промени, предаде Франс прес. Десетки нови пожари опустошават различни части от австралийската територия. Най-важният австралийски град Сидни, който е с население от пет милиона души, все още е обгърнат от токсичен смог. Въпреки това Морисън защити политиката си за борба срещу затоплянето на климата и заяви пред радио Ей Би Си, че Австралия активно се бори с климатичните промени. Гражданското общество в Австралия често отправя призиви към Морисън да намали емисиите на парникови газове и да ускори прехода към възобновяемите енергийни източници. Въпросът обаче е деликатен, тъй като австралийската минна индустрия носи големи печалби и е доста влиятелна, отбелязва Франс прес. Шестима души загинаха и стотици домове бяха унищожени от пожари в щатовете Нов Южен Уелс и Куинсланд от началото на сухия сезон през септември, съобщава БТА. Учени, бивши служители на пожарните служби и засегнати от пожарите (които могат да се окажат най-сериозните в историята на Австралия) местни жители свързаха огнената стихия със затоплянето на климата. Твърдението, че, по един или друг начин, Австралия, която е отговорна за 1,3 процента от световните емисии, има директно въздействие върху конкретни пожари, тук или на други места по света, не е подкрепено с убедителни научни доказателства, категоричен бе Морисън пред Ей Би Си. Липсата на валежи, високите температури, достигащи около 40 градуса по Целзий, ниската влажност и силните ветрове допринесоха за безпрецедентните пожари, отбелязва Франс прес. Потреблението на вода в Сидни бе ограничено заради спадането на нивата на язовирите по-бързо от очакваното, предаде ДПА. Ограниченията се изразяват в забрана за поливане на градини и миене на автомобили с течаща вода - тези дейности могат да се извършват само с кофи с вода.", "date": "2019.11.21", "title": "Австралийският премиер: Пожарите в страната не са свързани с промените в климата"}
{"url": "https://www.24chasa.bg/novini/article/7894999", "text": "Комисията за енергийно и водно регулиране /КЕВР/ предлага Проект на Наредба за изменение и допълнение на Наредба номер 1 от 14.03.2017 г. за регулиране на цените на електрическата енергия /НИД на НРЦЕЕ/. Това се разбира от публикуваната днес справка в Портала за обществени обсъждания към Министерски съвет. Вносителите се мотивират за предложените промени, че със Закона за изменение и допълнение на Закона за енергетиката, обнародван в ДВ, бр. 41 от 21.05.2019 г. /ЗИД на ЗЕ/ са извършени съществени промени в Закона за енергетиката /ЗЕ/ и в Закона за енергията от възобновяеми източници /ЗЕВИ/, част от които налагат подзаконовите актове по прилагането им, в т.ч. и НРЦЕЕ, да се приведат в съответствие със закона. От КЕВР допълват, че с измененията и допълненията на ЗЕ (обн. ДВ, бр. 41 от 21.05.2019 г.) се пристъпва към следващ етап от либерализацията на пазара на електрическа енергия. Задължението на производителите на електрическа енергия, произвеждана от възобновяеми източници /ВИ/ и от високоефективно комбинирано производство на електрическа и топлинна енергия /ВЕКП/ да продават цялото произведено количество електрическа енергия на различните сегменти на организирания борсов пазар трябва да се прилага и спрямо тези с обща инсталирана мощност от 1 MW до 4 MW. Поради това и за тази група производители отпада досега съществуващият модел на задължително изкупуване на произведената електрическа енергия от ВИ и от ВЕКП. На КЕВР са делегирани допълнителни правомощия, свързани с определянето на премии за електрическата енергия от ВИ и от ВЕКП, произведена от централи с обща инсталирана електрическа мощност 1 MW и над 1 MW. С допълнението на чл. 104 от ЗЕ с нова ал. 2 се въвежда яснота относно лицата, които дължат цени за достъп и/или за пренос до/през електропреносната и електроразпределителните мрежи, в т.ч. и в случаите на износ на електрическа енергия с произход от България. Това допълнение на ЗЕ от своя страна налага изменение на разпоредбите в НРЦЕЕ, имащи отношение към утвърждаване на съответните цени, респективно ценообразуващите им елементи. Във връзка с изменението на чл. 35а, ал. 2 от ЗЕ е необходимо съответните разпоредби на НРЦЕЕ, уреждащи образуването на цената за задължения към обществото, да се приведат в съответствие с посочените изменения на ЗЕ. Отделно от това, при прилагането на НРЦЕЕ в производствата по утвърждаване на цени, са установени празноти и неточности в съществуващата редакция на акта във връзка с определянето на компонентата за дейността \"снабдяване с електрическа енергия от краен снабдител\", както и по отношение на лицата, имащи право да предоставят студен резерв, и формирането на размера на пределната стойност на разходите на оператора на електропреносната мрежа за закупуване на разполагаемост за студен резерв и услуги. Заради това е необходимо прецизиране на съответните разпоредби, с цел правилното, точното и безпротиворечивото им прилагане, добавят вносителите си в мотивите към предложените промени. След разглеждане и анализ на необходимите изменения и допълнения на Наредбата е било установено, че същите не са в такава степен многобройни и важни и не налагат отмяна и приемане на изцяло нова НРЦЕЕ, като е достатъчно отразяването им в действащата такава, посочват още вносителите. С проекта на НИД на НРЦЕЕ се цели привеждането на акта в съответствие с последните изменения и допълнения на ЗЕ и ЗЕВИ, свързани с разширените правомощия на КЕВР в областта на ценовото регулиране. Чрез измененията се постига практическо реализиране на целите на законодателя, съдържащи се в ЗИД на ЗЕ - продължаване на либерализацията на пазара на електрическа енергия и създаването на предпоставки за включването на националния пазар на електрическа енергия към общия енергиен пазар на Европейския съюз. Прилагането на проекта на НИД на НРЦЕЕ не е обвързано с разходи за държавния бюджет, пише още в мотивите. В резултат от приемането на проекта на НИД на НРЦЕЕ Наредбата ще бъде приведена в съответствие с последните изменения и допълнения на ЗЕ и ЗЕВИ. По този начин ще продължи въвеждането на реалното участие на производители на електрическа енергия от ВИ и от ВЕКП с обща инсталирана електрическа мощност 1 MW и над 1 MW на организирания борсов пазар, което ще способства за продължаване на текущия процес по поетапно преминаване от пазар по регулирани цени към пазар по свободно договорени цени. На следващо място промяната в начина на формиране на цените за достъп и пренос ще способства за правилното и справедливо разпределение на съответните разходи за мрежови услуги върху лицата, които реално ги предизвикват, както и ще улесни търговията с електрическа енергия в региона. Също така отпадането на цените за достъп и пренос до/през електропреносната мрежа за изнасяната електрическа енергия е една от предпоставките за бъдещото обединение на националните пазари на електрическа енергия. В допълнение с НИД на НРЦЕЕ ще се насърчи производството на електрическа енергия от ВИ, както и ще се постигне по-точно и правилно формиране на цените за дейността снабдяване с електрическа енергия от \"краен снабдител\" и за достъп до електропреносната мрежа като се отчете участието на потребителите на електрическа енергия в предоставянето на услугата \"студен резерв\", допълват вносителите на промените. Предложеният проект на НИД на НРЦЕЕ е в съответствие и не нарушава основни права и принципи от правото на Европейския съюз, изтъкват от КЕВР.", "date": "2019.11.21", "title": "КЕВР предлага промени в Наредбата за регулиране на цените на електрическата енергия"}
{"url": "https://www.24chasa.bg/novini/article/7894995", "text": "Напусна ни актьорът Васил Димитров, съобщиха от Съюза на артистите в България на фейсбук страницата си. Той е роден на 12 август 1934 г. в София. Завършва актьорско майсторство през 1958 г. във ВИТИЗ „Кръстю Сарафов“. Един от доайените в театъра, уважаван актьор, режисьор и театрален педагог. Играл е в Драматичния театър „Адриана Будевска“ - Бургас (1958-1961), Младежкия театър (1961-1966), Нов драматичен театър „Сълза и смях“ (от 1966-), в Театър 199 и др. Член на СБФД и САБ. Носител е на множество награди, сред които Орден \"Кирил и Методий\" и др. След 2001 г. става преподавател в департамент „Театър“ на Нов български университет. За своята професия Васил Димитров споделяше: ,,Тя е благодатна и благодарна. Тя те акумулира по някакъв начин. След едно хубаво представление се чувствам по-бодър и съм готов да продължа. А театърът - той е съдба. Той е моят живот. Без театъра щях да съм друг човек – с по-ограничена територия. Театърът ме кара да се чувствам по-свободно, по-отворен, по-любопитен. Всичко за мен е театърът.\"", "date": "2019.11.21", "title": "Напусна ни актьорът Васил Димитров"}
{"url": "https://www.24chasa.bg/novini/article/7894932", "text": "444 недекларирани златни накита с общо тегло 2,510кг. откри и конфискува полицията в Пазарджик от магазин в ромския кв.\" Изток\" на града. Това е станало по време на специализирана операция в квартала, съобщи говорителят на полицията Мирослав Стоянов. В магазин, обособен за продажба на злато, собственост на 66-годишния И.Ф. оперативните екипи се натъкват на златните накити, за които нямало какъвто и да било документ за произход. Върху накитите нямало и маркировка от специализирана лаборатория за контрол на изделия от благородни метали, която е задължителна. За сметка на това на повечето от накитите било гравирано логото на известни търговски марки. Най-вероятно златото е внесено контрабандно от Турция, коментират криминалисти.", "date": "2019.11.21", "title": "Полицията в Пазарджик конфискува над 2,5 кг. контрабандно злато"}
{"url": "https://www.24chasa.bg/novini/article/7895055", "text": "Кремъл заяви днес, че е уверен, че нищо не може да навреди на отношенията между Русия и Сърбия, независимо от разследването, което сръбският президент Александър Вучич нареди във връзка с видеозапис, на който, както изглежда, офицер от руското разузнаване дава пари на сърбин, предаде Ройтерс, цитирана от БТА.  Отношенията със Сърбия са партньорски, от приятелски характер. Нищо не може да повлияе на това, заяви говорителят на Кремъл Дмитрий Песков пред репортери. Той изрази увереност, че случаят с предполагаем опит за вербуване на сръбски военен от руски гражданин няма да повлияе на отношенията между Москва и Белград", "date": "2019.11.21", "title": "Кремъл заяви, че нищо не може да навреди\nна отношенията между Русия и Сърбия"}
{"url": "https://www.24chasa.bg/novini/article/7895075", "text": "Окръжна прокуратура - Благоевград поиска от Окръжния съд да бъде заличено македонистко сдружение с нестопанска цел. Държавното обвинение възложи и е извършена проверка по сигнал. Днес тя приключи и е сезиран съда с искова молба за прекратяване на \"Гражданско сдружение за защита на основни индивидуални човешки права\". Основание за това е дейността на сдружението, която противоречи на Конституцията, на законите и на добрите нрави. Целите на сдружението са политически, а средствата за тяхното постигане недвусмислено сочат, че учредителите приемат, не само съществуването на македонско етническо малцинство в България /каквото не съществува, предвид решение № 1 от 29.02.2000 г. на КС на РБ по конст.д. № 3/1999 г./, но и че правата и свободите на това малцинство са накърнени, поради което се налага тяхната защита. Дейността на това сдружение е насочена срещу единството на нацията, поради което то съществува в нарушение на чл.44 ал.2 от Конституцията на Р България.", "date": "2019.11.21", "title": "Прокуратурата поиска заличаване на македонистко сдружение"}
{"url": "https://www.24chasa.bg/novini/article/7895109", "text": "Испански съд реши, че допълнителната такса, която пътници на „Райънер“ трябва да заплащат за ръчен багаж, който не е в цената на билета им, е прекалено висока, пише Би Би Си, цитиран от  . Делото е заведено от пътник, който е бил принуден да плати допълнителни 20 евро, за да качи на борда на самолета багаж с тегло 10 кг. Според правилата на „Райънер“ всеки пътник има право на една малка ръчна чанта, която да вземе в кабината на самолетите им. Тя трябва да може да се събира под предната седалка. Делото е заведено от пътник, пътувал от Мадрид до Брюксел. Жената била таксувана, когато поискала да качи още една чанта на борда на самолета. Това също е част от политиките на компанията – таксува се всяка допълнителна чанта, извън безплатната малка ръчна чанта. Според съда в Испания допълнителната чанта можело да се събере под седалката, каквото е и изискването на авиокомпанията. Те отсъдили, че компанията трябва да върне парите на пътника. От „Райънер“ коментираха, че няма да променят изискванията си за багаж. „Това решение по никакъв начин няма да повлияе на политиката ни. Това е изолиран случай, който показва погрешно разбиране на нашите правила за багаж“, пише в официалното съобщение на компанията. От 1 ноември миналата година ръчният багаж на „Райънер“ и „Уизер“ – двете най-използвани нискобюджетни компании - се заплаща, като таксата за чанта достига до 50 лв. Компаниите оправдават новата цена с това, че така се намалява забавянето на полетите. След промените на правилата италианските власти наложиха глоба от 4 млн. евро на двете авиокомпании. В миналото „Райънер“ предлагаше на всички пътници да внасят до 10 кг ръчен багаж безплатно.", "date": "2019.11.21", "title": "Испански съд: Допълнителната такса на \"Райънер\" за ръчен багаж е прекалена"}
{"url": "https://www.24chasa.bg/novini/article/7894324", "text": "Китай често е обвиняван от Южна Корея, че е основна причина за смога. Но резултатите от съвместно проучване на китайски, южнокорейски и японски учени, представени от Южнокорейския национален институт за екологични изследвания, показаха, че всъщност източник на ултра-финия прах са местните фабрики,  . Проучването ще помогне на страните в Североизточна Азия да открият реалните причини за замърсяването и да работят заедно в борбата с него. Резултатите от него показаха, че средно 51,2% от ултра-финия прах в Южна Корея се дължи на вътрешни фактори. В същото време Китай и Япония допринасят с 91% и 55,4% за собственото си замърсяване. „Неразумно е Япония и Южна Корея да обвиняват Китай за ултра-финия прах там само заради бързото развитие на Китай и сериозното замърсяване в някои райони на страната\", каза научният сътрудник от Института по атмосферна физика към Китайската академия на науките Уан Гънчън пред Глобъл таймс. За да се справи с регионалното замърсяване, Китай активно работи с Южна Корея и Япония. Трите държави си сътрудничат от години в контрола на трансграничното замърсяване. През септември „Ройтерс\" съобщи, че тази година китайската столица Пекин е на път да излезе от списъка на 200-та най-замърсени града в света, тъй като опасните концентрации на замърсяване във въздуха стигнаха до най-ниските си стойности през август. Според съобщение в индийските медии Пекин е добър пример как един голям град в развиваща се държава успява да балансира между защитата на околната среда и икономическия растеж.", "date": "2019.11.21", "title": "Проучване показа, че Китай не е виновен за замърсяването на въздуха в региона"}
{"url": "https://www.24chasa.bg/novini/article/7895121", "text": "Астрономи от Университета на Кардиф обявиха, че са успели да открият \"изчезнала\" преди 32 години неутронна звезда. Става дума за останките на Supernova 1987A, съобщават учените, цитирани от  Тя се намира в Големия Магеланов облак на около 168 000 светлинни години от Земята. През февруари 1987 г. е засечена, че експлодира в супернова. Учените обаче не успяват да засекат неутронната зведа, която трябва да остане след експлозията. Вместо това дълго време в тази зона засичат само газ и прах. Сега, сп помощта на телескопите ALMA, този гъст облак останки е бил изследван отново. \"За пръв път можем да кажем, че има неутронна звезда вътре в този облак от останките на суперновата. Светлината е блокирана от много дебел облак прах\", коментира Фил Сиган, един от главните автори на проучването. Той допълва, че облакът е толкова гъст, че блокира директната светлина на неутроната звезда в много диапазони. Все пак, ALMA използва 66 телескопа, които са успели да идентифицират зоната, в която трябва да се намира неутронната звезда. Пред БиБиСи учените допълват, че облакът е около 30 пъти по-голям от Слънчевата система и затова е невъзможно неутронната звезда да бъде наблюдавана директно. Те изчисляват, че облакът може би ще се разсее след около 50 - 100 години и ще позволи директно наблюдение на неутронната звезда. Supernova 1987A остава една от най-важните наблюдавани супернови досега. Една от причините е именно, че учените могат да проследят целия процес от самата експлозия и всички последици в реално време. Самата супернова е била най-ярката, която учените са наблюдавали, от 400 години насам.", "date": "2019.11.21", "title": "Астрономи откриха \"изчезнала\" неутронна звезда"}
{"url": "https://www.24chasa.bg/novini/article/7895136", "text": "Европейската организация за ядрени изследвания /ЦЕРН/ е най-голямата лаборатория, в която се проучват елементарните частици, изграждащи материята и Вселената. ЦЕРН е изключителен пример за научно сътрудничество, защото организацията работи с 18 000 учени от над 100 националности. България участва в научните експерименти в ЦЕРН с около 100 много изтъкнати учени, като най-младите от тях са на 27 години, а около 50 процента от българските учени са под 40 години. Това каза генералният директор на Европейската организация за ядрени изследвания /ЦЕРН/ д-р Фабиола Джианоти, която участва в първата интердисциплинарна международна среща-дискусия \"RELOGIA Триалози 2019 - наука-изкуство-технологии\". България стана пълноправен член на ЦЕРН преди 20 години, припомни д-р Джианоти и отбеляза, че сега в ЦЕРН членуват 23 страни. Българските учени участват в много експерименти на ЦЕРН, има и програма, по която български гимназисти и преподаватели идват на посещения в лабораториите на нашата организация, каза директорът на ЦЕРН. Тя отбеляза, че в ЦЕРН има и програми, при които се свързват науката, техниката и изкуството, предаде БТА.  Едно от проучванията, които се осъществяват в ЦЕРН, е да се установи как се е зародила Вселената след \"Големия взрив\" преди 13,7 милиарда години, обясни д-р Фабиола Джианоти. За да се постигнат изключително амбициозните научни цели, изследователите в ЦЕРН работят с технологии, свързани с големите бази от данни и с криогенетиката, добави тя. По проекта на ЦЕРН LHC - за Големия адронен колайдер, беше открит предсказаният преди половин век бозон на Хигс, който беше единственият липсващ елемент в Стандартния модел на елементарните частици, каза директорът на ЦЕРН. Във форума за ЦЕРН участваха също министърът на образованието и науката Красимир Вълчев, и вицепремиерът Томислав Дончев. Министър Вълчев и д-р Джианоти ще открият и изложба, посветена на 20 години от приемането на България за пълноправен член на ЦЕРН.", "date": "2019.11.21", "title": "България участва в научните експерименти\nна ЦЕРН с около 100 изтъкнати учени"}
{"url": "https://www.24chasa.bg/novini/article/7895172", "text": "Парламентът удължи срока, в който Сметната палата следва да извърши одит за съответствието на предоставената от Министерството на отбраната към НАТО информация, свързана с разходите за отбрана на България, съгласно класификацията и изискванията на НАТО. Срокът на извършване на одита е до 10 февруари 2020 г., а окончателният доклад на Сметната палата трябва да бъде внесен в Народното събрание до 28 февруари 2020 г. Първоначалният срок за извършване на одита беше 30 ноември 2019 г.", "date": "2019.11.21", "title": "Удължиха срока за одит на разходите за отбраната на страната, заявени пред НАТО"}
{"url": "https://www.24chasa.bg/novini/article/7895203", "text": "В момента обхватът стига до шофьор на агенция, до редовите войници в армията - говорим за десетки хиляди длъжностни лица, което ще създаде прекалено голямо натоварване на този орган и невъзможност за изпълняване на функциите му, обясни лидерът на НФСБ Валери Симеонов. Срещата би по настояване именно на НФСБ, след като вчера Симеонов обяви, че кандидатурата на Цацаров не е обща на ГЕРБ и ОП. Пред патриотите Цацаров представил вижданията си, а те съгласували с него къде са големите дупки и пропуски в закона. А след изслушването взеха решение, че ще подкрепят кандидатурата му. Постигнахме съгласие по 7 сериозни точки от законодателната програма, каза Симеонов. На едно мнение сме, че трябва да се разчисти закона от прекалените полицейски правомощия за разследване, СРС-та и други дейности, за които не е нормално те да извършват, комисията да не бъде репресивен орган, обясни той. Обсъдено било и доколко да се прехвърлят функциите на КПКОНПИ на общинските съвети, които ще изберат комисии за конфликт на интереси и доколко те ще бъдат компетентни, а няма да се прехвърлят в инструменти за разчистване на неудобните представители на опозицията. Било коментирано също избор от на членове на комисията от Народното събрание, а не по предложение на председателя й. Коментирани били и прекалено усложнените декларации, което водело до неправилно попълване, недоразумения и неточности. И много често попълващият декларацията става нарушител и го обвиняват в недобросъвестно укриване на имущество, което не е така, а всички тези декларации са неясни, коментира лидерът на НФСБ. КПКОНПИ трябвало да бъде подложена спешно и на административни промени. На едно мнение сме, че съставът от 422 души е прекалено раздут, а антикорупционната дирекция е в състав само на 32 души, по-скоро там трябва да се засили, обясни Симеонов. Идеята на органа е да.разследва всички заподозрени, обясни Искрен Веселинов. Славчо Атанасов пък поставил въпроса как в големите областни градове общинските съветници имали големи ресурси, а корупционните практики били видими. И дал пример с Пловдив, където общински съветници за няколко години са си направили палати. Така ме оттам някъде ще се започне, каза Валентин Касабов. Депутатите били първите проверявани, и то от всички. Всички четат кой колко плочки има, коментира Симеонов. Цацаров ни убеди ни с вижданията си, с професионализъм, добра визия за реформа първо в комисията, и по отношение на законодателството и за това как трябва да бъде вдигната комисията на крак, за да оправдае обществените очаквания, обясни шефът на антикорупционната комисия в парламента Борис Ячев. Патриотите отхвърлиха идеята на БСП президентът да посочва шефа на КПКОНПИ.", "date": "2019.11.21", "title": "Намаляват лицата, които ще проверява Антикорупционната комисия"}
{"url": "https://www.24chasa.bg/novini/article/7895562", "text": "Президентът на Израел Реувен Ривлин възложи официално на парламента да определи нов министър-председател, за да се изведе страната от политическата безизходица и да се избегнат нови избори, предаде Франс прес. \"В срок от 21 дни, смятано от днес, задачата да издигнат личност, която да състави правителство, е в ръцете на членовете на Кнесета (парламента)\", заяви държавният глава пред парламентаристите в Ерусалим, цитиран от БТА. Съгласно израелското законодателство всеки от 120-те депутати в Кнесета може да се опита да събере в посочения срок подписите на 61 парламентаристи, за да получи от президента мандат да сформира правителство. Ако това не стане, страната ще се озове пред нова криза и нови избори. Президентът натовари парламента със задачата да посочи нов премиер, след като сегашният министър-председател Бенямин Нетаняху, а после и главният му опонент Бени Ганц, върнаха връчения им мандат, тъй като не успяха да договорят коалиция, която да им осигури мнозинство в Кнесета.", "date": "2019.11.21", "title": "Президентът Ривлин възложи на парламента да определи нов премиер на Израел"}
{"url": "https://www.24chasa.bg/novini/article/7893190", "text": "Начело на антикорупционната комисия главният прокурор Сотир Цацаров не само ще разкрива незаконно забогателите, но и ще улавя вратичките в законите, които дават възможност за злоупотреби. Той обаче ще се изправи и срещу противниците на комисията, които не са малко, макар някои от тях да са обвиняеми със запори. Цацаров бе предложен за шеф на комисията във вторник от ГЕРБ и “Обединени патриоти”. Неговият мандат начело на прокуратурата изтича на 10 януари 2020 г. Задачите, възложени на мегаоргана, който в този си вид работи от април 2018 г., се простират от превенцията до разкриването на корупционни практики, установяването на конфликт на интереси и подаването на искове в съда за конфискация на незаконното имущество. До момента запорираното имущество е за близо 4 млрд. лв., почти толкова е и размерът на исковете, като най-големият е срещу Цветан Василев за 2,2 млрд. лв. “Цацаров ще влезе с летящ старт, защото е блестящ администратор”, каза в сряда бившият член на Висшия съдебен съвет (ВСС) Ясен Тодоров по Би Ти Ви. Опитът, който Цацаров е натрупал като наказателен съдия, председател на окръжния съд в Пловдив и главен прокурор, ще му даде възможност да не се лута в материята. Основната задача на шефа на КПКОНПИ е не да лови подкупните, защото това е работа на прокуратурата, а да организира пет звена за борба с корупцията, така че да ги направи ефективни, а не кухи структури. Мандатът на Комисията за противодействие на корупцията и отнемане на незаконно придобитото имущество (КПКОНПИ), както е цялото ѝ име, е 6 г. Той тече от април 2018 г. Затова и главният прокурор няма да започне нов, а ще довършва този на Пламен Георгиев. Председателят, неговият заместник и тримата членове се избират от парламента. Те са подпомагани от инспектори, които извършват същинските проверки. КПКОНПИ е единствената институция у нас, която има достъп до почти всички регистри. Любопитна подробност е, че инспекторите нямат достъп до интернет на служебните си компютри, за да се избегне възможността да бъдат хакнати. В момента временно изпълняващ длъжността след напускането на Пламен Георгиев през юли 2019 г. е Антон Славчев. Той беше негов заместник, като преди това е работил в ДАНС. Един от членовете е Антоанета Цонкова, която е в комисията от 2010 г. и дори я е оглавявала за кратко. Другите са Силвия Къдрева, която заедно с отдела си се вля в КПКОНПИ от Сметната палата, и Пламен Йоцов. Той работи в областта на превенцията. Неговият екип са бившите кадри на БОРКОР. Задачата им е да откриват вратичките в законодателството, които създават предпоставки за корупция. През м.г. са направили 100 забележки в 28 законопроекта. Друго направление, по което работи КПКОНПИ, са проверките на декларациите за имущественото състояние на хората, заемащи публични длъжности. В тази категория попадат и шефовете на агенции, главни секретари на ведомствата, ректори, директори на болници и възложители на обществени поръчки и т.н. На проверка подлежи и имуществото на техните партньори и непълнолетни деца. Затова през 2018 г. са проверени 9066 души Противодействието на корупцията е другата задача на КПКОНПИ. През м. г. са извършени 343 проверки, възложени от прокуратурата. По 70 от тях са открити данни за престъпления. Комисията също така приема сигнали от граждани. Строителният предприемач Александър Ваклин например точно в КПКОНПИ беше подал сигнала срещу бившата кметица на “Младост” Десислава Иванчева. Общо през м.г. сигналите са 700. Отнемането на незаконно придобитото имущество е може би най-познатата дейност на КПКОНПИ, която обаче среща и сериозен отпор. В началото на годината ВКС излезе с тълкувателно решение, че не може да има дело за конфискация без влязла в сила присъда. След като съдиите бяха на път да променят духа на закона, се наложи спешна промяна. Делото за отнемане на имущество за 2,2 млрд. лева от Цветан Василев пък е спряно заради запитване до съда в Люксембург. Отнетото през 2018 г. е на стойност 13 млн. лева. Благодарене на вливането си в КПКОНПИ заработи и разкриването на конфликт на интереси. До 2018 г. институцията, която се занимаваше с този проблем, беше КПУКИ. Тя стана печално известна със своя бивш председател Филип Златанов и неговото тефтерче. ЛИЛЯНА КЛИСУРОВА Чия е кандидатурата на Сотир Цацаров за шеф на антикорупционната комисия? Лек разнобой по въпроса се разгоря сред управляващите в парламента вчера. Кандидатурата не е обща на ГЕРБ и “Обединени патриоти”, заяви лидерът на НФСБ Валери Симеонов, след като ден по рано Цацаров бе номиниран за шеф на КПКОНПИ на съвместна пресконференция на шефката на групата на ГЕРБ Даниела Дариткова, Емил Димитров - Ревизоро от квотата на ВМРО и Явор Нотев от “Атака”. Този въпрос не е обсъждан в групата на ОП, нямаме общо решение и не беше правилно представена новината, обясни Симеонов. Днес групата ще изслуша Цацаров и тогава ще реши. По-късно Симеонов разказа, че Ревизоро му е обяснил, че в лично качество издигнал и подкрепил кандидатурата. Емил Димитров е от квотата на ВМРО и не е длъжен с нас да се консултира, каза още Симеонов. Но без категорично решение и гласуване в групата всеки в лично качество можел да изразява позиции. Запитан дали тогава в лично качество подкрепя кандидатурата на настоящия главен прокурор, лидерът на НФСБ отговори: “Като гледам, то няма друга.” И той, и Ревизоро бяха скептични относно другата кандидатура - на Симеон Найденов от “Воля”. Няма шанс, подкрепата за него ще е прекалено слаба, обясни лидерът на НФСБ. Самият Емил Димитров също обясни в кулоарите на парламента, че е говорил в лично качество. Не съм разговарял с НФСБ и не мога да говоря от тяхно име, но няма бой и скандали, увери Ревизоро. Доколкото обаче усещал настроенията сред колегите си, всички одобрявали това предложение. Няма недоразумение около кандидатурата на Сотир Цацаров, категорична бе пък шефката на ПГ на ГЕРБ Даниела Дариткова. Тя обясни, че времето преди внасяне на името не позволявало всеки депутат от двете групи да се подпише под предложението, номинацията била консенсусна. Групата на ДПС не е обсъждала постъпилите две кандидатури. Като внесат концепциите си, ще се съберем и ще ги анализираме внимателно и в детайли, каза зам.-шефът ѝ Хамид Хамид. “Няма как да не отбележа и моето мнение, и на моите колеги за безспорната личност на главния прокурор, за безспорния професионализъм и качествата, които той притежава. Богатство е за всяка държава да използва този потенциал пълноценно и КПКОНПИ е мястото, където този потенциал може да се развие”, коментира Хамид. Но веднага постави задача пред новия шеф на комисията след встъпването му в длъжност: да продължат законодателните промени, които “висят” в правната комисия. След направената номинация на Сотир Цацаров за председател на КПКОНПИ той няма задължение да подава молба за предсрочно освобождаване като главен прокурор. Това каза говорителят на прокурорската колегия на Висшия съдебен съвет Даниела Машева в сряда. Тя уточни, че условия на несъвместимост биха възникнали едва след избора му като председател на антикорупционната комисия. “Ако Сотир Цацаров подаде молба за предсрочно освобождаване от поста, тя ще бъде насочена към Пленума на Висшия съдебен съвет. Той следва да я разгледа и с мнозинство от минимум 17 гласа да вземе решение, с което да предложи на президента да издаде указ за предсрочно освобождаване на главния прокурор”, каза говорителят на прокурорската колегия. Машева добави, че президентът може да върне предложението на ВСС, но при повторно внасяне е задължен да издаде указ за освобождаването на главния прокурор. Говорителят на прокурорската колегия обясни още, че няма пречка избраният за главен прокурор Иван Гешев да встъпи като титуляр на поста преди 10 януари 2020 г., ако има издаден указ. Тогава изтича мандатът на Сотир Цацаров. Според нея няма как да се стигне до криза, защото законовата възможност в тези случаи е по предложение на съответната колегия Пленумът на ВСС да вземе решение, с което да бъде определен изпълнявящ функциите “Вероятно някой от заместниците”, добави тя.", "date": "2019.11.21", "title": "Хора със запори ще атакуват Цацаров начело на антикорупцията"}
{"url": "https://www.24chasa.bg/novini/article/7895647", "text": "Правото върху марка се придобива чрез регистрация, считано от датата на подаване на заявката. Парламентът прие на второ четене Закон за марките и географските означения, внесен от Министерския съвет. Правото на регистрация принадлежи на първия заявител и е изключително право. Лицата, които нямат постоянен адрес или седалище в България, извършват действия пред Патентното ведомство чрез представител по индустриална собственост, гласува НС. Държавният регистър на географските означения се води и поддържа от Патентното ведомство. То събира такси за заявяване и експертиза, издаване на свидетелство за регистрация и др. Патентното ведомство поддържа за всяка марка досие на хартиен и електронен носител, което съдържа цялата документация по регистрацията и последващите вписвания. Право на достъп до досието на марката имат заявителят, притежателят, представителят им по индустриална собственост, юрисконсулт от администрацията на заявителя или притежателя, както и адвокат, писмено упълномощен от заявителя или притежателя. Достъп до досието има и всяко лице, което е изрично упълномощено за това с нотариално заверено пълномощно от заявителя или притежателя.", "date": "2019.11.21", "title": "Правото върху марка се придобива чрез регистрация, считано от датата на подаване на заявката"}
{"url": "https://www.24chasa.bg/novini/article/7895645", "text": "Председателят на ВКС Лозан Панов изпрати до министъра на правосъдието Данаил Кирилов писмо с въпроса защо не е включено в дневния ред на Пленума на ВСС обръщението на над 170 български съдии, внесено в Съвета, съобщиха от пресцентъра на ВКС. Обръщението на съдиите е с искане за публично извинение от министър Данаил Кирилов и новоизбрания главен прокурор Иван Гешев заради \"недопустимото им поведение\" по време на заседанията за избор на нов главен прокурор. Както и с искане за образуване на дисциплинарно производство срещу Гешев заради \"отправяне на заплахи\" към член на Съвета. В писмото Панов обяснява, че на днешното заседание на Пленума на ВСС представляващият Съвета Боян Магдалинчев е заявил, че обръщението е получено в Съвета, но не е той човекът, който определя дневния ред, а по Конституция и закон министърът на правосъдието го утвърждава. Поради това председателят на ВКС моли Кирилов за неговата позиция по въпроса.", "date": "2019.11.21", "title": "Лозан Панов към Кирилов: Защо обръщението на над 170 съдии не е било включено в дневния ред на Пленума на ВСС"}
{"url": "https://www.24chasa.bg/novini/article/7895685", "text": "Говорителят на турското външно министерство Хами Аксой критикува коментари на гръцкия премиер Кириакос Мицотакис по мигрантския въпрос, насочени срещу Турция, определяйки ги като \"неоснователни и неуместни\", предаде Анадолската агенция. Последният пример за манипулация на общественото мнение, която Гърция се опитва да осъществява чрез изопачаване на факти, са неоснователните и неуместни изявления на премиера Мицотакис, посочи говорителят, предава БТА. В интервю, публикувано в германския в.\"Ханделсблат\", Мицотакис реагира остро спрямо Турция, която по думите му \"се опитва да използва мигрантския въпрос като средство за натиск върху Европа\". \"Ако ние се обадим на екипите на турската брегова охрана и им посочим кораб с мигранти, който е напуснал турските брегове, не получаваме никаква реакция. Това е недопустимо, тъй като това нарушава споразумението ЕС-Турция за бежанците\", изтъкна още Мицотакис. Аксой подчерта значителната роля на Турция по въпроса с миграцията, като посочи, че благодарение на мерките, предприети от Анкара, преминаванията на нелегални мигранти към Европа са намалели с 94 процента спрямо мигрантската криза от 2015 г., когато преминалите към Европа нелегални мигранти са били 850 000. Не е хуманно за страни, разположени на мигрантските маршрути като Гърция, да не зачитат правата на мигрантите, изтъкна Аксой. Гърция и страните, страдащи от миграцията, трябва да полагат на първо място усилия за премахване на причините, пораждащи миграцията в страните източници, посочи говорителят. Той отбеляза, че Турция приютява над 4 милиона мигранти и каза, че нейните гръцки събеседници и международната общност трябва да разберат, че не е справедливо спрямо Турция тя сама да поема бремето на миграцията, която е глобален проблем. В съобщението на министерството се посочва, че Гърция продължава да принуждава нелегални мигранти на границата й да се връщат обратно. \"Тези хора са подложени на нечовешко отношение, като се игнорират европейските ценности\", изтъкна говорителят. Той каза, че вместо да се осъществява пропаганда срещу Турция, би било по-резултатно да се осъществява сътрудничество с Турция по въпроса за мигрантите. В съобщението се призовават гръцките власти \"да поправят нечовешките условия, в които се намират мигрантите в Гърция, регистрирани и от международни организации\". В него се призовава също \"за прекратяване на практиката за отблъскване на мигранти, която противоречи на международното право\".", "date": "2019.11.21", "title": "Анкара: Не е хуманно за страни като Гърция да не зачитат правата на мигрантите"}
{"url": "https://www.24chasa.bg/novini/article/7895750", "text": "Тежка катастрофа стана на пътя Силистра - Русе, двама са загинали, съобщиха от Областната дирекция на МВР в Силистра. Сигналът за катастрофата, която е в отсечката между село Сребърна и разклона за село Ситово, е получен днес в 12.43 часа. По първоначални данни челно са се сблъскали два леки автомобила. Загинали са двама, един е тежко ранен. Към мястото незабавно са насочени екипи на полицията, пожарната и Спешна помощ. Движението в участъка е временно ограничено. Въведен е обходен маршрут за пътуващите и в двете посоки през селата Айдемир, Йорданово, Любен, Ситово.", "date": "2019.11.21", "title": "Челен сблъсък на пътя Силистра - Русе взе две жертви"}
{"url": "https://www.24chasa.bg/novini/article/7895733", "text": "Новият председател на Европейската народна партия Доналд Туск осъди днес \"нелибералната\" политика на унгарския премиер Виктор Орбан и заяви, че ЕНП ще вземе решение за статута на унгарската управляваща партия ФИДЕС в редиците си в началото на следващата година, предаде Асошиейтед прес. Туск, който беше избран за председател снощи на двудневния конгрес на ЕНП в хърватската столица Загреб, каза, че решението дали партията на Орбан ще остане в групата, ще бъде взето през януари, след като приключи вътрешно разследване, съобщава БТА. Дясноцентристката ЕНП е най-голямата група в Европейския парламент. Тя е съставена от множество национални партии. Членството на ФИДЕС беше временно преустановено през март, преди европейските избори през май, заради обвинения в нарушаване на върховенството на закона. Орбан е смятан от мнозина за авторитарен лидер, отслабил демокрацията в страната си. \"Не за първи път изразявам мнението си за нелибералната демокрация, а това, доколкото разбирам, е новата основна идея на Виктор Орбан. Смятам, че трябва да сме много решителни в борбата с подобни идеи\", заяви председателят на Европейския съвет, който на 1 декември ще отстъпи мястото си на бившия белгийски премиер Шарл Мишел. В речта си при откриването на партийния конгрес вчера той отправи остри нападки срещу \"политическите популисти, манипулатори и автократи\" в редиците на групата. При все това не всички в ЕНП са съгласни с позицията му. Бившият словенски премиер Янез Янша защити членството на партията на Орбан и заяви, че според него тя ще остане в ЕНП след разследването. \"Да се наказва най-успешната партия в групата не би имало никакъв смисъл\", каза Янша на форума. ЕНП е най-голямата партия в ЕП от 20 години, но на последните избори изгуби значителен брой места, главно в полза на десни популисти и на кандидати от Зелената партия.", "date": "2019.11.21", "title": "Туск: През януари решаваме дали партията на Орбан остава в ЕНП"}
{"url": "https://www.24chasa.bg/novini/article/7895716", "text": "Колко пари струва издръжката на българските посолства и консулства по света? Колко са техните приходи от консулски услуги и колко души работят в тях? И показват ли парите приоритетите на външната политика на България и отношението на администрацията към нейните граждани, живеещи в чужбина? Блогърът Боян Юруков, който живее в Германия, успя да осъди МВнР по закона за достъп до обществена информация и сега цифрите са публично достояние. Той предостави данните на  . От тях може да се направи изводът, че приоритетите на външната политика на България са там, където се харчат най-много пари. И понеже цифрите не лъжат, изводът е един –  Там има повече дипломати, отколкото във всяка друга страна, и българското правителство харчи повече пари за тяхната издръжка от всяка друга държава, включително и САЩ. Според данните на МВнР, предоставени на Юруков, посолството ни във Вашингтон и трите консулства в Чикаго, Ню Йорк и Лос Анджелис харчат общо около 4 милиона лева на година. Сумата е сходна за 2014, 2015 и 2016 година. Отделно държавата издържа Постоянното ни представителство към ООН, което се намира в Ню Йорк, за още около 1,7 милиона лева на година, и две икономически представителства (СТИВ) – в Чикаго и Вашингтон – за още близо 350 хиляди лева на година. За сравнение – издръжката на трите български дипломатически представителства в Русия възлиза на около 4,5 милиона лева. Ако към тях добавим и тези в бившите съветски републики, сумата се удвоява до над 9,1 милиона лева. За бившия СССР Външно издържа и 5 икономически представителства (СТИВ) за още около 750 хиляди лева на година (за 2017 г.). През 2015 г. те са били 8 с обща издръжка от над 1 милион лева. Тук трябва да отбележим, че САЩ и ЕС са в пъти по-голям търговски партньор на България от Русия и бившите съветски републики. Повече от половината разходи за дипломатическите мисии в чужбина са за командировки, тъй като служителите там са де факто дългосрочно командировани зад граница служители на МВнР. Диспропорцията Русия-Запад се потвърждава и от разпределението не само на финансовия, но и на личния ресурс на Външното ни министерство. През 2016-та България има 77 консулства и консулски служби. Общо служителите, обслужващи граждани, са 191 души Най-голямото консулство с 14 постоянни служители е това в Москва. Там през лятото командироват още 10 души. На второ място е Истанбул с 6. В 65% от консулствата работят по един или двама служителя – така е и в САЩ и Канада. В цяла Западна Европа, САЩ и Канада има 26 консулски служби с общо 70 служители – или по-малко от два пъти повече от тези в бившия Съветски съюз. „Поне 85% от българите в чужбина учат или работят в Западна Европа и Северна Америка. Това са между 800 хиляди и 1.6 милиона души. За тях Външно е определило 70 души. Това би било аналогично на кметство в малко градче да поеме управлението на град като София“, коментира в своя блог Боян Юруков. В Чикаго работят 4 консулски служители, отговарящи за около 200 хиляди българи. Едни от тях са на половин работен ден. Ню Йорк, Лос Анджелис, Вашингтон и Торонто имат по трима, а Отава – един. Тези представителства покриват всички българи, живеещи в цяла Северна Америка. Анализът на данните показва още, че Външно командироват служители в по-натоварените консулства. Тук обаче интересът отново си остава Русия, а не страните в Западна Европа, където за подмяна на паспорт се чака със седмици, ако не и с месеци. През 2015 г. от Външно са командировали 10 души в Москва за 3 месеца през лятото. По четирима в Минск и Истанбул и по един в Грузия, Иран и Ливан. Нямало е нито един командирован в държава с голяма концентрация на български граждани. За последните 10 години са изключение случаите, когато е изпращан човек в Западна Европа да помага. Дъблин, Мадрид и Валенсия са били удостоени с това внимание през 2007-ма и 2009-та с по един човек, показва още анализът на Юруков. В Москва се издават туристически визи за руските граждани и държавата събира приходи от това. Цифрите варират – от малко над 1,2 млн. лв. през 2014 г. до близо 614 хил. лв. през 2016 г. Въпреки намаляващите приходи обаче издръжката на дипломатическите представителства се увеличава – от 2,340 млн. лв. през 2014 г. до 2,663 млн. лв. през 2016 г. Не става ясно колко от приходите в Москва идват от консулски услуги за български граждани и колко от визи, но общността в Русия не е голяма. Според данните от официалното преброяване живеещите там българи са 24 хиляди души през 2010 г., т.е. повечето приходи в Москва действително са от визи за руски граждани. Бързото обслужване на руските граждани изглежда приоритет за Външно пред това на българските. Най-шокиращо е сравнението между Москва и Лондон – посолството в столицата на Великобритания всяка година изпреварва значително това в руската по приходи от консулски услуги (2,5 пъти през 2016 г., например) и то основно за български граждани. Въпреки това издръжката на посолството там е два пъти по-малко от това в Москва, както и броят на обслужващите служители. „Фокусирането върху Русия и бившите съветски републики по този начин обаче е странен. Според туристическата статистика на НСИ, руските туристи са приблизително 5% от всички посетили страната ни. За Външно обаче визите и таксите от тях са важен източник на приходи. Изглежда това натежава“, коментира още Юруков.", "date": "2019.11.21", "title": "Ето колко пари струва издръжката на българските посолства по света"}
{"url": "https://www.24chasa.bg/novini/article/7894396", "text": "Китай е водещ източник на чуждестранни студенти в САЩ за десета поредна година, се казва в доклада „Отворени врати-2019\". Той е дело на Американския институт за международно образование и Бюрото за образователни и културни въпроси към Държавния департамент на САЩ. Според доклада общо 369 548 китайски студента са се обучавали в американски университети през академичната 2018 г.– 2019 г., което е с 1,7% повече спрямо година по-рано, съобщава  . Броят на обучаващите се и завършили американски висши заведения китайски студенти достигна съответно 148 880 и 133 369. Като най-голям източник на чуждестранни студенти в САЩ, Китай е следван от Индия, Южна Корея, Саудитска Арабия и Канада.", "date": "2019.11.21", "title": "Китай е най-големият източник на чуждестранни студенти в САЩ"}
{"url": "https://www.24chasa.bg/novini/article/7895876", "text": "Калифорнийска мечка реши да поспи на задната седалка на паркирана пред къща кола в САЩ. Животно е уловено на камера пред дома на Адам Армстронг, който забелязал, че врата на автомобила му е отворена на сутринта. Той решава да провери какво е записвала охранителната му камера през нощта и вижда на кадрите големият хищник, който сам си отваря вратата и влиза в колата, за да дремне, коментира британското издание \"Сън\", цитирано от . Мечокът полежал на задната седалка и вероятно след като не намерил никаква храна, тръгнал към гората. Собственикът на колата признава, че мечките са често срещани в района, но той никога не е виждал така лесно да си отварят вратите. Адам отбелязва и че нищо не е повредено в колата, оставяйки вратата отворена.", "date": "2019.11.21", "title": "Мечка се промъкна в кола, за да поспи на задната седалка (Видео)"}
{"url": "https://www.24chasa.bg/novini/article/7895900", "text": "Германският канцлер Ангела Меркел възнамерява да посети бившия нацистки концлагер \"Аушвиц\" за първи път през своите 14 години на канцлерския пост, предаде Асошиейтед прес, цитирана от БТА. Мюнхенският вестник \"Зюддойче цайтунг\" съобщи днес, че Меркел е приела поканата да присъства на 10-ата годишнина на фондация \"Аушвиц-Биркенау\" на 6 декември. Канцеларията на Меркел потвърди, че визитата е планирана, но отказа да уточни датата, тъй като ангажиментите на канцлера обикновено се анонсират само седмица по-рано. Миналия месец Световният еврейски конгрес присъди на Меркел наградата \"Теодор Херцел\" за усилията й да подпомага еврейския живот в Германия и за подкрепата й за Държавата Израел. Нацистка Германия е изтребила повече от един милион души в концлагера \"Аушвиц-Биркенау\" в окупирана Полша по време на Втората световна война, повечето от които евреи, докарани от цяла Европа, припомня АП.", "date": "2019.11.21", "title": "Германският канцлер Меркел ще направи първото си посещение в \"Аушвиц\""}
{"url": "https://www.24chasa.bg/novini/article/7895922", "text": "Сърбия за една година е изгубила 395,7 милиона евро заради въвеждането на стопроцентни мита от страна на Прищина, заяви днес министърът на търговията, туризма и телекомуникациите Расим Ляич, предаде сръбската телевизия РТС, цитирана от БТА. Той каза, че преди въвеждането на мита от сто процента за стоките от Сърбия износът от Сърбия в Косово на годишно ниво е възлизал на 445 милиона евро. Според думите на Ляич страни от региона като Гърция, Унгария, България, Словения и Хърватия са удвоили износа си в Косово, докато Северна Македония е увеличила износа си с 50 процента. \"Вноса на напитки те компенсираха от Австрия и Македония, вноса на бензин - от Македония, Гърция и Албания, на захар - от Франция и Полша, но цената я плащат потребителите, тъй като цените са по-високи в сравнение със сръбските продукти\", каза Ляич. \"Дори и митата да бъдат премахнати днес, трудно ще бъде отново да се пласират сръбски стоки на косовския пазар\", добави той. По думите на министъра икономическата вреда е огромна, но и дългосрочният ефект от тези мита ще бъде голям. От друга страна, председателят на косовската Стопанска камара Берат Рукичи каза, че митата за сръбски стоки са имали негативен ефект и върху икономиката на Косово като цяло, като от въвеждането им насам инфлацията е нараснала от 1,1 до 3 процента, предаде Асошиейтед прес. Местните производители са били леко облагодетелствани, тъй като търговците трябвало да заменят с нещо сръбските стоки, които изведнъж са поскъпнали. За строителните компании обаче е било по-трудно и скъпо да намерят нови източници на материали, които по традиция са купували от Сърбия. Около една четвърт от вноса на Косово идваот Сърбия, от която Прищина внася стоки за около 400 милиона евро. Въвеждането на митата за сръбски стоки доведе до замразяване на диалога за нормализиране на отношенията между Сърбия и бившата й област Косово, която обяви независимост през 2008 г.", "date": "2019.11.21", "title": "Сърбия е изгубила 396 милиона евро заради наложените от Прищина мита"}
{"url": "https://www.24chasa.bg/novini/article/7895969", "text": "Българският еврокомисар Мария Габриел бе избрана за първи вицепрезидент на Европейската народна партия. Тя стана такъв, защото беше избрана за зам.-председател на Европейската народна партия с най-голяма подкрепа сред всички кандидати. Тя събра 442 гласа \"за\", с което изпревари дори фаворита Дейвид Макалистър, който получи 440 гласа. Така тя стана една от десетте на заместническия пост, след гласуването днес в на конгреса на ЕНП в Загреб. В последните два дни Габриел проведе множество срещи с европейските политици, с което допринесе силно за предизборната си кампания. Премиерът Борисов беше един от първите, които отидоха до урните в залата „Арена Загреб“ за да подкрепи Габриел. Още преди да станат ясни резултатите той оцени кандидатурата на българската еврокомисарка за поста на заместник-председател като признание за България и ГЕРБ. Борисов поздрави във фейсбук Мария Габриел за избирането й за първи вицепрезидент на ЕНП. Той изрази увереност, че тя ще работи за важните приоритети за Европа. След избирането й за първи зам.-председател на най-голямата и влиятелна европейска партия, Мария Габриел коментира, че за нея това е признание, което носи обаче със себе си и по-голяма отговорност. „Благодаря за доверието на премиера Бойко Борисов, на европейските лидери на ЕНП и на всички, които днес ме подкрепиха. Да бъда избрана с най-висок резултат сред кандидатите за вицепрезидент на ЕНП задължава. Ще работя ЕНП да има още по-силна роля при определянето на пътя на ЕС в области, които вече се оформиха като двигатели на бъдещето на Европа. Такива са например технологиите и иновациите. В ЕС имаме невероятни таланти. Вярвам, че Европа, начело с ЕНП, ще бъде отново лидер в иновациите и технологичните промени, които са гарант за конкурентоспособност и ползи за хората. Външната политика на ЕС също е приоритет на нашето политическо семейство и ще продължа работата си за европейската перспектива на Западните Балкани. Като зам.-председател на ЕНП ще мога и с още по-голяма сила да отстоявам и друга моя кауза – по-добро представителство на жените във всички сектори на икономическия и обществен живот на ЕС. Със сърце и прагматизъм ще работя да надградим постигнатото. Нужно е да дадем допълнителен тласък на Европа, за да посрещнем днешните предизвикателства и да търсим решения за по-ефективен ЕС“, коментира Мария Габриел.", "date": "2019.11.21", "title": "Мария Габриел е избрана за първи вицепрезидент на ЕНП"}
{"url": "https://www.24chasa.bg/novini/article/7895989", "text": "Две земетресения с магнитуди 3,9 и 3,4 по Рихтер бяха регистрирани днес в западния турски окръг Балъкесир, съобщи турската телевизия СиЕнЕн-Тюрк, цитирана от БТА. Първото земетресение с магнитуд 3,9 по Рихтер е станало в 14.15 ч. (15.15 ч. местно време) край град Бигадич. Трусът е бил на дълбочина 11.46 километра, съобщи правителствената Дирекция за управление при бедствия и извънредни ситуации (АФАД). Вторият трус е станал 12 минути по-късно - в 14.27 ч. край град Съндъргъ. Земетресението е било с магнитуд 3,4 по Рихтер. Дълбочината на труса е била 6.39 километра. Трусовете са предизвикали паника сред населението. Няма данни за ранени хора и за нанесени материални щети.", "date": "2019.11.21", "title": "Две земетресения в Западна Турция"}
{"url": "https://www.24chasa.bg/novini/article/7896012", "text": "Европейският парламент ще гласува следващата сряда в Страсбург пълния състав на новата Европейска комисия. Това съобщи председателят на ЕП Давид Сасоли. Той не отхвърли съмненията, че заради липсата на британски еврокомисар работата на новата ЕК може да бъде поставена под въпрос. По неговите думи такава опасност съществува. Има такава уязвимост, заяви Сасоли на пресконференция. Председателят на ЕП съобщи, че днес \"много\" министри на културата ще поискат към задачите на еврокомисаря Мария Габриел да бъде добавена думата \"култура\". През септември Сасоли даде пример с наименованието на отговорностите на българския еврокомисар, като постави искането на ЕП за промени в описанието на задачите на бъдещата комисия. ЕП успя да постигне промяна в наименованието на задачите на гръцкия еврокомисар, който вместо за \"защитата\" на европейския начин на живот, ще отговаря за неговото \"опазване\". Промени бяха въведени в отговорностите на еврокомисаря от Люксембург и в наименованието на отговорностите на еврокомисаря от Литва. По думите на Сасоли думата \"култура\" е трябвало да влезе в титлата на българския комисар и ЕП би бил доволен от такова допълнение. Засега се предвижда българският комисар да отговаря за младежта и иновациите, като в полето на неговите отговорности са включени също културата и спортът. По-рано днес говорител на ЕК съобщи, че все още няма отговор от Лондон по откритата наказателна процедура за неспазване на европейското законодателство заради отказа на британските власти да предложат кандидат за еврокомисар. Говорителят отбеляза, че крайният срок за отговора изтича утре в полунощ и че ЕК ще се произнесе идния понеделник. По неговите думи ЕК остава на разположение на Лондон денонощно за решаването на този въпрос. Според говорителя е възможна проява на гъвкавост, а целта се запазва новата комисия да встъпи в длъжност на 1 декември.", "date": "2019.11.21", "title": "ЕП ще гласува следващата седмица целия състав на новата Европейска комисия"}
{"url": "https://www.24chasa.bg/novini/article/7895959", "text": "Агенция за качеството ще заработи към социалното министерство от първи януари следващата година, като основните й ангажименти ще бъдат свързани с лицензиране на доставчиците на социални услуги и контрола по спазването на стандартите в социалните услуги. Това каза зам.-министър Зорница Русинова във Велико Търново. Новата агенция ще има функции, подобни на тази за медицински одит, която съблюдава спазването на стандартите в болнични заведения, поясни Русинова на национална среща с общинските експерти по социални дейности и здравеопазване \"Оттук нататък ние наблягаме много повече на качеството. В България има регистрирани над 200 доставчици на социални услуги - това са общините, неправителствени организации, търговски фирми. Променяме начина, по който те ще се лицензират. Няма да има разлика дали това ще бъдат услуги за деца или за възрастни\", посочи зам.-министърът. Наредба ще определя изискванията за предоставяне на качествени услуги. Друга ще регламентира изискванията към специалистите, които ще работят в тях. \"Социалната сфера е една от сферите, които в следващите 10-12 г. ще изпитват все по-голям глад за кадри. И това е причината да заложим определени изисквания към професионалистите и да търсим начин за подкрепа на млади хора, които да започнат да работят\", поясни Русинова. И допълни, че от 2021 г. ще е готова първата национална карта на социалните услуги.\"В момента има над 40 общини, в които държавата не финансира никакви услуги, а очевидно там също има потребност. Например потребността от домове за възрастни хора е може би най-висока в момента. Над 5000 са чакащите в страната. На база на оценка на потребностите всяка една община ще трябва да прецени каква е необходимостта от съответните услуги и те да бъдат заложени в националната карта\", обясни Русинова. Тя каза, че в проектобюджета за 2020 г. е предложено увеличаване на средствата за социални дейности с 30 млн. лв, с което стават 290,9 милиона лв. За някои от услугите, например резидентните услуги за младежи с тежки увреждания увеличението е близо 28% и това е сериозната ни амбиция да продължим да надграждаме\", заяви зам.-социалният министър. От 1 януари се въвежда и изцяло нова услуга, т.нар. заместваща грижа. Т.е. когато родител сам се грижи за детето си с увреждане, да има възможност през общината да използва за няколко часа на ден или няколко пъти в годината професионална подкрепа, така че някой да се погрижи за детето.", "date": "2019.11.21", "title": "Социалното министерство с агенция за качество като Медицинския одит"}
{"url": "https://www.24chasa.bg/novini/article/7896108", "text": "Астрономи откриха лъчения с енергийни нива, каквито досега не са били наблюдавани, след изключително силни космически експлозии, сочат резултатите от изследване, цитирани от Франс прес. Всичко започва през юли 2018 г., когато космическите телескопи \"Ферми\" и \"Суифт\" на НАСА наблюдават космическа експлозия. През януари т.г. е регистрирана втора подобна експлозия. Въпросните експлозии, при които се освобождава енергия, равняваща се на произведената от Слънцето за 10 милиарда години, стават причина за появата на т.нар. гама изригвания. Те са сред най-големите загадки във физиката, предава БТА. През юли 2018 г. телескопите HESS (High Energy Stereoscopic System) в Намибия откриват фотони с енергия от порядъка на 0,1-0,4 тераелектронволта 10 часа след първоначалната експлозия. През януари т.г. частици с още по-голяма енергия - 0,2-1 тераелектронволта, равняваща се на освободената при сблъсъци между протони в Големия адронен колайдер на Земята, са наблюдавани от телескопи на Канарските острови. \"Става въпрос за най-високоенергийните фотони, откривани някога въз основа на гама изригвания\", заяви Елиза Бернардини от Обсерваторията на Канарските острови. \"Това е истински триумф\", казва Бин Чжан от университета на Невада. \"Частиците не бяха открити в момента на експлозията, а минута по-късно\", уточнява Размик Мирзоян от института \"Макс Планк\" по физика в Германия. \"Тези фотони вероятно не са генерирани директно от експлозията\", отбелязва Джема Андерсън от Международния център за радиоастрономически изследвания в Австралия. Резултатите от изследването са публикувани в сп. \"Нейчър\". /", "date": "2019.11.21", "title": "Учени наблюдаваха рекордно висока енергия\nв космоса"}
{"url": "https://www.24chasa.bg/novini/article/7896099", "text": "На днешната дата преди 24 години във военната база в американския град Дейтън бе парафирано рамково мирно споразумение, което сложи край на войната в Босна от 1992-1995 г., припомня Танюг. С Дейтънското споразумение и неговите 12 анекса бе създадена общата държава Босна и Херцеговина, съставена от две административни единици - Република Сръбска и Мюсюлманско-хърватската федерация, предаде БТА. След триседмични преговори споразумението бе парафирано от тогавашните президенти на Сърбия Слободан Милошевич, на Република Босна и Херцеговина Алия Изетбегович и на Хърватия Франьо Туджман. Документът бе парафиран в присъствието на тогавашния държавен секретар на САЩ Уорън Кристофър. Освен него главни американски посредници в преговорите бяха Ричард Холбрук и генерал Уесли Кларк. Дейтънското споразумение бе подписано официално на 14 декември 1995 г. в Елисейския дворец в Париж.", "date": "2019.11.21", "title": "24 години от Дейтънското споразумение,\nсложило край на войната в Босна"}
{"url": "https://www.24chasa.bg/novini/article/7896498", "text": "Отношенията между Русия и Швейцария имат дълга история, отбеляза днес руският президент Владимир Путин по време на срещата си в Москва с президента на Швейцария Ули Маурер, предаде ТАСС. Руският лидер приветства швейцарската делегация. \"Помня нашата среща в Сочи през 2014 г. и много се радвам да ви видя в Москва. Между нашите две страни съществуват много тесни отношения\", каза Путин в началото на срещата. Руският президент отбеляза също ръста на стокообмена между двете страни през миналата година с близо 20 процента, като го нарече \"добър показател\", предава БТА. Маурер, на свой ред, отбеляза, че разглежда визитата си в Москва като възможност за развитие на двустранните отношения. По думите на швейцарския президент \"съществува голям потенциал\" за разширяване на връзките между двете държави както в икономическата, така и в други сфери. \"Швейцария дължи много на Русия още от времето на Виенския конгрес. През 1815 г. благодарение на Русия Швейцария се запазва като независима държава. Винаги когато идваме в Русия, се чувстваме длъжни да помним това, винаги изпитваме признателност\", заяви Маурер.", "date": "2019.11.21", "title": "Швейцарският президент: Дължим много на Русия"}
{"url": "https://www.24chasa.bg/novini/article/7896513", "text": "Косовската полиция публикува днес фотографиите на двама заподозрени по случая с убийството на сръбския политик Оливер Иванович в северна Митровица пред януари миналата година, предаде Танюг. Публикуването на снимките, със съгласието на Специалната прокуратура, има за цел събиране на данни и идентифициране на лицата от фотографиите, предава БТА. Гражданите са призовани, ако имат данни за лицата от снимките да се обадят в полицията на поверителен номер на телефона или по мейл, съобщи вестник \"Коха\".", "date": "2019.11.21", "title": "Публикуваха снимки на двама заподозрени за убийството на Оливер Иванович"}
{"url": "https://www.24chasa.bg/novini/article/7896499", "text": "Полицията в австрийските провинции Тирол и Форарлберг издирва неизвестни лица, които са откраднали 18 тона шоколад някъде по пътя между австрийския град Блуденц и Белгия, предава БТА. В понеделник крадците са натоварили от производителя в Блуденц камион, от който няма никаква следа. За транспортирането на голямата пратка шоколад от Блуденц до Белгия е отговаряла тиролска компания за спедиция. Фирмата обаче е възложила поръчката на унгарска компания, а тя от своя страна - на чешка спедиция. Неизвестно засега лице се е явило в Блуденц, представило се е за човек от чешката фирма и е натоварило 33 палети шоколад. До днес \"сладкият товар\" не е стигнал до Белгия. Полицията предполага, че номерата на камиона са били крадени, тъй като не съответстват на представените документи. Освен това следователите са на мнение, че са фалшифицирани и транспортните документи. Номерът не е нов, спомнят си осведомени, през 2011 г. неизвестни лица също са натоварили 18 тона шоколад и са изчезнали безследно.", "date": "2019.11.21", "title": "Кражба на 18 тона австрийски шоколад, предназначен за Белгия"}
{"url": "https://www.24chasa.bg/novini/article/7892912", "text": "От 2022 г. водач, който превиши ограничения на скоростта извън населено място с 21 до 30 км/ч, да получава 1 наказателна точка и един клас “малус”. Ако е прескочил разрешената скорост с до 50 км, наказателните точки стават 2 и водят до два класа “малус”. Това е записано в новото предложение на Комисията за финансов надзор за системата “Бонус - Малус”. Регулаторът предлага правилата, при които поведението на водачите на пътя ще определя цената на полицата да заработят на два етапа. 2020 година ще е нулева, за да се натрупа информация. Корекциите в цената тръгват от 1 януари 2021 г. Върху поевтиняването или поскъпването на стандартната полица, предлагана от застрахователните компании, ще влияят само нарушения, установени с актове, фишове или присъди, извършени след 1 януари 2020 г. ( Предлагат се две алтернативни скали, за да бъде избрана работещата. Едната е с 15 класа, неутрален клас е 6-и, 5 са “бонус” и 9 - “малус”. При нея най-високата отстъпка е 23% от базовата цена, а най-голямото оскъпяване е с 400%. Втората скала има 20 класа, базов е 8-и, 7 са “бонус” и 12 - “малус”. Отстъпката при нея е 25%, а оскъпяването за нарушителите също до 400%. ( ) Системата няма да отчита изплатените обезщетения от компаниите или предявени претенции към тях. Те могат, ако преценят, да направят индивидуални полици за всеки водач. Носители на “Бонус-малус” ще са собственикът и водачът на един автомобил. Корекцията в цената ще зависи от по-високия клас от двамата. Този на собственика ще се влияе от всички нарушения или престъпления, които са извършени с колата, докато тя е била негова. Ако той има повече от един автомобил, класът ще се определя индивидуално за всяка превозно средство. Всеки нов собственик на автомобил ще влиза в системата в базовия клас, т.е. при стандартни цени на полицата. За да не бъде заобикаляна системата чрез фиктивно прехвърляне на колата, за да се изчистят малус точки и след това повторното придобиване от същия собственик, при връщане на собствеността ще се отчитат натрупаните нарушения преди сделката. Всички водачи, които управляват една кола, ще се вписват в застрахователната полица. Ако не бъдат изброени всички, ще има наказания и за собственика, и за водача. За да не се дублират наказанията, невписаният водач няма да се изключва от покритието на “Гражданска отговорност”, нито пък към него ще се предявява регресен иск за изплатени щети. “Бонус-малус” класът ще се променя, като се начисляват съответният брой точки с влизането в сила на всяко наказателно постановление, фиш и присъда след 1 януари 2020 г. Предлага се да има и механизъм за оспорване на определените класове. Всеки ще може да проверява своя клас със специален код, който ще получава безплатно.", "date": "2019.11.21", "title": "36 нарушения ще оскъпяват полицата за автомобила"}
{"url": "https://www.24chasa.bg/novini/article/7896594", "text": "Централната избирателна комисия наложи 2 000 лева глоба на лидера на \"Атака\" Волен Сидеров. Това се вижда от решение на комисията от днес, публикувано на сайта на ЦИК. Сидеров е глобен заради поведението му по време на предизборния диспут в предаването \"Референдум\" на  , съобщават от телевизията.  Централната избирателна комисия е решила, че с действията си той е нарушил добрите нрави, честта и доброто име на кандидатите, които са участвали в предаването. За нарушенията, които Сидеров е извършил, законът предвижда глоба от 2000 до 5000 лв.", "date": "2019.11.21", "title": "ЦИК глоби с 2 000 лв. Волен Сидеров заради поведението му в \"Референдум\""}
{"url": "https://www.24chasa.bg/novini/article/7896556", "text": "Руският президент Владимир Путин присъди днес най-висшето държавно отличие на двама пилоти, които успяха да приземят самолет с 230 души на борда в царевична нива, след като машината се сблъска с от птици, предаде АФП. На церемония в Кремъл Путин връчи ордена „Герой на Русия“ на командира на полета Дамир Юсупов и втория пилот Георгий Мурзин, като похвали тяхната смелост и професионализъм, предава  . „Те успяха да приземят самолета буквално на голо поле и спасиха живота на десетки“, каза Путин. През август самолет на „Еърбъс“ А321 на „Уралските авиолинии“, изпълняващ полет за Крим, се натъкна на ято чайки малко след излитането от московското летище „Жуковски“. Птиците влизат в двигателите и екипажът решава да извърши аварийно кацане, приземявайки самолета в царевична нива на около километър от пистата със спрени двигатели и без спуснати колесници. Хората на борда – 226 пътници и 7-членен екипаж, бяха евакуирани с надуваеми рампи. Руски медии нарекоха кацането „чудо“ и направиха сравнение с американския пилот Чесли Салънбъргър, който през 2009 г. приводни в река Хъдзън в Ню Йорк самолет със 155 пътници на борда след спиране двигателите при сблъсък с птици.", "date": "2019.11.21", "title": "Путин отличи пилоти, приземили пътнически самолет в царевица"}
{"url": "https://www.24chasa.bg/novini/article/7896680", "text": "Главният прокурор на Израел Авишай Манделблит обяви днес, че е взел решение да подведе министър-председателя Бенямин Нетаняху под отговорност по обвинения в корупция, злоупотреба с доверие и измама, предадоха световните агенции. Новината породи допълнителна несигурност за това кой в крайна сметка ще поеме ръководството на страната, затънала в политически хаос, след като произведените на два пъти тази година парламентарни избори не излъчиха победител, разполагащ с парламентарно мнозинство, отбелязва Ройтерс, цитирана от БТА. Нетаняху, който отрече да извършвал закононарушение по три случая за корупция, не е задължен от закона да подаде оставка след подвеждането му под отговорност. Решението за повдигане на обвинения е едно от най-тежките предизвикателства за Нетаняху в дългогодишната му кариера, отбелязва Ройтерс. 70-годишният Нетаняху сега се озовава едновременно и в политическа и в юридическа криза. Той не успя да състави ново правителство след приключилите без категоричен победител парламентарни избори през пролетта и през септември, а сега е застрашен от дела, които биха могли да се проточат с години, отбелязва Ройтерс. По този повод световните агенции представят и справка за трите случая, довели до повдигане на обвинения на Нетаняху. По първия случай е известен като \"Случай 1000\". По този случай премиерът е заподозрян, че е получил скъпи подаръци в размер на близо 300 000 долара от богати личности, в това число и холивудският продуцент продуцентът Арнон Милчан и австралийския милиардер Джеймс Паркър в замяна на финансови или лични облаги, предаде Асошиейтед прес. Нетаняху казва, че получавал само подаръци от приятели, без да ги е искал. Сред подаръците са бижута, луксозни пури и шампанско, допълва Франс прес. По този случай на Нетаняху е обвинен в измама и злоупотреба с доверие, уточняват Ройтерс и Асошиейед прес. Второто досие е известно като Медиагейт или като \"Случай 2000\". По него Нетаняху е заподозрян, че се е опитал да си осигури благоприятно за него отразяване на дейността му в най-големия платен всекидневник в Израел - \"Йедиот ахронот\". Той се е опитал да договори споразумение с шефа на вестника - Арнон Моузес. В замяна Нетаняху е споменал за възможност да се гласува закон, който ограничава разпространението на безплатния всекидневник \"Израел Хайом\", който е основен конкурент на \"Йедиот Ахронот\". Такова споразумение в крайна сметка не е било сключено, припомня Франс прес. По този случай Нетаняху беше обвинен в измама и злоупотреба с доверие. Нетаняху твърди, че е бил основен опонент на гореспоменатия закон и дори е предизвикал предсрочни избори през 2015 г., за да го блокира. Третият случай е най-опасният за бъдещето на Нетаняху и е известен като \"Случай 4000\". По него Нетаняху е заподозрян, че се е опитал осигури благоприятно отразяване на дейността си от информационния сайт Вала. В замяна той е предоставил правителствени облаги, които може да са донесли милиони долари на Шаул Елович, тогавашен директор на телекомуникационната група Безек и на сайта Вала, предаде Франс прес. В центъра на разследването е сливането през 2015 г. на Безек със сателитния телевизионен доставчик Йес. Решението за сливането се е нуждаело от одобрението на контролните власти и органи. По това време Нетаняху е бил и министър на комуникациите. Според Нетаняху сливането на Безек-Йес е било валидирано от службите към министерството и контролните органи, както е трябвало. Той оспорва да е получил благоприятно медийно отразяване от страна на сайта. По случая Нетаняху беше обвинен в измама, злоупотреба с доверие и получаване на подкуп. Ще са нужни месеци преди случаите да бъдат отнесени в съда, отбелязва Ройтерс, а Нетаняху може да поиска извънсъдебно споразумение вместо да се явява на процес. Съюзници на Нетаняху в парламента бяха казали, че ще работят, за да му осигурят парламентарен имунитет от съдебно преследване. Но сега, когато израелската политика е в безпрецедентна бъркотия, не се знае дали това вече ще бъде възможно. Ако бъде признат за виновен, Нетаняху може да получи до 10 години затвор и/или глоба по обвиненията за получаване на подкуп. По обвиненията за измама и злоупотреба с доверие той може да получи до 3 години затвор. Според израелските закони, ако Нетаняху бъде осъден на последна инстанция, докато е на премиерския пост, той трябва да подаде оставка, но може да изпълнява длъжността си, докато текат всички етапи на процедурата, включително и обжалването. Не е ясно обаче дали съюзниците на Нетаняху ще продължат да са му лоялни в този случай. За някои това може да е шанс да излязат от сянката на един политик, който беше на върха или близо до върха на израелската политика в продължение на цяло едно поколение и който е известен на международната сцена, повече от който и да е друг израелски политик, отбелязва Ройтерс.", "date": "2019.11.21", "title": "Израелският премиер Нетаняху е подведен под отговорност за корупция (Обновена)"}
{"url": "https://www.24chasa.bg/novini/article/7896799", "text": "Случаят с 3-годишния Александър предизвика вълна от сигнали на родители за проблеми в начина, по който работи Педиатрията, съобщават от  . На 18 ноември 2017 година съпругата и дъщеричката на Георги Георгиев са приети в интензивното отделение на Педиатричната болница в София със съмнение за бронхопневмония. Момиченцето е на година и половина и не за първи път се налага хоспитализацията му, защото страда от генетичен синдром.  „На 20-ти детето започна да проявява признаци за сериозно разстройство. Започна да има много изхождания, които продължиха целия ден”, каза Георги Георгиев, баща на детето. Дежурният лекар в Педиатрията успокоил родителите, че това е нормално за малките деца, които боледуват. Колежката му от нощната смяна пък преценила, че ако до сутринта не се подобри, ще я транспортират в друга болница. „При бебета, след 3 или 4 часа разстройство, задължително трябва да се постави система и да започне да се вливат течности венозно. Оправданието им беше, че вените й са твърде тънки и не могат да намерят път”, каза още Георгиев. След денонощие мъки и силно обезводнено, момиченцето е транспортирано в Трета градска болница. Лекарите там не успяват да спасят живота му. „В 21-ви век не е нормално, дете, което е в болница, в интензивно отделение, под лекарско наблюдение, да почине от обезводняване. Никой на този свят не може да ме убеди, че не е можело да се направи нищо. Накрая ще ги съди Господ. Аз прошка не мога да им дам. Когато ми я взеха, сърцето ми умря. Аз нямам сърце вече”, коментира бащата на детето. Две години след смъртта на дъщеря си, Георги още търси отговор на въпроса как е възможно това да се случи. След случая на 3-годишния Алекс и вълната сигнали и оплаквания, медиците в Педиатрията отново припомниха, че нямат спешен център. И признават -  проблемът не е в частния случай, а в системата на детското здравеопазване като цяло. „Реално ние нямаме система. Ние крепим ненужно нещо прогнило. Това са някакви отдавна прокарани коловози, по които се работи”, каза д-р Адил Кадъм. Георги и съпругата му ще си търсят правата по съдебен път. А в петък ще запалят свещ за Алекс. Точно две години след като дъщеря им завинаги е останала на 18 месеца.", "date": "2019.11.21", "title": "Баща се жалва, че и неговата дъщеричка е починала заради проблеми в педиатрията"}
{"url": "https://www.24chasa.bg/novini/article/7893069", "text": "По същото време - през 1964 г., правителството взема решение да се изгради магистрален пръстен, който да свързва най-важните градове на страната и да включва “Тракия” от София до Бургас, “Черно море” от Бургас до Варна и “Хемус” от Варна до София. Тогава плановете са магистралният пръстен да се изгради изцяло в чест на XI конгрес на БКП през 1981 г., когато се чества и 1300-годишнината на българската държава. 1980 г. си замина доста отдавна, но нито комунизмът настъпи, нито имаме магистрален пръстен. “Тракия” започва да се строи чак през 1973 г. и през 1980 г. е стигнала едва до Нови хан. Участъкът до Пловдив е завършен през 1984 г. И демокрацията завари страната ни едва с 274 км магистрали: “Тракия”, но само от София до Пловдив, и съвсем малко от “Хемус” - между Варна и Девня и на север от столицата, без да е успяла да премине Балкана. Това стана през 1999 г., когато стигна до Ябланица, а от около един месец насам е до Боаза. Когато регионален министър стана Росен Плевнелиев, той заяви, че до 2020 г. - “Тракия”, “Марица”, “Струма”, “Хемус”, “Черно море”, “Рила” и “Люлин”. “Люлин” наскоро се вля в “Струма”, от която остава да се изгради само най-трудният участък - през Кресненското дефиле, “Марица” и “Тракия” са готови, “Хемус” ще се построи до 2024 г., а “Рила” е забравена. 55 години след възникването на идеята за магистрален пръстен може да се каже, че имаме едната половина и малко от втората. Остава да се достроят още 205 км от “Хемус” между Боаза и Белокопитово, за да бъде довършена, както и да се изгради магистрала “Черно море”, която да свърже двата най-големи черноморски града - Варна и Бургас. Нейната дължина ще е приблизително 95 км. Ако се направи и тунелът под Шипка, който съществува като идея от 125 години, Стара планина ще бъде пресечена вече на три места - при Витиня, при Шипка и между Варна и Бургас. Което ще направи най-после връзките между Северна и Южна България удобни, без пътниците и товарите да заобикалят и да се катерят по високите старопланински проходи, голяма част от които се затварят през зимата, защото стават опасни. Може би трябва да се добави и тунелът под Петрохан, защото този проход също става опасен през зимата, а прокопаването на тунела ще направи лесна и бърза връзката с Дунав мост при Видин - Калафат. Всичко това плюс завършването на скоростния път Велико Търново - Русе ще позволи да се привлече транзитен трафик от Северна Европа към Средиземноморието. Което при наличието на толтакси от догодина ще донесе прилични печалби за страната и тези пари биха могли да се използват за доразвиване и поддържане на пътната инфраструктура. Обходният път на Габрово, който вече се строи, и бъдещият тунел под Шипка са част от трансевропейския транспортен коридор ІХ, който тръгва от Финландия, минава през Русия и Румъния и след България продължава за Гърция, т.е. прави връзка между Северно и Средиземно море. Така би се осигурила и връзката между Дунав мост край Русе и автомагистралите “Хемус”, “Тракия” и “Марица”. Преди около месец Агенция “Пътна инфраструктура” (АПИ) обяви обществена поръчка за която е част от коридор 8, започващ от албанските адриатически пристанища Дурас и Вльора, минаващ през Северна Македония, София и Пловдив, стигайки до двете ни големи черноморски пристанища. В по-далечна перспектива - и като се включи морският транспорт през Черно море, този транспортен коридор е най-бързата и пряка връзка за товарите от Южна Европа към азиатския континент и обратно. От първоначалния си замисъл преди повече от 50 години “Черно море” за първи път стига до такава фаза. По времето на социализма “Пътпроект Варна” е правила предварителни проучвания и е изготвила три варианта за трасето. През 2001 г. същото е повторено от тогавашната агенция “Пътища”, като се изработват пак 3 варианта за трасето, но различни. В тези, а и няколкото други упражнения по темата “Черно море” през годините обаче никога не се е стигало до изработването на конкретен технически проект Отделен е въпросът, че финансирането никога не е стигало до нещо повече от пожелания. Например, когато регионален министър беше Лиляна Павлова, тя се срещна няколко пъти с Катарския фонд, който уж проявяваше интерес да изгради на концесия магистрала “Черно море” или магистрала Свиленград-Русе с преминаване на Стара планина точно чрез тунел под Шипка. Катарците видимо проявяваха интерес към двата проекта, които бяха разглеждани от тях като начин Но искаха да им се гарантира толкова висока възвръщаемост на инвестицията, че това направи начинанието неприемливо. Сега финансиране също не е предвидено – поръчката е само за изготвяне на проект. Същественият напредък е, че от трите варианта един ще бъде подложен на оценка за въздействие върху околната среда (ОВОС) и когато докладът влезе в сила, изработването на конкретен проект и възможността за строителството на магистрала “Черно море” вече ще са необратими. Защото сама по себе си процедурата по одобряване на доклад по ОВОС е дълга и тежка и когато този доклад влезе в сила, все едно че е свършена половината работа. Магистрала “Черно море” много пъти е влизала в дневния ред и много пъти е била отлагана за по-добри времена. Няма транспортен или строителен министър от последните 30-40 години, който да е казал “не” на този проект, когато е идвал на власт. Но обикновено на втората или третата година на всеки мандат темата неизбежно отива на заден план и за нея вече не се говори. Най-куриозната история с отлагането на “Черно море” е от времето на тройната коалиция. През 2007 г. България току-що е станала е член на Организацията за черноморско икономическо сътрудничество и един от първите документи, които правителството одобрява в тази връзка, е меморандум за разбирателство за изграждането на магистрален пръстен около Черно море, дълъг към 7000 километра. Първоначалната идея е на Русия и по онова време никой у нас не се сеща да зададе въпроса кому е нужен такъв проект и как такъв магистрален пръстен ще премине през спорни територии като т.нар. Донецка република, през Луганската област, през Южна Осетия и т.н. Но меморандумът служи като оправдание за поредното отлагане на магистрала “Черно море” с мотива, че се чака Черноморската банка да отпусне средствата. Като част от разширения идеен проект АПИ е вписала в изискванията за избор на автора му и ще получи като продукт анализ на автомобилното движение, обясни пред “24 часа” инж. Ася Чипева, директор на дирекция “Инвестиционно проектиране и отчуждителни процедури” в АПИ. “Нашият бъдещ проектант ще има за задача да анализира пътния трафик по всеки от трите варианта на магистралата. Разбира се, става въпрос за несъществуваща все още магистрала, но все пак като основа съществуват данните за сегашния път. Те оправдават построяването на магистрала с габарити като на “Черно море”, която ще е 27 метра ширина – ще има две активни ленти за движение във всяка посока, като едната е 3,75 метра, а другата – 3,50 метра, една аварийна лента с ширина 2,50 метра, разделителна ивица между двете платна от 3 метра и банкети отстрани, широки по един метър. За такива габарити е необходимо да има трафик между 20 и 60 хиляди МПС на денонощие независимо от сезона”, обясни Чипева. При разработване на симулациите за бъдещия трафик се взема предвид не само сегашното движение, а и бъдещият привлечен трафик към магистралата. Защото заради удобствата при пътуването аутобанът няма да се ползва само от хората, които сега са принудени да изминават разстоянието между Варна и Бургас, а и от водачи, които сега избират заобиколни пътища. У нас битува мнението, че едва ли не “Черно море” ще е някакъв вид панорамна магистрала, която минава по Черноморското крайбрежие и пътуващите ще се наслаждават на гледката . Истината обаче е доста по-прозаична – само нищожна част от нея дава възможност да се вижда морето, като тази част от аутобана дори вече е готова – от центъра на Варна през Аспаруховия мост до Приселци. След това и според трите възможни варианта за пътя магистралата се качва в Стара планина и през по-голямата част от трасето ще преодолява терена с помощта на общо 69 големи и тежки съоръжения - надлези, мостове, виадукти, тунели, акведукти, селскостопански надлези и подлези. Без да се броят стотиците тунелчета и проходи за едри и дребни диви животни, които със сигурност ще се изискват от доклада за ОВОС. Пресичането на Стара планина както и заобикалянето на защитени зони и територии, избягването на разсичането на големи земеделски и горски територии удължават трасето с около 36% в сравнение с въздушния път по права линия между Варна и Бургас. Затова в нито един участък в планината аутобанът не минава близо до морето. Изключение прави само участъкът между Обзор и Бяла, където трасето е принудено от терена да се доближи на около десетина километра от крайбрежието. Само че точно там теренът е най-труден – той е стръмен и няма изгледи някой да зърне водата през високите върхове. Дори след като слезе от планината, магистрала “Черно море” не минава точно покрай Черно море. От село Кошарица, което е горе-долу на географската ширина на Св. Влас, пътят тръгва на запад от съществуващия път Бургас - Варна. На географската ширина на Слънчев бряг например магистралата ще минава в близост до Каблешково, откъдето е невъзможно да се види морето. След това тръгва още по на запад, минавайки през село Рудник. Накрая стига до Атанасовското езеро и се свързва с магистрала “Тракия” западно от Бургас, без изобщо да се доближава до града. На практика единствената възможност да се влезе от магистрала “Черно море” в Бургас е, след като аутобанът се влее в магистрала “Тракия”.", "date": "2019.11.21", "title": "След 55 г. планове България може да има магистрален пръстен"}
{"url": "https://www.24chasa.bg/novini/article/7896824", "text": "Главният изпълнителен директор на \"Фолксваген\" (Volkswagen) Херберт Дис защити днес решението на компанията да отложи евентуалното строителство на нов завод в Турция заради турската офанзива в северната част на Сирия, предаде Франс прес, цитирана от БТА. Германският автомобилен гигант обяви на 15 октомври, че ще наблюдава развитието на ситуацията след атаката на турски сили срещу част от сирийски регион, контролиран от кюрдските бойци. \"Докато се убиват хора, ние няма да положим първия камък близо до бойно поле\", каза Херберт Дис в съобщение в социалната мрежа ЛинкдИн (LinkedIn). Той все пак призна, че заводът ще е от \"икономически интерес\" за Фолксваген и решението за изграждането му все още е отворено. Германският автомобилостроител трябва да реши, взимайки предвид и \"чисто икономическите съображения\", и \"моралната гледна точка\", каза шефът на \"Фолксваген\". Херберт Дис заяви миналата седмица пред медиите, че планирането на строителството на завод на фона на напрежението би било \"напълно безотговорно\", добавяйки че решение ще бъде взето \"най-късно в края на тази година или в началото на следващата\". Автомобилостроителят не планира друго място за нов завод, но счита, че е способен да реорганизира производството в мрежата си, ако се наложи да се откаже от строителство в Турция. Очакваната инвестиция за турския завод е между 1,2 и 1,5 милиарда евро с потенциал за разкриването на 4000 работни места. Турско-кюрдският конфликт е особено деликатна тема в Германия, където три милиона жители с турска националност или произход включват около милион кюрди, припомня АФП.", "date": "2019.11.21", "title": "\"Фолксваген\" няма да строи завод близо до \"бойно поле\""}
