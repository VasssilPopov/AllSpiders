{"url": "https://www.24chasa.bg/novini/article/7556726", "text": "Решението къде да бъде новият завод на “Фолксваген” - в Турция или в България, се отлага. Това е станало ясно на дадена от автомобилния завод пресконференция в петък по повод на старта на сътрудничеството с “Форд”. “Плановете бяха конкретизирани, не финализирани”, заявил един от говорителите на надзорния съвет на “Фолксваген”, предава немският вестник “Ди Цайт”. По-рано през деня друго германско издание - “Аутомобилвохе”, написа, че съветът е взел решение късно в четврътък вечерта в близост до Измир. Южната ни съседка е надделяла в избора най-вече заради натиск на Катар, допълва още “Аутомобилвохе”. Катар държи 17% от акциите на “Фолксваген”. Турция е предложила по-голяма държавна финансова подкрепа и безплатен терен, научи “24 часа”. Преди седмици лично шефът на “Фолксваген” Херберт Дис обиколи България и Турция, за да прецени сам къде да е новият завод. Той се е срещал и с бизнесмени във Виена, които е опитвал да убеди да подпомогнат с инвестиции избора на България, но явно въпреки всичко Турция е предложила повече. “Турция предлага много по-добри финансови условия, като икономията за компанията може да достигне няколкостотин милиона евро”, пише и немският вестник “Ханделсблат”. Още преди пресконференцията той твърдеше, че на заседанието на борда в четвъртък не е взето окончателно решение, въпреки че Турция имала по-големи шансове. Най-вероятно новото местоположение ще стане ясно през август. Проблемът била авторитарната политика на президента Реджеп Ердоган, а и страната не е членка на Европейския съюз за разлика от България. Турция имала и друго предимство - по-големия вътрешен пазар. В новата фабрика ще се произвеждат няколко марки на компанията, сред които и на дъщерното дружество “Шкода”. От Едмен, Долна Саксония, там ще се премести и производството на луксозния клас “Пасат”, тъй като обяснява “Ханделсблат”. И добавя, че за изграждането на новата фабрика ще е нужна инвестиция от около 1 милиард евро, като капацитетът ѝ ще бъде над 300 хил. автомобила на година. Електромобили и автономни коли ще произвеждат заедно “Фолксваген” и “Форд”, стана ясно на пресконференцията в петък. Автомобилните заводи ще вложат 2,3 млрд. евро в изследователската компания Argo AI в Питсбърг, САЩ. Тя е специализирана в развитието на автономни коли, а от 2017 г. “Форд” е неин основен инвеститор. В замяна на това Argo AI ще произвежда стотици коли за европейския пазар през платформата за електрически автомобили на “Фолксваген”. Към настоящия момент в Министерството на икономиката не е постъпила официална информация относно решението на надзорния съвет на “Фолксваген” за разкриването на нов завод за производство на автомобили. Това отговориха от ведомството на министър Емил Караниколов след запитване от “24 часа” какъв е коментарът им по повод на появилите се съобщения в немските медии, че изборът за нов завод е турският град Измир. Както “24 часа” е писал, България бе един от възможните избори за нов завод за производство на автомобили. На последната права от предложените на компанията площадки в България бяха останали терени край Пловдив, в близост до град Раковски и “Кремиковци”. До последно и в немските медии се пишеше, че се избира между Турция и България, след като Сърбия отпадна от надпреварата. В последните седмици се появи пак в немските медии и вариант заводът да бъде в Саудитска Арабия. При всичките медийни предположения и лобистки публикации българското правителство до последно запазваше мълчание, тъй като бе поело такъв ангажимент. Както става ясно и сега, се въздържа от коментар, докато не се получи официално съобщение, че България е извън избора на автомобилния гигант.", "date": "2019.07.12", "title": "Натиск от Катар заводът на “Фолксваген” да е в Измир"}
{"url": "https://www.24chasa.bg/novini/article/7556722", "text": "Френският президент Еманюел Макрон ще приеме в неделя на тържествен обяд по случай националния празник на Франция десетина европейски лидери, сред които са германският канцлер Ангела Меркел и председателят на Европейската комисия Жан-Клод Юнкер, предаде Франс прес, цитирана от БТА.  Традиционното отбелязване на 14 юли, деня на превземането на Бастилията през 1789 г., който символизира края на абсолютната монархия, тази година ще премине под знака на европейското военно сътрудничество, отбелязва Франс прес. Деветте страни, които редом с Франция, станаха част от Европейската инициатива за интервенция,са Белгия, Великобритания, Германия, Дания, Естония, Холандия, Португалия, Испания и Финландия. Войници, участващи в традиционния военен парад по случай 14 юли, ще преминават под гербовете на тези държави по време на тържественото отбелязване на френския национален празник. След парада президентът Макрон ще приеме на офицален обяд в Елисейския дворец президента на Финландия Саули Нинистьо, президента на Португалия Марселу Ребелу де Соуза, на Естония Керсти Калюлайд, германския канцлер Ангела Меркел, премиера на Холандия Марк Рюте, премиера на Белгия Шарл Мишел, председателя на Европейската комисия Жан-Клод Юнкер, генералния секретар на НАТО Йенс Столтенберг, испанската министърка на отбраната Маргарита Роблес Фернандес и датската министърка на отбраната Трине Брамсен. Според френското президентство все още се очаква отговорът на британския премиер Тереза Мей.", "date": "2019.07.12", "title": "Макрон ще приеме на обяд по случай 14 юли 10 европейски лидери, сред които и Меркел"}
{"url": "https://www.24chasa.bg/novini/article/7556724", "text": "Пътнически самолет на турската авиокомпания „Pegasus Airlines”, пътуващ от Виена до Анкара, извърши аварийно кацане на летището в Букурещ поради факта, че един от пътниците е получил инфаркт по време на полета, съобщава австрийският вестник „Heute”, цитиран от  Според информация на компанията получилият инфаркт пътник е бил турски гражданин, който е летял въпреки съветите на лекарите да не пътува със самолет, тъй като скоро му е бил поставен пейсмейкър. Пасажерът е починал въпреки оказаната спешна помощ, съобщава БГНЕС. Австрийското издание отбелязва, че на борда на самолета са пътували десетки австрийски граждани, които са били принудени да пренощуват на летището в Букурещ.", "date": "2019.07.12", "title": "Самолет от Турция кацна аварийно заради пътник, получил инфаркт"}
{"url": "https://www.24chasa.bg/novini/article/7556763", "text": "Председателят на парламентарната Комисия по културата и медиите Вежди Рашидов призова незабавно да се спре вандалщината върху Белоградчишките скали, която поразява уникалния природен феномен, предаде БТА.  Гневът на г-н Рашидов е предизвикан от недопустимата намеса на техници, които под погледа на общинската власт в Белоградчик забиват винкели в скалите и закачват лампи без проект, без одобрение и без разрешение. Това недопустимо варварство и унищожаване на природния феномен веднага трябва да спре, категоричен е председателят на комисията. Той настоява за спешна намеса на оторизираните органи, които трябва да следят за опазването на културното наследство - полицията, Инспектората за опазване на културните ценности към Министерството на културата и Националният институт за паметниците на културата, още повече, че недопустима намеса има и в Белоградчишката крепост, която е национален паметник на културата. Само преди два дни Вежди Рашидов внесе законова поправка, с която посегателствата върху паметниците на културата ще се наказват с десетократно по- високи глоби. Реакцията му беше предизвикана от неотдавнашната вандалщина в пещерата Магурата, която се намира в същия район.", "date": "2019.07.12", "title": "Вежди Рашидов: Незабавно да се спре вандалщината върху Белоградчишките скали!"}
{"url": "https://www.24chasa.bg/novini/article/7556672", "text": "Прокуратурата за организираната престъпност в Северна Македония внесе наказателен иск против малолетен македонски гражданин, който си купил \"булка\" за 1600 евро, предаде Танюг, цитирана от БТА. Обниняемият купил, с намерение да се ожени, през април тази година 15-годишната жертва за 1600 евро от неин роднина, макар да знаел на каква възраст е момичето, съобщи прокуратурата. \"Продавачът\", също малолетен, насила отвел момичето при бъдещия \"младоженец\". Обвиняемият изплатил договорената сума и използвайки физическа сила, психологическо насилие и като направил опит за изнасилване, отвел момичето, което оказвало съпротива. Жертвата се възползвала от случая и успяла да избяга и да се свърже с родителите си. Освен обвинения \"младоженец\", ще започне съдебна процедура и срещу роднината, който отвел", "date": "2019.07.12", "title": "Малолетен македонец си купи 15-годишна \"булка\" за 1600 евро от неин роднина"}
{"url": "https://www.24chasa.bg/novini/article/7556670", "text": "Остава отворен въпросът кой ще е кандидат на ГЕРБ в битката на местния вот в столицата. Сегашният кмет Йорданка Фандъкова все още не е решила, дали ще се бори за следващ мандат. Няма яснота по въпроса дали тя е приела предложението на Изпълнителната комисия на ГЕРБ да се каднидатирате за кмет отново. „Аз самата все още не съм взела моето решение, така че има време, както съм казала, в началонто на септевмри ще има окончателно решение. Нека да дойде времето- ще коментираме”, обясни пред   Йорданка Фандъкова.", "date": "2019.07.12", "title": "Фандъкова: Не съм решила дали ще се\nкандидатирам отново за кмет на София"}
{"url": "https://www.24chasa.bg/novini/article/7556674", "text": "Швеция няма да подпише Договора на ООН за забрана на ядрените оръжия, но ще поиска статут на наблюдател, заяви шведският външен министър Маргот Валстрьом, цитирана от Асошиейтед прес и ДПА. На пресконференция днес тя каза, че в Риксдага (парламента) няма необходимото мнозинство, за да бъде ратифицирано присъединяването на Швеция към договора, приет от Общото събрание на ООН преди две години, посочва БТА. Освен това по въпроса има разногласия между министри, депутати и военни, добави тя. Затова правителството засега няма да подписва договора и няма да го внася за ратифициране в парламента. По думите на Валстрьом в текста има много \"непълноти\", например по контрола и наблюдението на спазването му, а също липсва \"ясна дефиниция на ядрените оръжия\" и има \"голям брой въпроси, на които трябва да бъде даден отговор\". Маргот Валстрьом подчерта, че Швеция остава твърд привърженик на разоръжаването и ще продължи да работи за забраната на ядрените оръжия като наблюдател. От 2017 г. договорът е ратифициран от 23 страни. За влизането му в сила са необходими 50 ратификации.", "date": "2019.07.12", "title": "Швеция: Няма да подпишем Договора на ООН за забрана на ядрените оръжия"}
{"url": "https://www.24chasa.bg/novini/article/7556679", "text": "Шестима души бяха арестувани във връзка с взрив на бомба в турския град Рейханлъ миналата седмица, съобщи турската телевизия СиЕнЕн-Тюрк, цитирана от БТА. Трима сирийци загинаха на 5-и юли при експлозията на бомбата, поставена в кола, в Рейханлъ (в граничещия със Сирия окръг Хатай). Полицията арестува общо 23-ма души, заподозрени в съучастие в организирането на бомбеното нападение. Турски съд постанови в ареста да останат шестима от задържаните. Петима бяха освободени, а останалите дванадесет души бяха екстрадирани.", "date": "2019.07.12", "title": "Още шестима са арестувани за бомбеното нападение в турския град Рейханлъ"}
{"url": "https://www.24chasa.bg/novini/article/7556683", "text": "Външният министър на Северна Македония Никола Димитров и посланикът на Украйна в Скопие Наталия Задорожнюк подписаха днес споразумение за условията за взаимни пътувания на гражданите на двете страни, което се очаква да даде нов импулс за двустранното сътрудничество чрез улесняване на контактите в бизнеса и за развитие на туризма, предаде агенция МИА, цитирана от БТА. Външното министерство на Северна Македония съобщи, че споразумението урежда правилата за безвизов режим между двете страни. То дава на гражданите с биометрични паспорти възможност за влизане, транзит и краткосрочен престой от 90 до 180 дни на територията на другата страна без виза. На срещата Димитров и Задорожнюк потвърдиха традиционно добрите отношения между Северна Македония и Украйна и обсъдиха актуални въпроси от взаимен интерес.", "date": "2019.07.12", "title": "Северна Македония и Украйна подписаха споразумение за безвизов режим"}
{"url": "https://www.24chasa.bg/novini/article/7556709", "text": "Движението по столичното Цариградско шосе е задръстено в посока Бургас. Опашките от коли започват от Метростанция \"Интер експо център\", като наши читатели съобщиха, че продължават до светофара за Горубляне. Той е спрян и регулировчици спомагат отпушването на трафика.  След светофара трафикът продължава да е натоварен, по автомагистрала \"Тракия\" също.                                                                                                                                                                                                                                                                                                                        ", "date": "2019.07.12", "title": "Тапите за морето започват от Цариградско"}
{"url": "https://www.24chasa.bg/novini/article/7556622", "text": "През 2050 г. в Лондон може да е топло като в Барселона, климатът във Вашингтон ще е подобен на този в Рияд в Саудитска Арабия, Милано ще стане като Далас, а Мадрид - като Маракеш в Мароко. В Москва ще имат температури като в Детройт, а в Санкт Петербург - като в София. Българската столица ще заприлича на Скопие, показва интерактивната карта към ново изследването. Проучването разглежда по какъв начин увеличение на световните температури с 2 градуса по Целзий може да промени 520 големи града по света. Повече от една пета от тях, включително Сингапур, Джакарта и Куала Лумпур, ще преживеят условия, които мегаполисите не са виждали досега и които може да доведат до невъзможност те да бъдат обитавани, изтъкват от лаборатория Crowther. Лондон би могъл да пострада от екстремна суша, каквато удари Барселона през 2008 г., когато тя беше принудена да внася питейна вода от Франция. Авторите на изследването посочват, че обвързването на градовете по двойки дава много по-реалистична представа на хората какво наистина предстои да се случи. Повишаването на температурите с 2 градуса до 2050 г. сравнява настоящето с температурите от прединдустриалния период, т.е. годините между 1850 и 1900. Това повишение на температурата ще доведе до увеличаване на средната температура във Великобритания през най-горещия летен месец с около шест градуса - до 27 градуса. Изследването, публикувано в сп. PLOS One, показва, че летата и зимите в Европа ще станат по-топли със средни повишения на температурите съответно от 3,5 и 4,7 градуса. Това е еквивалент на град, изместващ се на 1000 км на юг, като най-засегнати ще са най-отдалечените от екватора. Правителствата по целия свят обещаха да ограничат покачването на средната световна температура до 1,5 градуса до 2050 г., подписвайки Парижкото споразумение за климата през 2015 г. Глобалната температура вече се е повишила с 1 градус над прединдустриалните нива, алармират от много време от Междуправителствената експертна група по климатичните промени към ООН, в която участват хиляди от най-авторитетните учени климатолози в света. А при настоящия темп на нарастване - 0,2 градуса на десетилетие - глобалното затопляне ще достигне повишение от 1,5 градуса в периода между 2030 и 2052 г. Междуправителствената експертна група по климатичните промени предупреди, че превишаването на 1,5 градуса затопляне ще ни тласне в “силно несигурен свят”, като добави, че “сегашните глобални действия не са достатъчни, за да се предотврати повишаване на температурата над 2 градуса, да не говорим за 1,5 градуса”. Според оценките на климатолозите от ООН при настоящите ангажименти на страните по света средното повишение на температурата ще варира от 2,9 до 3,4 градуса до 2100 г. За да се задържим под 1,5 градуса, въглеродните емисии трябва да бъдат намалени с 45 процента до 2030 г. и да достигнат нулева нетна стойност до 2050 г.", "date": "2019.07.12", "title": "Прогноза! През 2050 г. в Лондон ще е топло като в Барселона, а в София - като в Скопие"}
{"url": "https://www.24chasa.bg/novini/article/7556595", "text": "\"Дами и господа, напълно съм убеден, че през следващите 18 месеца ще определим дали можем да поддържаме изменението на климата на жизнеспособно ниво и да върнем в равновесие природата, от която толкова отчаяно се нуждаем за оцеляването си.\" С тези думи британският престолонаследник принц Чарлз насочи вниманието към последиците от климатичните промени и призова за бързи действия. Той се обърна към  външните министри на Британската общност по време на събитие в двореца в Лондон \"Кларънс Хаус\". 70-годишният Чарлз призова за съгласуване на нужните амбиции с практическите действия. За необходимостта от спешни мерки той се позова на доклади на ООН за опазване на околната среда, посочва британското издание \"Телеграф\". \"Важно е да се изгради модел за подражание. Ще се състоят важни срещи, които ще оформят глобалния дневен ред за следващото десетилетие\", посочи престолонаследнкът. Той разговаря по темата и с американския президент Доналд Тръмп по време на държавното му посещение във Великобритания в началото на юни. От години Чарлз критикува всички скептици, които не вярват в драматичното изменение на климата. Лидерите на кралствата от Британската общност ще се съберат следващата година в Руанда за едноседмична среща на върха, на която ще обсъдят \"несравнимите предизвикателства, причинени от бързата промяна на климата и загубата на биологичното разнообразие. Чарлз призова Британската общност да поведе света към разумно решение. \"Вярвам, че общността, с голямото богатство от ресурси и идеи, които притежава, може да предложи много решения на проблемите, които споделяме по цялата Земя\", заяви престолонаследникът. В четвъртък синът му - принц Хари, пое задълженията си като посланик на младежта на Британската общност. Министрите му представиха основните въпроси, пред които са изправени младите хора в отделните кралства. \"Вие трябва да се уверите, че гласовете на младите хора ще бъдат чути и техните интереси ще бъдат защитени, и то на най-високи нива\", заяви Хари.", "date": "2019.07.12", "title": "Принц Чарлз: Имаме още 18 месеца - те ще определят дали ще има живот на Земята"}
{"url": "https://www.24chasa.bg/novini/article/7556628", "text": "Премиерът на Унгария Виктор Орбан, който е твърд противник на миграцията, заяви днес, че ЕС трябва да престане да финансира неправителствени организации, предаде ДПА, цитирана от БТА.  \"Групи на гражданското общество или представящи се за групи на гражданското общество, финансирани и организирани по непрозрачни начини, са опората на политиците, които подкрепят миграцията\", каза той пред унгарското национално радио. Според Орбан такива групи действат против волята на мнозинството избиратели и са \" агресивни, плуват в пари, а зад себе си имат международна мрежа\". Както често прави в изявленията си, Орбан посочи като главен виновник милиардера филантроп от унгарски произход Джордж Сорос. Съгласно нов закон неправителствените организации в Унгария, които помагат на мигранти и бежанци, са облагани с 25-процентен данък, а някои от дейностите им са криминализирани, припомня ДПА.", "date": "2019.07.12", "title": "Виктор Орбан поиска ЕС да спре да финансира неправителствени организации"}
{"url": "https://www.24chasa.bg/novini/article/7556630", "text": "Сърбия планира да заеме милиарди евро от Китай и други държави през следващите няколко години, за да ги инвестира в регионални проекти, съобщи днес сръбският министър на инфраструктурата Зорана Михайлович в интервю за Ройтерс, предаде БТА. Китай смята Сърбия и други балкански страни за част от своята амбициозна инициатива \"Един пояс - един път\", целяща да осигури пазар за китайските компании. През последното десетилетие Пекин инвестира милиарди долари в балканския регион, главно чрез китайски банки и компании за строителство на железопътни линии, пътища и електроцентрали. Сърбия иска да се присъедини към Европейския съюз и за тази цел трябва да заздрави икономическите си връзки със съседните страни, включително с бившите югославски републики, повечето от които бяха нейни врагове през войните от 90-те години. Досега Сърбия е привлякла инвестиции на стойност 14,5 милиарда евро, включително от Китай и Русия, каза Зорана Михайлович. Тя добави, че китайските инвестиции в инфраструктурата на Сърбия са близо 5 милиарда евро. Сръбското правителство се надява, че инвестициите в инфраструктурата ще допринесат за растежа на икономиката. Международният валутен фонд и централната банка на Сърбия прогнозират 3,5 процента растеж тази година, което е спад в сравнение с миналогодишните 4,4 процента, а между 2020 и 2022 г. предвиждат около 4 процента годишен растеж. \"Държавата трябва да започне нови инвестиции, ако иска непрекъснат икономически растеж, или можем да имаме големи проблеми\", каза Михайлович, която е и вицепремиер в кабинета на Ана Бърнабич. За да постигне това, Белград планира да инвестира до 8 милиарда евро в средносрочен план в инфраструктурата, главно в проекти, финансирани от Китай, но също и от Русия, Турция и Азербайджан, като част от по-широк план за развитие на стойност 10 милиарда евро, огласен миналия месец от президента Александър Вучич. Михайлович каза, че Белград обсъжда с Русия проект за 400 милиона евро за реконструкция на железопътна връзка с черногорското пристанище Бар. Сърбия планира също да инвестира 150 милиона евро от Русия в нов център за контрол на железопътния транспорт. Турски компании ще строят път, свързващ Сърбия със съседна Босна и Херцеговина, а автомагистрала в Западна Сърбия ще се строи от азербайджанска компания за 370 милиона евро, каза Михайлович. Белград иска също да реконструира и железопътна линия към Северна Македония, добави тя. \"В момента се изготвя проектна документация от Чайна роуд енд бридж корпорейшън. Стойността на проекта се изчислява на около 600 милиона евро и ще видим кой може да го изпълни\", каза Михайлович. През последното десетилетие китайски компании купиха единствената медна мина в Сърбия и стоманодобивен комбинат и инвестираха в производството на електроенергия. През 2017 г. Сърбия и Унгария започнаха строителството на финансирана от Китай железопътна линия между Белград и Будапеща. Михайлович отхвърли опасенията, че Сърбия може да затъне в дългове като съседна Черна гора, която взе голям заем от Китай, за да построи своя автомагистрала. \"Ние не започваме нищо, без да сме сигурни, че можем да предложим гаранции за него\", каза тя. Сърбия завърши 2018 г. с малък излишък, а плановете за разходи през 2019 г. предвиждат дефицит от 0,5 процента. Държавният дълг на страната в края на март възлизаше на 51,8 процента от брутния й вътрешен продукт.", "date": "2019.07.12", "title": "Сърбия ще вземе милиарди евро кредити от Китай и други страни за инфраструктура"}
{"url": "https://www.24chasa.bg/novini/article/7556650", "text": "Американският президент Доналд Тръмп потвърди днес, че през уикенда ще бъде предприета мащабна операция по депортиране на незаконни имигранти, предадоха Франс прес и Ройтерс. Пред журналисти в градината на Белия дом Тръмп заяви, че тези хора са дошли незаконно и антиимиграционната полиция ще ги върне в страните им. Президентът съобщи за планираната вълна от арести първо на 21 юни, но операцията беше отложена с две седмици, за да се даде време на Конгреса да се опита да постигне компромис за мерките за сигурност по границата с Мексико. В. \"Ню Йорк таймс\" съобщи в четвъртък, че в неделя в около 10 града ще започнат полицейски проверки срещу незаконната имиграция. На първо време ще бъдат засегнати около 2000 семейства, посочва БТА. Демократическата опозиция разкритикува тази операция, която според нея застрашава хора, които са се установили в САЩ отдавна и са създали там семейства. Според \"Ню Йорк таймс\" обект на операцията са хора, пристигнали в САЩ наскоро. Документите им за получаване на статут са били подадени в края на 2018 г., а през февруари тези хора са били уведомени, че подлежат на експулсиране. Няколко организации внесоха в четвъртък апелации в нюйоркски съд за анулиране на заповедите за експулсиране. Те настояха също арестуваните незаконните имигранти да бъдат изслушани от имиграционен съдия, който да реши каква да е съдбата им. В понеделник Тръмп ще с срещне в Белия дом с президента на Гватемала - една от трите страни (заедно със Салвадор и Хондурас), от които идват повечето мигранти в последните години..", "date": "2019.07.12", "title": "Тръмп: През уикенда започва голяма операция по депортиране на имигранти"}
{"url": "https://www.24chasa.bg/novini/article/7556664", "text": "БАБХ потвърди огнище на африканска чума при домашни свине в животновъден обект в село Зидарово, община Созопол, област Бургас. Касае се отново за нерегистрирано лично стопанство, в което са отглеждани 14 свине. При посещението на екипа от експерти от ОДБХ – Бургас в личното стопанство са намерени само 6 броя живи прасета. Взети са проби, които са потвърдени като положителни за вируса на африканска чума по свинете (АЧС) от Националната референтна лаборатория към Националния диагностичен научноизследователски ветеринарномедицински институт в София. Това е първият случай на домашни свине с положителни проби в областта. БАБХ незабавно предприе мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното убиване по хуманен начин и обезвреждането на труповете на всички домашни свине ще стартира утре, 13 юли, при спазване на изискванията на Наредба № 22 за намаляване до минимум страданията на животните по време на клане или умъртвяване. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. В надзорната зона попадат освен обекти тип „лично стопанство“, 1 фамилна ферма за свине и 3 стада с източнобалкански свине. В 3-километровата предпазна зона се предвижда превантивно хуманно умъртвяване на всички домашни свине. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. В рамките на активно претърсване за болни и умрели диви свине в област Плевен, бе открит труп на умряла дива свиня в землището на село Новачене, община Никопол, област Плевен. Пробата е потвърдена като положителна за африканска чума по свинете от Националната референтна лаборатория към Националния диагностичен научноизследователски ветеринарномедицински институт в София. Това е вторият случай на диво прасе с положителна проба в областта. Във връзка с потвърдените положителни случаи при две диви свине в общините Никопол и Белене, област Плевен и намерения труп на домашна свиня в землището на границата между община Белене, област Плевен и община Свищов, област Велико Търново, се предвижда превантивно евтаназиране и обезвреждане на всички домашни свине, отглеждани в животновъдни обекти за лични нужди (тип заден двор) и обекти, нерегистрирани по чл. 137 от ЗВД, в населените места на границата между двете общини. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда и замърсени продукти. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине, не трябва да бъдат оставяни в природата, а да се загробват и местата да се дезинфекцират. Изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине.", "date": "2019.07.12", "title": "Ново огнище на африканска чума при домашни свине за първи път в Бургаско"}
{"url": "https://www.24chasa.bg/novini/article/7556442", "text": "В понеделник в кабинета си в сградата на Министерския съвет премиерът Бойко Борисов събра четиримата най-влиятелни хора в българския футбол - президента на БФС Боби Михайлов и собствениците на трите клуба, които по традиция се борят през последните години за титлата в първенството - ЦСКА, “Левски” и “Лудогорец”. В тази връзка си спомних един израз от казармата, който дължа на старшината на ротата, който носеше култовото име Тодор Колев и тривиалния прякор Тото Палтото: “Не съм казал, но пак повтарям.” По същия начин след срещата единственият, който каза нещо на журналистите - Гриша Ганчев, обяви: “Разбрахме се оттук нататък да не уговаряме мачове и да не хващаме съдии.” И по подразбиране - не че досега сме го правили. Разбира се, въпросната среща нищо не реши, нито промени. Тя просто имаше за цел да докаже, че футболът отново е в радара на министър-председателя Бойко Борисов, защото през последните години това някак си не се усещаше. Не е съвсем ясно дали това се случи, защото той е усетил някаква заплаха от декларациите на ЦСКА за конфликт на интереси на Кирил Домусчиев, който едновременно е собственик на шампиона през последните осем години “Лудогорец”, на фирмата, която притежава телевизионните и рекламните права за футболното първенство, отскоро - и на телевизията, която го излъчва, а за капак е и член на Изпълкома на БФС, или по някаква друга причина. Но пък стана ясно, че през следващите две години българският футбол ще е цветя и рози... Доказателство за това е подписването на новия договор за телевизионните права, който първоначално ЦСКА заплаши да не парафира, а после все пак склони.", "date": "2019.07.12", "title": "След срещата за футбола при Борисов: Не съм казал, но пак повтарям"}
{"url": "https://www.24chasa.bg/novini/article/7556511", "text": "Двайсет пъти се е увеличил броят на биопроизводителите у нас от 2008 г. до 2018 г., съобщи министърът на земеделието Десислава Танева на форум \"Храната на бъдещето\" в Църногорски манастир \"Св.св. Безсребреници Козма и Дамян\", предаде БТА.  Сега има 6600 оператора, площите под биологичен контрол от 26 000 хектара през 2011 г. са нараснали до 162 000 хектара, посочи министърът. България е в челните редици на европейските страни по обеми на биопроизводството, отбеляза още Танева. По думите й, необходимо е да се подобри системата за контрол, така че потребителят да е уверен в продукта, който избира. Като държава можем да подпомогнем българското производство с много добра комуникационна стратегия, каза също Десислава Танева. Тя увери, че се търси възможност за прилагане на Програмата за развитие на селските райони като акцентира на мерките за агроекология и климат. Министърът със съжаление отбеляза, че много малко добри експерти са мотивирани да работят за държавната администрация. Десислава Танева гостува на Църногорския събор край брезнишкото село Гигинци, който започна днес.", "date": "2019.07.12", "title": "20 пъти се е увеличил броят на биопроизводителите у нас за десет години"}
{"url": "https://www.24chasa.bg/novini/article/7556527", "text": "Американските акции продължиха да поскъпват в началото на петъчната търговия на Уолстрийт, като и трите основните фондови индекси достигнаха нови рекордни върхове при отварянето на пазара, след като показанията на шефа на Фед Джером Пауъл по-рано тази седмица пред Конгреса и Сената подсилиха инвеститорските очаквания за предстоящо в края на месеца понижение на федералната фондова лихва, предаде . Индексът DJIA нараства с около 140 пункта (с 0,52%) към нов рекорден връх около 27 234 пункта, затвърждавайки вчерашният първи в историята пробив над психологическата бариера от 27 000 пункта. Широкият индекс S&P500 се повишава с 0,2%, а технологичният индекс Nasdaq Composite - с 0,23%, но и това по-скромно нарастване е достатъчно за двата индекса също да достигнат рекордни върхове съответно в 3006,52 и в 8221,97 пункта. При показанията си в сряда пред Конгреса и в четвъртък пред Сената на САЩ шефът на Фед не се опита да обори пазарните почти 100 процентови очаквания за предстоящо намаляване на американската основна лихва. Това беше изтълкувано като ясен сигнал, че федералната фондова лихва ще бъде понижена с 0,25% от настоящия ѝ диапазон между 2,25% и 2,50% на редовното заседание на централната банка на 30-и и 31-ви юли. Тогава Фед може да сигнализира и за по-нататъшно намаление на лихвените ставки преди края на годината. Освен върху лихвената политика на Фед, вниманието на инвеститорите през следващата седмица може отново да се насочи и към липсата на яснота кога точно ще бъдат подновени търговските преговори между САЩ и Китай. През следващата седмица ще започнат да излизат и финансовите отчети на американските компании за второто тримесечие, като според данни на Refinitiv IBES пазарните очаквания са за понижение с 0,4% на годишна база на осреднената печалба на фирмите, влизащи в широкия фондов индекс S&P500. Според данни на FactSet обаче анализаторите очакват осреднен спад от над 2% на печалбите на компании, влизащи в S&P500. Акцентът през следващата седмица ще бъде поставен върху финансовите отчети през второто тримесечие на големите американски банки - J.P. Morgan Chase, Citigroup, Goldman Sachs and Bank of America.", "date": "2019.07.12", "title": "Рекордни върхове за търговията на Уолстрийт заради очакванията за понижение на лихвите"}
{"url": "https://www.24chasa.bg/novini/article/7556533", "text": "\"Силно разгневеният\" френски министър на екологията Франсоа дьо Рюжи, който е в центъра на полемика във връзка с луксозни вечери, заяви днес, че няма да подаде оставка, предаде Франс прес, цитирана от БТА. Със снимки, свидетели и документи френският сайт за разследваща журналистика Медиапарт разкри, че между октомври 2017 и юни 2018 г. е преброил десетина вечери, за които е бил използван персоналът на резиденцията на Дьо Рюжи, който тогава беше председател на Националното събрание. По време на вечерите на трапезата са били сервирани омари, шампанско и вина от избите на Националното събрание на между десет и 30 гости, по-голямата част от които принадлежащи към роднинския и приятелски кръг на съпругата на Дьо Рюжи, Северин дьо Рюжи, която е журналистка в списанието за знаменитости \"Гала\", твърди Медиапарт. Информацията доведе до обществен резонанс във Франция, където от седем месеца демонстрантите от движението на \"жълтите жилетки\" изразяват недоволството си от данъчното бреме и от понижаването на жизнения стандарт. При посещение на Дьо Рюжи вчера в Дьо Севър, демонстранти го посрещнаха с гигантски надуваем омар, с плакати с надпис \"Омарите бяха ли биологично чисти?\" и с възгласи \"Франсоа, омари за всички!\". Дьо Рюжи, бивш член на партията на еколозите, който стана съюзник на президента Еманюел Макрон, каза в своя защита, че макар вечерите да са били неформални, той е участвал в тях в качеството си на председател на Националното събрание и отрича те да са били луксозни. Министърът пое ангажимент при доказването на противното да възстанови и последното похарчено евро. Дьо Рюжи проведе вчера близо двучасов разговор с премиера Едуар Филип и заяви, че в сряда е получил подкрепата на президента Еманюел Макрон. \"Нямам абсолютно никаква причина да подам оставка. Казах го и на премиера, който по никакъв начин не ми я е искал\", категоричен бе днес Дьо Рюжи пред френски медии.", "date": "2019.07.12", "title": "Френският министър на екологията след скандал със скъпи вечери: Няма да дам оставка"}
{"url": "https://www.24chasa.bg/novini/article/7556550", "text": "Представителят на Организацията за сигурност и сътрудничество в Европа /ОССЕ/ за свобода на медиите Арлем Дезир изрази загриженост по повод оставките в Гръцкото радио и телевизия (ЕРТ) и Атинската информационна агенция (АНА-МПА), предаде агенция Бета, цитирана от БТА. Изпълнителният директор на ЕРТ Янис Дросос и председателят на АНА-МПА Михалис Псилос подадоха оставки пред новото правителство, което след изборите миналата неделя обеща, че ще реформира държавната телевизия. Според президентски указ, публикуван на 9 юли, ЕРТ и АНА-МПА ще бъдат поставени под прекия надзор на новия премиер Кириакос Мицотакис. \"Държавното радио и телевизия имат незаменима роля в излъчването на програми от публичен интерес и в повишаването на професионализма на медиите. Те трябва да допринесат за разнообразието и плурализма и да бъдат независими от политически влияния\", заяви Дезир. Той каза, че всяко намаляване на държавното финансиране, както и промяната на механизма за назначаване и на отговорностите на ръководителите и членовете на управителните съвети на държавното радио и телевизия и на информационните агенции трябва да бъдат внимателно преценени, за да се избегне влияние върху работата на медиите. Това е особено важно на фона на трансформациите, през които премина ЕРТ след закриването си през 2013 г., посочи Дезир. По онова време на власт беше СИРИЗА на досегашния премиер Алексис Ципрас, който реформира ЕРТ, предизвиквайки буря от протести в страната и чужбина. Според информация в медиите Дросос и Псилос ще останат на постовете си, докато не бъдат назначени нови ръководители на ЕРТ и АНА-МПА. Дезир отбеляза, че е важно държавното радио и телевизия да останат независими, за да продължат да предлагат безпристрастни и обективни новини на гражданите.", "date": "2019.07.12", "title": "ОССЕ загрижена заради оставките в телевизията и информационната агенция на Гърция"}
{"url": "https://www.24chasa.bg/novini/article/7556564", "text": "Гибралтарската полиция съобщи днес, че е арестувала още двама от членовете на екипажа на иранския петролен танкер, задържан миналата седмица край бреговете на Гибралтар по подозрение, че превозва петрол за сирия в нарушение на санкциите на ЕС, предаде Франс прес, цитирана от БТА. Полицията на Гибралтар \"потвърждава ареста на двама членове на екипажа\" на \"Грейс 1\", уточнява полицията в изявление, в което се казва, че те са индийци, подобно на капитана и старши помощник-капитана на задържания танкер, арестувани по-рано. \"Разследването продължава и \"Грейс 1\" остава задържан\", заяви полицията. \"Грейс 1\" е превозвал 2,1 милиона барела суров петрол, съобщи ръководителят на гибралтарското правителство Фабиан Пикардо.", "date": "2019.07.12", "title": "Гибралтарската полиция е арестувала още двама от екипажа на иранския танкер"}
{"url": "https://www.24chasa.bg/novini/article/7556562", "text": "Планираните за днес работи, свързани с доставките на руските зенитно-ракетни системи С-400, приключиха. Това заяви днес турският министър на отбраната Хулуси Акар, цитиран от ТАСС и БТА.  Съгласно плана третият руски самолет кацна, планираните за днес дейности приключиха. Процесът ще продължи идните дни, посочи Акар. Той отбеляза, че паралелно с доставките на С-400 ще продължи обучението на персонала в Турция и Русия за монтирането и експлоатацията на системите. Три руски военно-транспортни самолети с части от оборудването на руските зенитно-ракетни системи С-400 днес кацнаха в турската военновъздушна база Мюртед в окръг Анкара. Акар каза още, че Анкара продължава да разглежда възможността за купуване на американските комплекси \"Пейтриът\". По този въпрос активно работят наши колеги и съответни ведомства, посочи Акар, цитиран от Анадолската агенция.", "date": "2019.07.12", "title": "Планираните за днес дейности, свързани с доставките на системите С-400, приключиха"}
{"url": "https://www.24chasa.bg/novini/article/7556585", "text": "На 15 юли 2019 г., понеделник, от 13.30 часа, Пленумът на Висшия съдебен съвет ще проведе заседание, на което ще бъде открита процедурата за избор на главен прокурор на Република България, съобщиха на сайта на съвета. Според закона процедурата се открива не по-рано от 6 месеца и не по-късно от 4 месеца преди изтичането на мандата на главния прокурор. Мандатът на главния прокурор Сотир Цацаров изтича на 10.01.2019 г. До 29 юли Пленумът на ВСС ще проведе четири заседания за внасяне на предложения за кандидатури за главен прокурор. Предложения могат да правят не по-малко от трима от членове на Прокурорската колегия, както и министърът на правосъдието, като за първи път колегията ще упражни правомощието и отговорността за издигане на кандидатури за главен прокурор. Предложенията се придружават от подробни писмени мотиви и кадрова справка, по образец. Представените документи се публикуват на интернет страницата на ВСС до три работни дни от постъпването им, не по-късно от два месеца преди публичното изслушване. До 12 август номинираните кандидати следва да представят писмена концепция с минимално съдържание – лична мотивация за заемане на длъжността, анализ и оценка на състоянието на Прокуратурата на Република България, очертаване на достиженията и проблемите в досегашната дейност. На 12 септември Пленумът на ВСС ще проведе заседание за обявяване на датата, часа и мястото на изслушване на кандидатите за главен прокурор. Крайният срок за изготвяне на докладите на Комисията по атестирането и конкурсите (КАК) към Прокурорската колегия и на Комисията по професионална етика (КПЕ) към Прокурорската колегия, за професионалните и нравствени качества на кандидатите и за публикуването им на интернет страницата на ВСС е 17 септември. Докладите съдържат заключения относно съответствието на кандидатите със законовите изисквания за заемане на длъжността; наличието на данни, които поставят под съмнение нравствените качества на кандидата, неговата квалификация, опит и професионални качества; специфичната подготовка, качествата и мотивацията за съответната длъжност. Докладите се публикуват на интернет страницата на ВСС най-малко 14 дни преди изслушването и гласуването на кандидатите. На 9 октомври Прокурорската колегия на ВСС ще проведе заседание за обсъждане на докладите на КАК и КПЕ и за гласуване на кандидатурите, с оглед допустимостта им. На 16.10.2019 г. е крайният срок за представяне на становища и въпроси от юридически лица с нестопанска цел, определени за извършване на общественополезна дейност, професионални организации, висши училища и научни организации. Поставените и получени въпроси и становища до ВСС и постъпилите отговори се публикуват на интернет страницата на ВСС в срок до три работни дни след постъпването им. На 24.10.2019 г. Пленумът на ВСС ще изслуша кандидатите за главен прокурор, като съгласно чл. 173, ал. 11 от ЗСВ, решението за избор на кандидат се приема с мнозинство не по-малко от седемнадесет гласа от членовете с явно гласуване.", "date": "2019.07.12", "title": "Висшият съдебен съвет открива процедурата за избор на главен прокурор на 15 юли"}
{"url": "https://www.24chasa.bg/novini/article/7556590", "text": "Руските комици Владимир Кузнецов и Алексей Столяров, известни като Вован и Лексус, публикуваха разговори с косовския премиер Рамуш Харадинай само няколко дни след като в ЮТюб се появиха записи на техни разговори с премиера на Северна Македония Зоран Заев, съобщава информационният сайт Плусинфо, позовавайки се на косовския в. \"Газета експрес\". С Харадинай комиците са разговаряли през януари и април. Те, както и в случая със Заев, се представили за бившия украински президент Петро Порошенко и му казали, че са получили телефонния му номер от Заев, посочва БТА. В единият от разговорите Харадинай обещава подкрепа за Порошенко и казва, че ще се моли за него на всички избори. \"Мисля, че след победата аз ще признавам Косово като независима държава\", казал \"Порошенко\". Заев и Харадинай не са единствените, с които са разговаряли руските комици. По-рано те са си правили подобни шеги с френския президент Еманюел Макрон, с бившия британски външен министър Борис Джонсън, с председателя на Европейската комисия Жан-Клод Юнкер, с няколко американски конгресмени и с други световни политици.", "date": "2019.07.12", "title": "Косовският премиер също стана \"жертва\" на руските комици Вован и Лексус"}
{"url": "https://www.24chasa.bg/novini/article/7556575", "text": "Виновните за пътно-транспортно произшествие, при което има пострадал човек, да извършват обществено полезен труд за назидание в спешните отделения на болниците. Така те ще могат да осъзнаят какво са причинили, особено ако то е било вследствие от употреба на алкохол и наркотици. Предложението сподели пред \"Дарик\" д-р Станислав Милев, ортопед-травматолог, който завежда операционен блок в столичната болница „Св. Анна”. Мярката се прилага в Канада и оказва положителен ефект като превенция за подобен тип инциденти. Коментарът Милев отправи като допълнение на идеята на здравните власти – виновният за катастрофата да заплаща лечението на пострадалия. \"Опитът на западните държави е виновните, независимо от това какво са направили, е да извършват общественополезен труд за назидание както на себе си, така и на останалите членове на обществото. В Канада се прилага следното: водачи, предизвикали ПТП, освен наказателната отговорност, ако особено са употребили наркотични вещества и/или алкохол, биват осъждани да извършват общественополезен труд в спешните отделения на болницата\", заяви експертът. Проблемът е, че причинителят на ПТП много често не разбира какво е направил, тъй като пътищата между виновникът и пострадалите се разделят и се пресичат едва в съда. В хода на времето обаче, този, предизвикал инцидента, не е свидетел на процеса на възстановяване на ранения. В много от случаите става дума за политравматични наранявания, които налагат множество хирургични интервенции и продължително възстановяване. Предложението е виновниците полагат общественополезен труд в обгрижването на пациента, за да послужи з назидание. Идеята на въвеждането на подобна мярка е донякъде с превантивен характер, за да може причинителят на ПТП да осъзнае вината и отговорността си, което донякъде намалява рецидивите, обяснява д-р Милев.", "date": "2019.07.12", "title": "Експерт: Виновниците за катастрофите да помагат в болниците"}
{"url": "https://www.24chasa.bg/novini/article/7556615", "text": "Мъж намушка 60-годишната си бивша съпруга във врата в центъра на сръбския град Панчево, пред очите на минувачите, съобщават сръбските медии, цитирани от БТА.  Тя почина в болница, а той бе заловен и арестуван. Двамата се разделили неотдавна, били в процес на развод, а той имал забрана да се доближава до нея. Според неофициални информации той се приближил към нея в гръб и няколко пъти я намушкал с остър предмет. Опитал се да избяга от местопрестъплението, но шофьори от градския транспорт го задържали, след което полицията го арестувала. На жената, намушкана в гърба и във врата, минувачи се притекли на помощ и тя била жива, когато пристигнала колата на Бърза помощ. Откарана е в болница в Панчево, но няколко часа по-късно починала.", "date": "2019.07.12", "title": "Мъж уби бившата си съпруга на улицата в сръбския град Панчево"}
{"url": "https://www.24chasa.bg/novini/article/7556666", "text": "И.д. министър на отбраната на САЩ Марк Еспър заяви днес, че ще разговаря по-късно днес с турския министър на отбраната Хулуси Акар във връзка с доставката на руските зенитно-ракетни системи С-400, предаде Ройтерс, цитирана от БТА. Еспер е казал лично на Акар в Брюксел на 26 юни, че Турция не може да има и С-400, и изтребителите Ф-35, посочва агенцията. \"Наясно сме с това, че Турция получи оборудването за системите С-400, нашата позиция относно изтребителите Ф-35 не се е променила и аз ще говоря със своя колега Акар по-късно днес\", посочи Еспер в Пентагона.", "date": "2019.07.12", "title": "САЩ след доставките от Русия: Казахме на Турция, че не може да има и C-400, и Ф-35"}
{"url": "https://www.24chasa.bg/novini/article/7556444", "text": "?  Повече от половин милион българи в активна възраст - близо 510 000, се осигуряват за пенсия в Германия, Испания и Великобритания. Това са три от страните в ЕС с най-голям приток на български емигранти. А този половин милион е една шеста от всички трудещи се в България, чиито осигуровки не успяват да покрият пенсиите на българските пенсионери. Затова и бюджетът редовно дотира системата с по няколко милиарда годишно. За 2019 година дефицитът на Националния осигурителен институт за пенсиите е 3.7 милиарда лева. Ако можем да съдим за любимите цели на българина по броя на емигрантите, то тогава Германия в момента е номер едно: защото, според статистиката, през последните години броят на българите във Федералната република непрекъснато расте. По данни, предоставени от Министерството на труда и социалната политика, след присъединяването на България към ЕС през 2007 година и особено след отпадането на ограниченията за заетост за български работници в Германия през 2014, броят на българските граждани във ФРГ се е увеличил многократно. Към 31 декември 2018 регистрираните в Германия български граждани са 337 015 (или 2.9% от населението на страната), като в периода 2011 - 2018 броят им се е увеличил 3,6 пъти, сочат данните на Федералната статистическа служба. Социалните експерти смятат, че нарастването им се дължи основно на новата имиграция от България и в значително по-малка степен на повторна имиграция или на новородени на територията на ФРГ българчета. Само за година броят на българите в страната се е увеличил с 26 600. Най-много са новодошлите българи в района на Франкфурт - по данни на българското консулство там броят им през 2018 е нараснал с 11,8% спрямо 2017. За същия период в района на Мюнхен е отчетено покачване с 9,4%. По численост българите (без придобилите германско гражданство) са на шесто място от всички пребиваващи граждани на ЕС в Германия: след Полша, Румъния, Италия, Хърватия и Гърция. И на девето място в общата класация, в която фигурират и гражданите на страни от цял свят. Статистиката обаче показва не само ръст на придошлите, но и на допринасящите в германската социална система. Ако през 2013 година, съгласно информация на Федералната агенция по заетостта, броят на осигуряващите се българи в Германия е бил 33 569, в края на декември 2018 той е близо четири пъти по-голям - 135 228, или малко над 40% от регистрираните. Още по-голям е делът на българските емигранти с осигуровки в Испания. Данните показват траен, макар и по-малък ръст. Ако през януари 2012 година осигуровки за пенсии в Испания са внасяли 51 905 души, през януари 2017 те наброяват 52 824, а към края на януари 2019 те са вече 58 486, което е близо 50% от регистрираните в Испания български граждани. Към 1 януари 2018 общият брой на мигрантите с български паспорт е бил 124 404. Значително по-голямо българско присъствие отчита Обсерваторията за миграция към испанското Министерство на труда, миграцията и социалното осигуряване. Според техните данни регистрираните в Испания българи към 31 декември 2018 са 195 950. Четири години по-рано са били 185 251. Средната възраст на българския имигрант в Испания е 39.7 години. Българите, живеещи и работещи в Испания, не бързат да се връщат. Наблюдения на социалните аташета отчитат интерес към завръщане главно сред тези, на които им предстои пенсиониране по испанското законодателство. Причината: с испанската си пенсия в България те ще имат по-добър стандарт на живот, отколкото в Испания.", "date": "2019.07.12", "title": "Колко българи ще взимат пенсия от Германия, Испания, Великобритания?"}
{"url": "https://www.24chasa.bg/novini/article/7556381", "text": "Борим се да влезем в Шенген. Вече осма година сме изпълнили всички условия, но благодарение на няколко държави, които поради вътрешнополитически битки, не допускат България, съвсем несправедливо стоим извън него. Другата битка е за премахване на дискриминационния мониторингов механизъм, който е само за България и Румъния. Това каза евродепутатът от Емил Радев от ЕНП/ГЕРБ в ефира на „Плюс-Минус. Коментарът след новините” по Нова телевизия. Той беше избран за заместник-председател на Комисията по граждански свободи, правосъдие и вътрешни работи в ЕП. „Това е може би една от най-важните комисии в ЕП и от най-големите – 96 души. Това е комисията, която се занимава с борбата с престъпността, с миграцията, с борбата с тероризма, с прането на пари, Шенген, мониторинговите механизми, върховенство на закона – всичко това е в нейните приоритети”, обясни той. Емил Радев прогнозира, че предстои тежък мандат за Европейския парламент: „Вече две политически сили не могат да приемат решения в ЕП, трябват три или четири. Това ще го видим и следващата седмица при избора на председател на ЕК, ако не бъде отложен. Виждаме, че вече и интересите на държавите членки са коренно различни. Виждаме ясно разделение в политическите семейства, появиха се нови силни играчи и оттук нататък много тежко ще се взимат решения в ЕП. Предстои тежък мандат”.", "date": "2019.07.12", "title": "Емил Радев: Борим се да влезем в Шенген, несправедливо е да сме вън"}
{"url": "https://www.24chasa.bg/novini/article/7556382", "text": "На церемония в Шербур (Северозападна Франция) днес президентът Еманюел Макрон официално пусна на вода новата френска атомна подводница \"Сюфрен\" - първата от шест атомни щурмови подводници, които са многоцелеви и по-трудно откриваеми, предаде Франс прес, цитирана от БТА. Президентът пусна на вода 90-метровата подводница пред 700 гости, придружен от двама служители на корабостроителната компания \"Навал груп\" и двама членове на екипажа на съда. На церемонията присъства австралийският министър на отбраната Линда Рейнолдс, чиято страна купи 12 от тези подводници от клас \"Баракуда\" в конвенционалната им версия с дизелово-електрическо задвижване. Сред гостите имаше няколко чуждестранни делегации. На събитието присъстваше и бившият френски премиер и бивш кмет на Шербур Бернар Казньов. Държавният глава се срещна с членове на екипажа и производствените екипи. Той разгледа и помещенията за екипажа. Подводниците от клас \"Баракуда\" заменят предишно поколение съдове от клас \"Рюби\" (\"Рубин\"). \"Сюфрен\" може да плава напълно автономно 70 дни (при 45 за \"Рюби\") на дълбочина 350 м. Освен противокорабни ракети и нови торпеда, подводницата ще носи крилати ракети (MdCN) с обсег 1000 км и ще може да разполага специални сили, използващи подводен скутер. ", "date": "2019.07.12", "title": "Франция пусна на вода нова атомна подводница (Видео)"}
{"url": "https://www.24chasa.bg/novini/article/7556390", "text": "По досъдебното производство в Специализираната прокуратура е предоставено заключение от съдебно-медицинска експертиза, изготвена в Университетска многопрофилна болница за активно лечение „Пирогов“, в което се сочи, че настоящото здравословно състояние на Евгения Банева не е съвместимо с условията в следствения арест и се налага провеждане на оперативно лечение в спешен ред, съобщиха от прокуратурата. Банева е обвинена в данъчни престъпления, пране на пари, държане на боеприпаси и присвоявания. По делото е приложено и писмено становище на болницата при Софийския затвор, че обвиняемата не може да получи адекватни медицински грижи в болничното заведение. След като се запознаха с експертното заключение, и основавайки се на Европейска конвенция за правата на човека и основните свободи, наблюдаяващите прокурори незабавно измениха определената тежка мярка за неотклонение на Банева с по-лека – „подписка“. С това се предоставя възможност за безпрепятствено адекватно лечение на обвиняемата. На Евгения Банева е наложена забрана да напуска страната. На органите на МВР е възложено да следи изпълнението на мярката за неотклонение.", "date": "2019.07.12", "title": "Евгения Банева със сериозни здравословни проблеми, промениха мярката й в \"подписка\""}
{"url": "https://www.24chasa.bg/novini/article/7556190", "text": "40-годишният музикант, диджей и бивш учител Стоян Владев е мъжът, който е арестуван и обвинен, че е изнасилвал собствената си дъщеря цели 3 години - от май 2016 г. до февруари 2019 г. Сега детето е на 13.  Ако бъде признат за виновен по това обвинение, Владев може да бъде осъден на затвор до 8 години. Сигнал за престъплението в полицията в Казанлък подала майката на момиченцето. Тя и биологичният баща на детето живеели преди време на семейни начала, но се разделили. Стоян бил признал бащинството си над момиченцето и заради това с решение на съда имал право да бъде заедно с малката през почивните дни. Какво е правил с нея през това време тепърва ще се изяснява в подробности, но порасналата вече тийнейджърка усетила, че това не е детска игра, както го представял баща й. Споделила с майка си, на която й трябвало малко време, за да се освести от чутото и да го осъзнае, преди да съобщи в полицията. И двамата родители на насилваното момиченце са музиканти. Стоян, който има висше музикално образование от академията в Пловдив, дори за кратко преподавал музика в казанлъшко училище. Познат е обаче повече като ресторантски музикант - свирел на йоника, а майката на детето била певица. От няколко месеца задържаният мъж бил регистриран адресно в близкото до Казанлък село Дунавци, където родителите му неотдавна купили къща. В селото казват, че той рядко се мяркал там. От прокуратурата съобщиха още, че досега в хода на разследването са разпитани свидетели, включително и момиченцето, което в качеството си на свидетел е дало показания плед съдия. Събрани са писмени доказателства, назначени са и две комплексни психолого-психиатрични експертизи, чийто обект на изследване ще бъдат обвиняемият и пострадалото момиче. Предстоят още разпити на свидетели, които разполагат с информация за извършеното деяние, ще бъде изготвена и медицинска експертиза. Срокът за разследване е двумесечен, но при необходимост той може да бъде удължен. . Тогава 67-годишният мъж бе обвинен, че в качеството си на преподавател е блудствал с 12 ученички, като се е възползват от тяхното положение на зависимост спрямо него. 11 от децата тогава се оказаха на възраст между 12 и 14 години, само една от девойките бе на 16. Делото по този случай все още е в съда и не е завършило.", "date": "2019.07.12", "title": "Вижте учителя Стоян от Казанлък, обвинен, че насилвал дъщеря си 3 години"}
{"url": "https://www.24chasa.bg/novini/article/7556231", "text": "Бивш представител на застрахователно дружество е предаден на съд за длъжностно присвояване, съобщиха прокуратурата. Районна прокуратура – Благоевград е внесла за разглеждане в съда обвинителен акт срещу Л.О. за извършено от нея присвояване на чужди парични средства в качеството й на длъжностно лице. През 2007 г. между управляваното от обвиняемата О. дружество „О.“ ООД и застрахователно и презастрахователно акционерно дружество „А. Б.“ бил сключен договор за застрахователно агентство. Съгласно предмета му агентът бил упълномощен да сключва срещу съответната месечна комисионна договори за застраховка, осъществявал и ликвидационната дейност на щети на обявени пред него застрахователни събития, включително да изплаща обезщетения. С оглед клаузите на сключения договор, страните приели Правила относно координацията и контрола между застрахователя, агента (генерално представителство) и други агенти на застрахователя със статут на представителства. Дружеството на обвиняемата извършвало касови и безкасови парични операции, като за целта следвало да води необходимата отчетност и управлява паричния поток. В рамките на посредническата си дейност „О.“ ООД, в качеството си на необвързан застрахователен агент, имало правото да събира и задължението да внася в срок от два работни дни от получаването, с вносни бележки, по банкова сметка на дружеството застрахователните премии или съответните вноски по тях. Освен това, в случай на забавено плащане на премия по застраховка продължило повече от 14 дни, дружеството-агент било длъжно в срок до два работни дни от забавата да уведоми писмено страните по договорните отношения. Обвиняемата О. имала достъп до системите AUTO OPUS и ОРАИНС на застрахователя с права за издаване на каско застраховки, гражданска отговорност и завеждане на щети и/за имуществени застраховки. През 2012 г. бил извършен одит в управляваното от обвиняемата О. представителство в гр. Благоевград, като предметът на проверката били извършвани от агенцията застрахователни дейности. По време на проверката били установени пропуски с умерен риск, както и отклонения при извършването на възложените дейности от нормативно установените изисквания. От август 2012 г. правоотношенията на застрахователя с управляваното от Л.О. дружество били прекратени. В хода на воденото досъдебно производство, по което Л.О. е била привлечена в качеството на обвиняема, било установено, че за времето от 27.09.2010 г. до 01.08.2012 г., в Благоевград, в качеството на длъжностно лице - собственик и управител на „О.“ ООД (застрахователен агент), присвоила чужди пари в размер на 10 141.96 лева. Те били получени от нея на ръка от различни лица и представляват разлика между реално платените вноски по застрахователни премии за сключени от тях застраховки и внесените от нея в счетоводството на дружеството суми. Предстои делото да продължи в съда.", "date": "2019.07.12", "title": "Съдят бивш представител на застрахователно дружество за длъжностно присвояване"}
{"url": "https://www.24chasa.bg/novini/article/7556118", "text": "Европейският инвестиционен фонд (ЕИФ) и ПроКредит групата предоставят допълнителни 800 милиона евро за иновативни малки и средни предприятия (МСП). Общо 1,62 милиарда евро стават средствата за финансиране на фирми в единадесет страни. Подкрепеното от ЕИФ финансиране е предназначено за предприятия, използващи модерни технологии и произвеждащи нови продукти и се осъществява от ПроКредит банките във всяка една от единадесетте страни, в които оперират (Албания, Босна и Херцеговина, България, Германия, Грузия, Гърция, Молдова, Румъния, Северна Македония, Сърбия и Украйна). Към момента, посредством финансиране от ПроКредит, подкрепа са получили над 2 000 иновативни МСП, предимно от преработващата промишленост и търговията на едро и дребно, а още много други ще бъдат финансирани в рамките на следващите години. Тези споразумения са подписани по линия на инициативата InnovFin, с финансовата подкрепа на Европейската комисия в рамките на програма „Хоризонт 2020“. Програмата InnovFin дава възможност на участващите банки да предлагат кредити на иновативни предприятия, посредством гаранции от ЕИФ. Подписването на споразуменията става с подкрепата на Европейския фонд за стратегически инвестиции (ЕФСИ), който е в основата на  , известен като Плана „Юнкер“. , отговарящ за работните места, растежа, инвестициите и конкурентоспособността, каза:   добави:  Европейският инвестиционен фонд (ЕИФ) е част от групата на Европейската инвестиционна банка. Основната му мисия е да оказва подкрепа за микро, малки и средни предприятия (МСП) като ги подпомага в достъпа до финансиране. ЕИФ проектира и разработва рисков капитал и капитал за осигуряване на растеж, гаранции и инструменти за микрофинансиране, които са насочени специално към този пазарен сегмент. В тази си роля ЕИФ спомага за постигането на целите на ЕС за подкрепа на иновациите, научноизследователската и развойната дейност, предприемачеството, растежа и заетостта. Повече информация за работата на ЕИФ в рамките на ЕФСИ можете да намерите  . ПроКредит Холдинг (ProCredit Holding AG & Co. KGaA), със седалище във Франкфурт на Майн, Германия, е компанията-майка на международната група ПроКредит, състояща се от банки, специализирани в обслужването на малки и средни предприятия. Повечето банки ПроКредит извършват дейност в Източна и Югоизточна Европа, но групата е представена и в Южна Америка и Германия. ПроКредит Холдинг е листван на регулирания пазар (Prime Standard) на Франкфуртската фондова борса. Основни акционери на ПроКредит Холдинг са стратегическите инвеститори Zeitinger Invest и инвестиционното дружество на служителите на ПроКредит ProCredit Staff Invest, нидерландската фондация DOEN, KfW (Немската банка за развитие) и IFC (от групата на Световната банка). Като „управляваща компания“ по отношение на групата ПроКредит, съгласно Закона за банките в Германия, ProCredit Holding AG & Co. KGaA се контролира на консолидирано ниво от Германския федерален орган за финансов надзор (Bundesanstalt fur Finanzdienstleistungsaufsicht, BaFin) и германската Бундесбанк. Повече информация може да намерите на интернет страницата на компанията: . , т. нар. План „Юнкер“ е сред най-високите приоритети на Европейската комисия. Той е насочен към стимулиране на инвестиции за създаване на работни места, чрез по-интелигентно използване на нови и съществуващи финансови ресурси, премахване на пречките пред инвестициите, осигуряване на видимост и техническа помощ за инвестиционни проекти. Европейският фонд за стратегически инвестиции (ЕФСИ) е основен в Плана „Юнкер“. Той предоставя гаранция, давайки възможност на ЕИБ да инвестира в повече рискови проекти. Планът за инвестиции вече дава конкретни резултати.  , одобрени за финансиране чрез ЕФСИ към момента се очаква да обхванат над 410 милиарда евро за инвестиции и да подкрепят около 952 000 МСП в 28-те страни членки на ЕС.  е част от „InnovFin – ЕС финансиране за иновации“, инициатива разработена по линия на европейската програма за научни изследвания и иновации „Хоризонт 2020“. Тя предоставя гаранции и контрагаранции за дългово финансиране между 25 000 евро и 7,5 млн. евро с цел подобряване на достъп до финансиране за новаторски малки и средни предприятия и малки дружества със средна пазарна капитализация (с до 499 служители). Механизмът се управлява от ЕИФ и се прилага на практика чрез финансови посредници — банки и други финансови институции, в страните от ЕС и асоциираните страни. ЕИФ предоставя гаранции на финансовите посредници за част от техните загуби по дълговото финансиране, обхванато от механизма.", "date": "2019.07.12", "title": "План за инвестиции за Европа – Допълнителни 800 милиона евро за МСП след като ЕИФ и ПроКредит удвояват подкрепата за иновативни предприятия"}
{"url": "https://www.24chasa.bg/novini/article/7556246", "text": "Китайската полиция задържа седем чуждестранни преподаватели и девет ученици, също чужденци, за употреба на наркотици в град Сючжоу в източната провинция Цзянсу, предаде Асошиейтед прес, цитирайки местните правоохранителни органи. Задържани са и трима китайци. Тестовете на урина на всички 19 задържани били положителни, посочва БТА. Британското посолство в Пекин каза днес, че оказва консулска помощ на четиримата британски граждани, които са сред задържаните чужденци. Националностите на останалите засега не се разкриват. Полицията не уточнява къде са работили задържаните учители, но от компанията Едюкейшън фърст, базирана в Швейцария и ръководеща верига езикови училища в Китай, потвърдиха тази седмица, че има случай на наркотици в едно от училищата й в Сючжоу. В изявление в социалните медии компанията изрази съжаление за случая и каза, че сътрудничи на властите и че занятията в четирите й английски езикови училища в Сючжоу не са засегнати. В изявлението компанията посочва, че ще подобри управлението и надзора над чуждестранните учители, за да могат те да бъдат запознати с китайското законодателство и да го спазват. Употребата на наркотици в Китай се наказва с тежки присъди, а трафикът на дрога често пъти е наказван със смъртна присъда, отбелязва АП.", "date": "2019.07.12", "title": "17 чужденци - учители и ученици, бяха арестувани за наркотици в китайско училище"}
{"url": "https://www.24chasa.bg/novini/article/7556249", "text": "Пилотът на малайзийския самолет - полет МН370, който изчезна на 8 март 2014 г. при полет от Куала Лумпур за Пекин, е контролирал самолета \"до последния момент\", подозират френски следователи по случая. Те са получили достъп до \"ключови\" данни за полета, пише британският вестник \"Дейли телеграф\". Запознаването с тези данни \"подхранва\" подозрението, че пилотът умишлено е разбил самолета в морето, извършвайки убийство и самоубийство едновременно, казали следователите. Тези разкрития, базирани на данни от боинга, се появяват само дни след лансирането на нова версия, че пилотът е страдал от клинична депресия, което го накарало да лиши пътниците от кислород, след което да разбие огромния \"Боинг 777\" в морето, пише БТА. На борда на самолета, който изчезна и се превърна в една от най-големите авиационни мистерии в света, имаше 239 души. Всички те се смятат за загинали, макар че многобройните издирвания в различни части на моретата и океаните в Югоизточна Азия и край западното крайбрежие на Австралия и до днес не са открили следи от изчезналия самолет. През юли м.г. разследващите публикуваха 495-страничен доклад, в който посочват, че подаваните от самолета полетни данни вероятно са били умишлено манипулирани с цел той да бъде отклонен от курса си. Те обаче не успяха да установят кой е отговорен за това. Единствената страна, която все още води съдебно разследване на катастрофата, е Франция. С него се занимават двама магистрати, разследващи смъртта на трима френски пътници - съпругата и двете деца на Гислен Ватрелос - инженер, който се срещна със следователите в сряда. Според вестник \"Паризиен\" те го информирали, че компанията \"Боинг\" в края на май най-после им е дала достъп до ключови данни за фаталния полет в централата си в Сиатъл, САЩ, където се произвеждат самолетите. Материалите, с които те се запознали, включвали многобройни документи, както и сателитни данни от базираната във Великобритания компания \"Инмарсат\". Двамата магистрати били задължени да подпишат споразумение за конфиденциалност, според което документите не могат да бъдат цитирани в съда. Те посетили също и централата на \"Инмарсат\" във Великобритания.", "date": "2019.07.12", "title": "Пилотът на мистериозно изчезналия малайзийски боинг вероятно умишлено го е разбил в морето"}
{"url": "https://www.24chasa.bg/novini/article/7556255", "text": "Картина на художника Теодор Шасерио (1819 - 1856), открадната от църква в Маркуси в района на Париж през 1973 г., се появи в тръжна зала в провинция Хесен, Германия, преди да бъде конфискувана и върната на френското селище, оповести полицията, цитирана от Франс прес и БТА. Озаглавена \"Исус при Марта и Мария\", картината била открадната от църквата \"Св. Мария-Магдалена\". 46 години по-късно, през пролетта на 2019 г. френски експерт установи, че платното е изложено на търг във Висбаден, провинция Хесен. Германската полиция конфискувала картината. Продавачът увери, че наследил картината, която била купена от семейството му във Франция през 1974 г. Творбата била съхранявана в таванско помещение, преди той да реши да я продаде. Продавачът се съгласил тя да бъде върната на първоначалния й собственик - властите в Маркуси. Картината е без оригиналната си рамка и е с леки повреди, уточни полицията.", "date": "2019.07.12", "title": "Открадната през 1973 г. във Франция картина на Шасерио се появи в Германия"}
{"url": "https://www.24chasa.bg/novini/article/7555829", "text": "Изложба на тибетското царство Тубо (618-842 г) беше открита неотдавна в град Дунхуан, северозападната провинция Гансу, предава  . Над 120 културни реликви от близо 30 музея и институции от Китай и чужбина са в експозицията, включително предмети от коприна, злато и сребро, както и будистки статуи. Изложбата представя как хората от Тубо попили културата на съседните култури в периода 7-9 век, както и важни изследвания върху Древния път на коприната, кралство Тубо и Централна Азия, информират от Академия Дунхуан. Изложбата продължава до 22 октомври.", "date": "2019.07.12", "title": "Изложба на реликви от древно царство отвори врати в Дунхуан"}
{"url": "https://www.24chasa.bg/novini/article/7556262", "text": "Три руски военно-транспортни самолети с части от оборудването на руските зенитно-ракетни системи С-400 днес кацнаха в турската военновъздушна база Мюртед в окръг Анкара, съобщиха турските медии и световните агенции, цитирани от БТА. Според информация на турската държавна телевизия ТРТ по-нататъшните доставки на части от оборудването на С-400 се очакват през деня и идните дни. Засега не е ясно кога и къде ще бъдат инсталирани и активирани системите, посочва ДПА. По данни на ТРТ системите ще бъдат монтирани на летище Мюртед от съвместен турско-руски технически екип и ще бъдат разположени на няколко места в Турция. Процесът продължава по план, заяви днес турският външен министър Мевлют Чавушоглу пред журналисти в Анкара. Руска държавна медия цитира анонимен \"военно-дипломатически източник\", който заяви, че Турция ще получи над 120 ракети за системата С-400 \"към края на лятото\". Частта от доставката, включваща над 120 ракети, ще бъде изпратена с кораб по-късно, към края на лятото, посочи източникът. Турция отказва да каже къде възнамерява да разположи системите С-400. Турски медии съобщиха, че може да отнеме няколко месеца - до октомври, за да може системите да заработят цялостно, посочва Асошиейтед прес. Турският вестник \"Дирилиш постасъ\" тази седмица писа, че има вероятност комплексите С-400 да бъдат разположени и в районите на Измир, Истанбул, Хатай, Анталия. Вашингтон предупреди Турция, че доставянето на системите може да доведе до налагане на санкции от САЩ. Американски официални представители предупредиха Анкара, че рискува да й бъдат наложени икономически санкции, както и да бъде изключена от програмата за производство на изтребителите Ф-35, ако купи руските комплекси С-400. Анкара се надява, че спорът все още може да бъде разрешен чрез личен диалог между турския държавен глава Реджеп Тайип Ердоган и президента на САЩ Доналд Тръмп, отбелязва ДПА. След срещата с Тръмп в Япония (на срещата на върха на Г-20) Ердоган заяви, че страните са \"стратегически съюзници\" и не смята, че Вашингтон ще наложи санкции.", "date": "2019.07.12", "title": "Три руски самолета с части от системите С-400 кацнаха в турската авиобаза Мюртед (Снимки + видео)"}
{"url": "https://www.24chasa.bg/novini/article/7556271", "text": "Руският президент Владимир Путин обсъди по телефона с палестинския си колега Махмуд Абас близкоизточния мирен процес, предаде ТАСС, като се позова на пресслужбата на Кремъл. В разговора бяха обменени мнения за състоянието на близкоизточния мирен процес. Потвърдена беше готовността на Русия и занапред да предприема стъпки за напредък на мирния процес, включително за възобновяване на преките израелско-палестински преговори за постигане на взаимноприемливи решения. Палестинският лидер изрази признателност към руската дипломация за усилията й да съдейства за помирение между палестинските фракции, се казва в съобщение на Кремъл. Засегнати бяха също актуални теми от областта на двустранното сътрудничество, като акцентът беше поставен върху засилването на връзките в хуманитарната сфера. Двамата президенти се договориха да продължат контактите си, допълни Кремъл и уточни, че инициатор на разговора е била палестинската страна.", "date": "2019.07.12", "title": "Путин обсъди по телефона с палестинския си колега Абас близкоизточния мирен процес"}
{"url": "https://www.24chasa.bg/novini/article/7556272", "text": "Във връзка с предупрежденията за възможни нови бури през почивните дни в Гърция, Министерството на външните работи съветва българските граждани, намиращи се на територията на страната или планиращи пътуване в южната ни съседка, да следят метеорологичните прогнози и да се информират за актуалната обстановка, съобщиха от пресцентъра на Министерството на външните работи. По информация на генералното ни консулство в Солун нашите сънародници, адресно регистрирани и притежаващи недвижимо имущество в Халкидики, които са претърпели щети в следствие на природното бедствие от 10 юли, могат да посетят съответните общини и да подадат искане за обезщетение. Община Неа Пропонтида - отдел \"Защита на околната среда\" и отдел \"Грижи\", тел.: 0030 237 33 50281. Община Касандра - \"Техническа служба\" на общината, тел: 0030 23743 50100. Община Ситония - отдел \"Протокол\", тел: 0030 23753 50100. Община Полигирос - отдел \"Гражданска защита\", тел: 0030 23713 50706. На място в съответните общини е необходимо да бъде попълнено искане, както и да бъдат представени снимки с щетите на недвижимото имущество. В случай на претърпени поражения на МПС, българските граждани могат да се обърнат към Противопожарна служба на Полигирос - тел: 0030 23710215610, за издаване на удостоверения за събитието. На място е необходимо да подадат попълнен формуляр, както и да предоставят снимки на нанесените щети по автомобила.", "date": "2019.07.12", "title": "Външно: Ако пътувате за Гърция, следете прогнозата за времето"}
{"url": "https://www.24chasa.bg/novini/article/7556273", "text": "Министърът на правосъдието Данаил Кирилов запозна посланика на Великобритания Н. Пр. Ема Хопкинс със законопроекта, който, съобразно с действащата конституционна уредба, въвежда механизъм за разследване на т.нар. трима големи в съдебната система, съобщиха от пресцентъра на държавното ведомство. По време на срещата им днес в Министерството на правосъдието той обясни, че готвеният законопроект е в унисон с Конституцията на България, според която главният прокурор и председателите на Върховния касационен съд и на Върховния административен съд имат еднакъв статут, а целта на новите текстове е постигане на подкрепа от европейските ни партньори за отпадане на Механизма за сътрудничество и оценка. По темата за корупцията по високите етажи министър Кирилов заяви, че усилията на правителството са свързани с постоянно противодействие, а не с еднократен акт. На въпрос за предстоящата процедура по избор на нов главен прокурор правосъдният министър отговори, че се надява „с широка подкрепа на поста да бъде избран честен професионалист с воля и характер“. Посланик Хопкинс благодари за подробните разяснения по обсъдените теми. Тя отбеляза доброто сътрудничество на двете страни във връзка с прилагането на Европейската заповед за арест, законодателството в сферата на сигурността и на домашното насилие, като подчерта личните усилия на Кирилов при подготовката на законопроекта за домашното насилие. Двамата изразиха надежда, че България и Великобритания ще продължат доброто си сътрудничество по развитието на правните им системи, независимо от развитието по темата Брекзит.", "date": "2019.07.12", "title": "Кирилов запозна Ема Хопкинс с механизма за разследване на тримата големи в съдебната система"}
{"url": "https://www.24chasa.bg/novini/article/7556290", "text": "Европейският парламент публикува първите резултати от проучване на Евробарометър, проведено след изборите. Значителен ръст на гласувалите млади хора с проевропейско мислене на отминалите европейските избори показва задълбочено проучване на Евробарометър във всички 28 държави членки. Проучването е проведено в седмиците след изборите и в него взеха участие близо 28 000 граждани от целия ЕС, които отговориха на въпроси относно участието си в европейските избори и темите, които ги мотивираха да гласуват. Първите резултати от проучването на Евробарометър, публикуванo днес от Европейския парламент, показват, че подкрепата на гражданите за Европейския съюз запазва най-високото си равнище от 1983 г. насам: 68% от респондентите (+1 процентен пункт в сравнение с февруари / март 2019 г.) казват, че тяхната страна е спечелила от членството си в ЕС. Още по-важно за демократичната легитимност на ЕС е рязкото нарастване на броя на европейските граждани, които смятат, че \"гласът им е от значение в ЕС\": 56% от респондентите споделят това виждане. Този резултат е със 7 процентни пункта по-висок от март 2019 г. и е най-високият резултат откакто въпросът е бил зададен за първи път през 2002 г. Общата избирателна активност на европейските избори през 2019 г. се е увеличила с 8 пункта до 50,6%, което води до най-високото участие в европейски избори от 1994 г. насам, както и до обръщане на тенденцията на намаляване на избирателната активност на европейските избори за пръв път от 1979 г. насам. Най-значително увеличение на участието е регистрирано в Полша (+ 22 п.п.), Румъния (+ 19 п.п.), Испания (+ 17 п.п.), Австрия (+ 15 п.п.) и Унгария (+ 14 п.п.). Резултатите от проучването сочат, че именно младите хора в Европа са довели до повишаване на избирателната активност: 42% от 16/18-24-годишните респонденти споделят, че са гласували на европейските избори, което означава, че участието на младите хора се е увеличило с 50% в сравнение с избирателна активност от само 28% при младежите през 2014 г. Силно се е повишила и избирателната активност във възрастовата група 25-39 години, където тя е нараснала с 12 процентни пункта от 35% на 47%. Избирателната активност сред младите и тези, гласували за пръв път надвишава всеки друг ръст на избирателна активност за други възрастови групи. Гласуването като граждански дълг, като проевропейска подкрепа и защото нещата могат да се променят Сред причините да гласуват на европейските избори през 2019 г. , 52% от избирателите посочват гражданския дълг като основна причина - това представлява увеличение от 11 процентни пункта в сравнение с 2014 г. В сравнение с последните европейски избори през 2014 г. значително повече граждани също са гласували, защото подкрепят ЕС (25%, +11 процентни пункта), или защото смятат, че могат да променят нещата чрез гласуване (18%, +6 процентни пункта). В 27 държави членки гражданите гласуваха главно, защото видяха това като свой граждански дълг. Във всички 28 държави членки повече респонденти отколкото през 2014 г. гласуваха, защото подкрепят ЕС и обявиха, че тази подкрепа е основната им мотивация за гласуване. Германия (39%, + 14пп), Ирландия (27%, + 15пп), Италия (23%, + 14пп) и Испания (23%, + 15пп) показаха най-голямо увеличение свързанo с тази причина. Поучването на Евробарометър след изборите също разгледа темите, които накараха гражданите да гласуват на последните избори за Европейски парламент. Най-важните теми, които повлияха на решението на гражданите, бяха икономиката и растежа (44%), климатичните изменения (37%), както и правата на човека и демокрацията (37%). Със своите 36% \"начинът, по който ЕС трябва да работи в бъдеще\", се появи също като един от основните мотиви на гражданите да гласуват. В 16 страни респондентите посочиха икономиката и растежа като най-важен въпрос при гласуването си, докато гражданите в осем държави назоваха климатичните изменения като основна тема за тях. \"Икономическата реформа, климатичните изменения, бъдещето на ЕС и защитата на правата на човека: всичко това са ключови въпроси за Европейския парламент. Тук сме оставили своя отпечатък през последните години и тук ще продължим да бъдем силни защитници на очакванията на нашите граждани \", каза председателят на ЕП Давид Сасоли. Бележка към редакторите: Изследването на Европейския парламент след изборите бе проведено като проучване на Евробарометър 91.5. 27,464 респонденти са интервюирани лице в лице от Kantar за Европейския парламент във всички 28 държави членки на ЕС, от населението на възраст над 15 години. След изборите въпросите бяха филтрирани за респондентите на възраст за гласуване 18+ (с изключение на 16+ в Австрия и Малта, 17+ в Гърция). Работа на терен се проведе от 7 до 26 юни 2019 г. Пълният доклад, както и всички резултати и таблици с данни ще бъдат публикувани от Европейския парламент през септември 2019 г.", "date": "2019.07.12", "title": "Евроизбори 2019 г.: електорат от млади и проевропейски настроени хора с ясни очаквания"}
{"url": "https://www.24chasa.bg/novini/article/7556291", "text": "Китайският президент Си Цзинпин е призовал американския президент Доналд Тръмп да облекчи санкциите, наложени на Северна Корея. Това е станало по време на тяхната среща миналия месец в кулоарите на срещата на върха на Г-20, предаде Ройтерс, като се позова на китайското външно министерство. Говорителят на министерството Гън Шуан заяви днес пред репортери, че Си е информирал Тръмп за китайската позиция за Северна Корея, когато те са се срещнали в кулоарите на срещата на Г-20 в Осака, предаде БТА. Китайският лидер е призовал САЩ да покажат гъвкавост и търсене на компромис със Северна Корея, включващ и облекчаване на санкциите в подходящ момент. Неотдавна и Тръмп, и Си имаха среща със севернокорейския лидер Ким Чен Ун. Ким се срещна със Си преди срещата на върха на Г-20 по време на визита на Си в Пхенян. А срещата на Тръмп с Ким беше след срещата на Г-20 на демаркационната линия между двете корейски страни. САЩ искат Северна Корея да замрази ядрената си програма още в началото на процес по денуклеаризация, заяви във вторник Държавният департамент преди нови преговори с Пхенян, за които се предполага, че ще се проведат този месец.", "date": "2019.07.12", "title": "Си Цзинпин призова за облекчение на санкциите срещу Северна Корея"}
{"url": "https://www.24chasa.bg/novini/article/7556296", "text": "Средните добиви при пшеницата от прибраните около 48% от засетите 1,3 млн дка в Добричка област са 536 кг./дка – съобщават от областната дирекция „Земеделие” В отделни общини се наблюдават и по-високи - 610-625 кг./дка – в общините Добрич и Добричка. По-ниски са добивите в общините Шабла и Крушари – 450-480 кг./дка, където и пролетните количества валежи бяха по-слаби. Най-напреднала е жътвата в община Каварна - на около 93% при среден добив около 550 кг./дка. В кампанията към момента участват 448 зърнокомбайни.", "date": "2019.07.12", "title": "536 кг – среден добив от декар пшеница в Добричка област"}
{"url": "https://www.24chasa.bg/novini/article/7556299", "text": "НЗОК ще се произнесе в регламентирания срок по откази от Фонд за лечение на деца. Това съобщиха от пресслужбата на НЗОК. В НЗОК са постъпили окончателни съдебни решения, с които се отменят издадени заповеди за отказ за лечение на деца и на пациенти на възраст над 18 години в Практика-клиника по имунология и клетъчна биология в Мюнхен, Германия. Тези заповеди за отказ са били издадени от директора на закрития Център \"Фонд за лечение на деца\". Съгласно решенията на съда НЗОК трябва да разгледа отново подадените заявления за одобряване на медицинските и други услуги. Междувременно НЗОК е изискала информация от 28 международни точки за контакт от страните членки на ЕС прилага ли се и признат ли е в медицинската практика методът \"Автоложна индивидуализирана имунотерапия с ендогенни цитокини\" при лечение на автоимунно заболяване увеит с ювенилен ревматологичен артрит и заплаща ли се от здравноосигурителните фондове на съответната държава, както и в кои лечебни заведения, които получават заплащане от здравноосигурителен фонд, се извършва лечение по този метод. До настоящия момент в НЗОК не е получен отговор от нито една държава членка на ЕС. За да може НЗОК бързо да вземе решение по заявленията за лечение в посочената практика, заявителите трябва да представят актуална медицинска документация: протокол от лекарско - консултативна комисия, издаден от лечебно заведение, провеждащо лечението или наблюдението на пациента, или лечебни заведения с най-високо ниво на компетентност, както и официален документ (оферта) от лечебното заведение в чужбина за конкретното и предлагано лечение, която да съдържа информация за периода на предстоящото лечение; цената, която следва да бъде заплатена и отделните й компоненти; начина на заплащане; очакваните резултати; лице от лечебното заведение и друга информация за контакт; съгласие на лечебното заведение за сътрудничество с НЗОК във връзка с предстоящите медицински процедури по отношение на конкретния пациент.", "date": "2019.07.12", "title": "НЗОК ще се произнесе в срок по откази от Фонда за лечение на деца"}
{"url": "https://www.24chasa.bg/novini/article/7556217", "text": "Година, след като  , един от спасителите водолази се върна на мястото и откри трогателни съобщения, оставени от децата. 44-годишният Микко Паази бе поразен, когато откри имената на футболистчетата и думи като \"изгубени момчета\", издълбани в стените на пещерата. Водолазът бе един от 90-те, които спасиха децата и техния треньор, след като ужасно силен мусон ги постави в капан в пещерата за 18 дни миналото лято.  Оказа се, че това бе една от най-опасните спасителни операции в историята. \"Беше изключително емоционално\", заявява Паази. \"Открихме, че едно от момчетата си е издълбало адреса във фейсбук на стената на пещерата. Други надписи бяха \"13 изгубени момчета\" и дати като 26-и юни\", каза той пред The Sun. Микко Паази е в Малта, когато разбира за новината за попадналите в капан в пещера момчета, които са на възраст между 11 и 16 години. Като специалист по гмуркане с повече от 20 години опит, той знае, че може да помогне.  \"Чувствах се така, сякаш имам дълг\", споделя водолазът. Когато на следващия ден каца в Тайланд, двама британски гмуркачи Ричард Стантън откриват младежите живи. Но Микко изиграва основна роля в спасителната акция. Първата му задача бе да се гмурка с резервни кислородни резервоари за момчетата и техния треньор. \"Обаждах се на жена си всеки ден, но за нея това беше ад, защото ние бяхме в пещерата по 10-12 часа на ден. Тя доста отслабна тогава\", разказва Паази. \"Шансовете да ги измъкнем бяха доста малки\", добавя той. \"Едно от големите притеснения беше как да държим момчетата спокойни, тъй като ги издърпвахме през изключително тесни тунели и отвори. Решението се оказа инжектиране на кетамин в мускулите на децата, за да ги успокои, преди да се насочат към тъмната и мътна вода\". Водолазът си спомня, че най-страшно е било с първото момче, защото изобщо не са знаели дали младежите имат достатъчно сили да издържат. След като видели обаче, че се появяват балончета под водата, всички се обнадеждават.  Така гмуркачите успяват да спасят дванадесетте момчета и техния треньор, останали в пещерата за повече от две седмици.", "date": "2019.07.12", "title": "Момчетата, които бяха заседнали в пещера в Тайланд, дълбали съобщения по стените й"}
{"url": "https://www.24chasa.bg/novini/article/7555979", "text": "Председателят на Европейската комисия Жан-Клод Юнкер съобщи, че е решил да не предоставя никакви ясни отговорности на предложените от Естония и Румъния заместници на оттеглилите се техни еврокомисари. Юнкер предлага на Европейския парламент да подкрепи назначението на новите временни еврокомисари, след като вчера е установил, че отговорят на условията за заемането на длъжността. В съобщение на ЕК се отбелязва, че Европейският съвет не е постигнал единодушие по предложението на Юнкер оттеглилите се еврокомисари да не бъдат замествани в оставащото време до ноември. Допълва се, че ако ЕП подкрепи назначението на заместниците, те подлежат на утвърждаване и от Съвета на ЕС. Юнкер добавя, че е изпратил днес съответното писмо до председателя на ЕП Давид Сасоли. По-рано днес пресслужбата на ЕП поясни, че след като писмото бъде получено, ще насрочи за следващата седмица изслушване на двамата предложени за нови комисари от председателите на парламентарните комисии. След три заседания председателите на комисии ще съобщят оценката си на председателите на политическите групи. В четвъртък се предвижда евродепутатите да гласуват назначенията. Ако процедурата премине успешно, Румъния ще бъде представлявана в ЕК от Йоан Пашку, а Естония - от Кадри Симсон до 31 октомври. Двамата ще заемат местата на Корина Крецу, която отговаряше за регионалната политика, и Андрус Ансип, който бе зам.-председател на ЕК и комисар за цифровия единен пазар. Крецу и Ансип подадоха оставки след изборите през май, за да станат евродепутати. ЕК отбелязва, че Пашку и Симсон ще участват равнопоставено в дейността на комисията. Те ще могат да участват в \"проектни отбори\".", "date": "2019.07.12", "title": "Не се предвиждат отговорности за еврокомисарите от Румъния и Естония до края на октомври"}
{"url": "https://www.24chasa.bg/novini/article/7555981", "text": "На 15 юли, понеделник, от 9.00 часа ще се проведе заседание на Министерския съвет, на което ще бъде разгледано Решение за одобряване на законопроект за изменение и допълнение на Закона за държавния бюджет на Република България за 2019 г.  Това съобщиха от пресцентъра на Министерския съвет. Законопроектът е изготвен във връзка с придобиването на нов тип бойни самолети от въоръжените сили на Република България, които са от изключителна важност за националната сигурност и отбраната на страната, за прилагане на механизмите на колективната отбрана на НАТО и общата политика за сигурност и отбрана на ЕС.", "date": "2019.07.12", "title": "Министерският съвет ще заседава на 15 юли заради парите за F-16"}
{"url": "https://www.24chasa.bg/novini/article/7555990", "text": "Съвместен албанско-американски археологически подводен проект обяви, че край бреговете на Албания са открити 22 амфори, които са на най-малко 2 500 години, предаде Асошиейтед прес, цитирана от БТА. Проучвателният кораб \"Херкулес\" от Морската фондация, която се занимава с археологически проучвания в Средиземно море, обяви днес, че е открил 22 сандъка на дъното на Йонийско море близо до полуостров Карабурун. По думите на археолога Матеуш Полаковски се смята, че коринтските амфори датират от 7 и 5 век преди новата ера.", "date": "2019.07.12", "title": "22 сандъка с амфори най-малко на 2500 години са открити край Албания"}
{"url": "https://www.24chasa.bg/novini/article/7555993", "text": "Пожарникари гасиха пожар снощи в студиото „Уорнър Брос“ в Лондон, където са снимани всичките осем филма от поредицата „Хари Потър“. Битката със стихията все още продължава, предаде CNN. Студиото се намира в района на Ливсден, а околните жители казват, че всичко е започнало снощи, когато ги събудил силната миризма на дим. „18 противопожарни и помощни превозни средства са на място в момента, за да се борят с пожара“, съобщиха градските власти. Според наличната информация няма жертви. Във въпросното студио са заснети и други известни филми - \"Батман: Черният рицар\" и някои от частите на \"Спайдърмен\".", "date": "2019.07.12", "title": "Пламна студиото на „Хари Потър“"}
{"url": "https://www.24chasa.bg/novini/article/7556013", "text": "Националният съвет за тристранно сътрудничество ще проведе заседание в понеделник, 15 юли, от 14.00 часа в Гранитна зала на Министерския съвет, съобщиха от правителствената информационна служба.  На заседанието ще бъдат обсъдени три законопроекта: Законопроект за изменение и допълнение на Закона за българските лични документи № 954-01-39; Законопроект за допълнение на Кодекса за социално осигуряване № 954-01-38; Законопроект за изменение и допълнение на Закона за семейни помощи за деца № 954-01-40. В рамките на заседанието ще бъде представен Проекта на Анализ на социално-икономическото развитие на страната след присъединяването ѝ към ЕС.", "date": "2019.07.12", "title": "Националният съвет за тристранно сътрудничество ще заседава на 15 юли"}
{"url": "https://www.24chasa.bg/novini/article/7556014", "text": "За задържания за  , е установено, че е извършител на множество кражби на територията на Районното управление-Балчик, съобщават от Областната дирекция на МВР - Добрич. От там уточняват, че мъжът е криминално проявен и осъждан. Състав на Балчишкия районен съд уважи искането на Районната прокуратура и остави в ареста обвиняемия Галин Р. Кражбата на парите от ресторанта беше извършена на 30 юни. След това мъжът се укрил и бил обявен за общодържавно издирване. 9 дни по-късно той бил установен да се укрива в къща в района на старата автогара в града. Работата по документиране и изясняване на цялостната му престъпна дейност продължава.", "date": "2019.07.12", "title": "Сериен крадец остава в ареста"}
{"url": "https://www.24chasa.bg/novini/article/7555746", "text": "На 11 юли в Шанхай се проведе 17-то издание на кръглата маса „Китай – Европейски съюз\". В него участваха председателят на Китайския икономически и социален съвет Ду Цинлин и председателят на Европейския икономически и социален комитет Лука Джайер, предава  . В изказването си Ду Цинлин заяви, че в момента международната ситуация преживява дълбоки и сложни промени. Едностранните действия и протекционизмът нанасят сериозен удар на глобалния икономически ред и налагат повече от всякога разширяване и задълбочаване на сътрудничеството между Китай и ЕС. Двете страни трябва да продължат да укрепват връзките си, да подкрепят политиката на откритост и приобщаване. Китай и ЕС трябва също така да работят за реализацията на инициативата „Един пояс, един път\" на базата на принципа на взаимната изгода и съвместната печалба, да стимулират устойчивото развитие, защитавайки мултилатерализма и съдействайки за глобалното управление, посочи Ду Цинлин. Лука Джайер заяви, че през последните години, европейско-китайското партньорство непрекъснато се задълбочава и пример за това е последната среща на върха през април и декларацията след нея. Кръглата маса в Шанхай е продължение на тези усилия и ще продължи да дава конструктивни предложения на ръководствата на Китай и ЕС, както и да стимулира развитието на контактите между двете страни.", "date": "2019.07.12", "title": "Шанхай бе домакин на 17-та кръгла маса „Китай – ЕС\""}
{"url": "https://www.24chasa.bg/novini/article/7556027", "text": "Близо 45 километра ще плува 31-годишният Цанко Цанков, за да е първият човек, прекосил Бургаския залив, съобщиха от общината. Стартът е на 17 юли в 6 сутринта от нос Емине. Финалът ще е при Маслен нос десет или дванадесет часа по-късно, в зависимост от атмосферните условия. Разстоянието на този маратон в открити води е 44 километра и 700 метра. То е с 11 километра по-дълго от маршрута на прочутото преплуване на Ламанша от Франция до Великобритания. Община Бургас подкрепя начинанието на Цанко, който днес се срещна с кмета Димитър Николов, за да разкаже подробно за своята амбиция. За безопасността на плувеца ще се грижат още Морска администрация, Гранична полиция и Военноморска база - Бургас. Ако Цанков се справи, то това ще е най-дългото преплувано разстояние в акваторията на Черно море. Досега са изминавани най-много 30 километра близо до руското крайбрежие. Той е многократен национален шампион и рекордьор, двукратен сребърен медалист от световно първенство по плуване за ветерани, сертифициран майстор на спорта в много дисциплини (100, 200 и 400 метра съчетано плуване, както и 400 метра свободен стил). Нарежда се под номер 3 във вечната българска ранглиста на 100 м. съчетано плуване, като пред него са само националният рекордьор Михаил Александров и Антъни Иванов.", "date": "2019.07.12", "title": "Близо 45 км ще плува 31-годишният Цанко, за да е първият, прекосил Бургаския залив"}
{"url": "https://www.24chasa.bg/novini/article/7556048", "text": "65-годишен мъж е задържан за кражба от жилище в Каварна. Сигнал за престъплението е подаден в полицията на 11 юли около 15 ч. Собственикът се жалва, че неизвестен е проникнал в дома му и е откраднал 20 лева. След проведени издирвателни мероприятия от служители на Районното управление ва МВР-Каварна, е задържан 65-годишен мъж от града, известен на полицията. Установено е, че същия ден около час след първата кражба, мъжът откраднал и 3 кг месни продукти от търговски обект в Каварна.", "date": "2019.07.12", "title": "Само за час мъж открадна 20 лева от жилище и месни продукти от магазин в Каварна"}
{"url": "https://www.24chasa.bg/novini/article/7556021", "text": "Районната прокуратура в Несебър е изискала записите от хотела в Слънчев бряг, в който избухнал скандал с израелски туристки, които по-късно се оплакаха пред израелски телевизионен канал, съобщиха източници на \"24 часа\". \"Има образувано досъдебно производство за хулиганство, за което се предвижда наказание лишаване от свобода до 2 г.  На този етап то е срещу неизвестен извършител. Няма повдигнато обвинение, нито арестуван, нито взета мярка за неотклонение\", каза пред наш репортер районният прокурор на Несебър Радост Бошнакова. Тя уточни, че инцидентът е от 5 юли, но едва на 10 юли, в деня на отпътуването си от България, една от израелските туристки подава жалба в полицията в Несебър. \"При нас преписката дойде днес и в най-спешен порядък предприехме действия по закон. Събираме доказателства както подкрепящи обвиненето, така и опровергаващи обвинението, защото има и контрааргументи, които сочат, че израелските туристи са предизвикали персонала. Следвало е просто да изчакат да бъдат настанени в 14 часа -приемливият от всички хотели по света час\", каза още прокурор  Бошнакова. До момента са разпитани близо 10 човека - целият персонал на хотела, включително и собственика Иван Тодоров.  ", "date": "2019.07.12", "title": "След скандала с израелските туристи прокуратурата прибира записите от хотела (Видео)"}
{"url": "https://www.24chasa.bg/novini/article/7556056", "text": "На вчерашното си заседание надзорният съвет на автомобилния гигант „Фолкваген” не е взел решение за държавата, в която ще строи новия си завод, като настроенията към момента са в подкрепа на Турция. Това коментира сайтът на германския вестник ”Ханделсблат”. Според негови източници окончателното решение вероятно ще бъде взето след средата на август. През следващите седмици автомобилният гигант ще проучи ситуацията с човешките права в Турция, както и с върховенството на закона, тъй като към момента от правна гледна точка България има предимство като член на ЕС. Според ”Ханделсблат” федералното правителство не е против изграждането на завод в южната ни съседка. \"Ройтерс\", цитиран от  , потвърждава, че окончателно решение няма, като обаче член на съвета е подчертал, че компанията е близко до такова именно в полза на Турция. Към настоящия момент в Министерство на икономиката не е постъпила официална информация относно решението на Надзорния съвет на VW AG за разкриването на нов завод за производство на автомобили, съобщиха от ведомството за bTV. Новият завод ще поеме производството на част от моделите на „Шкода” и „Сеат” заради рокадите в производствения процес на „Фолксваген” и по-масовото навлизане на колите с електрическо задвижване. България и Турция останаха основни конкуренти за инвестицията, като през последните месеци различни непотвърдени информации поставяха ту едната, ту другата страна начело в надпреварата. Не липсваха и политически изказвания. Повече яснота по темата се очаква по-късно днес, когато на съвместна пресконференция „Фолксваген” и „Форд” ще обявят стратегическото си партньорство в сферата на електромобилите. Американският производител има вече от 60 години завод в южната ни съседка.", "date": "2019.07.12", "title": "\"Ханделсблат”: \"Фолксваген\" още не е решил за завода, настроенията са в полза на Турция"}
{"url": "https://www.24chasa.bg/novini/article/7556069", "text": "Машинното гласуване да остане, а преброяването на хартиените бюлетини също да се извършва с машини. За това ще настояват от ДПС, обяви днес председателят на движението Мустафа Карадайъ след заседание на Централния съвет. “Днес се проведе заседание на Централния съвет на ДПС. Първото след евроизборите. Затова на днешното заседание направихме анализ на резултатите от евроизборите и на обществено-политическата обстановка в страната, състоянието на структурите. Набелязахме необходимите мерки и действия, които ни предстоят. Приехме решение, свързано с предстоящите местни избори и утвърдихме критерии за издигане на кандидати за общински съветници и кметове”, обобщи Карадайъ. Подчерта, че от движението са направили анализ и на икономическото състояние в страната, на здравеопазването, на образованието и на правата и свободите на гражданите. “Безпорно имаше коментари и за скандалите през последните дни. Оценката е, че провалът на сегашното управление е неизбежен. Демокрацията е заплашена, стабилността в страната е под заплаха. Това е и наша отговорност. Длъжни сме да защитим демокрацията, европейските ценности и стабилността в страната”, продължи той. “Централният съвет на ДПС заявява своята категорична позиция, че популистко-националистическото управление в страната е пълен провал и отговорност за това носи ГЕРБ. Рисковете за стабилността на страната, за демокрацията и държавността, за сигурността на региона изискват отговорно поведение в името на бъдещето”, допълни Карадайъ. “Българското общество осъзнава, че между декларираните намерения на властта и реалностите има огромна разлика - бедността расте, омразата и разделението продължават. Правата и сводбодите на българските граждани не са гарантирани и продължават да се нарушават”, каза още Карадайъ. “Изборните правила се променят в последния момент. Държавата в лицето на Министерския съвет абдикира от своите отговорности да гарантира честни и прозрачни избори. Машинното гласуване имаше опит да бъде компроментирано. Цената на това плащаме всички. Вместо държавата да закупи машините, да осигури тяхното съхранение и охрана, изработката на софтуера, да гарантира одитите и сертифицирането от държавен орган, управляващите необосновано предлагат отмяната му. Ние от ДПС не само сме за машинно гласуване, ние сме и за машинно преброяване на харитените бюлетини. Това ще елиминира субективния фактор при отчитането на гласовете, ще пресече всеки опит за манипулиране на изборните резултати и ще доведе до увеличаване на доверието в изборния процес. Призоваваме всички партии, държавни органи и институции да бъдат на висотатата на своята отговорност, и всички да гарантираме честни и демократични избори за общински съветници и кметове”, призова той. “Имаме своите аргументи защо не сме се регистрирали днес. Не съм се запознал с тези на БСП. В последната година в политическото пространство различни политици и политически партии изказват несъстоятелни тези без да ги аргументират и мотивират. В опит да ги пресечем, днес имахме решение да не се регистрираме. Колкото до вторник - тогава ще вземем своите решения”, обясни Карадайъ. Абсолютно необосновано се предлага отмяна. Ние отново ще направим нашите предложения, отсече лидерът на ДПС.", "date": "2019.07.12", "title": "Карадайъ: Премахването на машините се предлага абсолютно необосновано"}
{"url": "https://www.24chasa.bg/novini/article/7556079", "text": "С българските власти имаме много доброто сътрудничество по линия на борбата с тероризма, заяви на пресконференция днес турският посланик в България Хасан Улусой. Изказването му бе във връзка с екстрадираните от България преди време турски граждани, свързани с ФЕТО - терористичната организация на Фетулах Гюлен, която през юли 2016 г. извърши опит за държавен преврат в Турция. Диалогът ни с българските власти е базиран на взаимно разбиране, допълни дипломатът. Посланик Улусой говори пред журналисти по повод третата годишнина от опита за преврат в Турция. Към настоящия момент организацията ФЕТО се опитва да се съхрани чрез структурите си в чужбина, коментира още посланикът. По думите му, освен в Турция, тя се инфилтрира и създава свои структури в чужбина, използвайки като параван организации за благотворителност и образование. В отговор на журналистически въпрос за сондажите на Турция край Кипър посланикът посочи, че има неправилно разбиране на ситуацията. \"Турция има свой континентален шелф, разполага със свои изключителни права и извършва съответните сондажни дейности, а Севернокипърската турска република има суверенно право да предоставя разрешение за извършване на такива проучвателни дейности. Това е в съответствие с международното право\", коментира Хасан Улусой. Според него е жалко, че има опити за намесване на ЕС в този процес и отправянето на заплахи за санкции. \"Надяваме се, че не биха били предприети стъпки, които биха били погрешни, но винаги сме вярвали, че диалогът е най-правилният инструмент за решаването на въпросите\", каза още посланикът.", "date": "2019.07.12", "title": "Турският посланик: Имаме много добро сътрудничество в антитероризма"}
{"url": "https://www.24chasa.bg/novini/article/7556083", "text": "Партия \"Атака\" започва всекидневно да внася искане за свикване на Коалиционния съвет на \"Обединени патриоти\", съобщи  . От \"Атака\" искат темата на заседанието да бъде отстраняването на Волен Сидеров като председател на парламентарната група на патриотите. Днес свикването на съвета на малката коалиция се провали заради заетост на лидерите на НФСБ и ВМРО Валери Симеонов и Красимир Каракачанов. Каракачанов отказа поканата на Волен Сидеров заради служебни ангажименти, а председателят на НФСБ Валери Симеонов обясни отсъствието си с командировка в чужбина. В свое писмо до Сидеров Симеонов написа, че не приема провеждането на политически съвет, на който промените в групата тенденциозно се определят като нелегитимни. Той покани Сидеров на заседанието на парламентарната група във вторник, каквото Сидеров не е свиквал от месеци. Волен Сидеров настоява да бъде обсъдено нелегитимното, според него, решение, с което той беше свален от поста председател на парламентарната група на коалицията. Той вече оспори рокадата пред председателя на НС Цвета Караянчева и очаква нейното решение. От \"Атака\" очакват отговора и на премиера Бойко Борисов за свикване на голям коалиционен съвет. „Всякакъв тип промени са възможни, но стига това да е по законоустановения ред“, съобщи депутатът Николай Александров. Според секретаря на парламентарната група Християн Митев от НФСБ няма нарушение на правилника на Народното събрание при отстраняването на Волен Сидеров. Причините са и обективни, обясни той. „Тъй като за съжаление господин Сидеров не изпълнява правомощията си като председател на групата - не свиква на заседания, не координира работата ѝ, не присъства не само на заседания на групата, но и на заседания много често на Народното събрание“, каза Митев. Промените в парламентарната група няма да нарушат стабилността на управляващата коалиция, заявиха от трите партии.", "date": "2019.07.12", "title": "\"Атака\" всеки ден ще внася искане за свикване на коалиционния съвет"}
{"url": "https://www.24chasa.bg/novini/article/7556012", "text": "60-годишен баща на две деца живее цял живот с половин мозък, твърдят доктори. Руският пенсионер изобщо не подозирал, че в лявото му полукълбо на черепа е празна кухина. Инжинерът е служил в Червената армия, завършил е успешно университет и е изградил семейство без никакви здравословни проблеми. Медиците в Москва откриват този разтърсващ факт по време на компютърна томография на мозъка, след като пациентът е приет в болница след микроинсулт, пише \"Дейли мейл\". Изключително рядко липсващите части от мозъка причиняват тежка степен на инвалидност или ранна смърт, още в детска възраст. Но случаят с този човек, без почти никакви симптоми, е уникален, казват лекарите. Дефектът вероятно се е образувал още по време на ембрионалното развитие на плода, коментират още специалистите. Ако технологията бе достатъчно напреднала през 50-те години, за да го забележи, сигурно щяха да посъветват майката да абортира, добавят те. \"Пациентът е приет в болница в южната част на Москва след исхемична атака. Това е нарушение на кръвообръщението в мозъка. Мъжът имаше проблеми с движението на ръката си и крака\", обяснява невроложката д-р Марина Аникина.  \"Рентгенолозите правят компютърна томография на главата му и са озадачени - частта от мозъка на пенсионера, където се предполага, че исхемичната атака се е случила, изобщо не съществува. Вместо лявата част от мозъка на компютърната графика се вижда черно петно - кухина\", казва още тя. Докторите стигат до заключението, че през целия живот на мъжа дясната част от мозъка му е изпълнявала всички функции. По принцип лявата страна на мозъка контролира дясната страна на тялото и се справя със задачи, свързани с логиката, например наука и математиката.  Руснакът заявил пред медиците: \"Живял съм нормален живот, нищо не ме е притеснявало\". Той споделил, че имал нормално детство, без никакви проблеми, свързани с неговото физическо и психическо развитие или зрение. Успешно завършил училище и постъпил в университет, който завършил с диплома за инженер. След това служил в съветската армия, а до пенсия изкарал като специалист по професията си във фабрика.  \"Очевидно при загубата на едното мозъчно полукълбо в този случай, другото се е сдобило с всичките функции\", коментира д-р Аникина. Не е изяснено какво изпълва черната кухина в мозъка му. В подобни редки състояния детето се ражда без част от твърдата тъкан на мозъка и течност запълва мястото й.", "date": "2019.07.12", "title": "Бивш военен живее цял живот с половин мозък, разбира, когато е на 60 години"}
{"url": "https://www.24chasa.bg/novini/article/7556068", "text": "Бургаската окръжна прокуратура е предала на съд Иван Нончев и Манол Пазвантов, обвинени в противозаконно унищожаване на природна забележителност - „пясъчни дюни“, съобщиха от Апелативната прокуратура. Нончев е обвинен за това, че на 11 януари т.г. в Созопол, на крайбрежна ивица – морски плаж в местност „Каваци“, действайки като подбудител и помагач в съучастие с извършителя  Манол Пазвантов, противозаконно унищожил 1295 кв. м в защитена територия и прилежаща територия за опазването й. От тях 1205 кв. м. природна забележителност – „пясъчни дюни в местност Каваците“, от които 821 кв. м. „бели дюни“, 337 кв. м. „сиви дюни“ и 47 кв. м. „зараждащи се дюни“.  Багеристът Манол заравнил дюната с верижната машина, за което получил от Нончев 1000 лв.  Скандалният случай първо бе оповестен в социалните мрежи и предизвика лавина от негативни коментари. Предстои да бъде насрочена дата за съдебното заседание. ", "date": "2019.07.12", "title": "Дават на съд баровеца с каравана, поръчал да заравнят 100-годишна дюна на \"Смокиня\""}
{"url": "https://www.24chasa.bg/novini/article/7555678", "text": "Истинска археологическа сензация се появи в базиликата на Филипопол. Огромен надпис върху мраморна стела ( каменна или дървена плоча, обикновено надгробна или възпоменателна - б.р..) от времето на императорите Валериан и Галиен съобщава за оцелелите след драматичното готско нашествие през 251 г. Изписани са имената и длъжностите на 44-има членове на религиозното сдружение, почитащо Дионис, обясни археоложката Жени Танкова. Само преди месец тя се натъкна на друг надпис, пак там, съобщаващ за театъра на Филипопол. Новооткритият древен текст обаче тепърва ще се анализира от научните среди, тъй като дава много обширна информация за епохата. Разчетен е мигновено от големия епиграф Николай Шаранков. Той гласи:  \"Нямаме друго Дионисово сдружение с толкова сложна организация. Явно мястото е било много важно, където императорските почитатели са си слагали списъци с имената\", смята Шаранков, който преподава латински и старогръцки в Софийския университет. Според него по-интересно е, че текстът е от времето на Валериан и Галиен, когато са били съимператори от 253 до 260 година. Налице е списък на религиозното сдружение на Дионис, явно членовете му са оцелели след готското нашествие, когато Филипопол буквално е опустошен и разграбен. Шрифтът е идентичен с един надпис в чест на Галиен, който се пази в археологическия музей в Пловдив. \"Интересно, че не споменават провинциален управител, вероятно ситуацията в римската провинция е била доста сложна. Има интересни длъжности в това мистично сдружение очевидно свързано с императорския култ\", коментира епиграфът. За него изброените имена също са интересни, защото от този период на практика нямаме никакви надписи. С изключение на един за Галиен и един за пълководеца му Марциан - спасителят на Балканите, който сега е експониран до Римския стадион в Пловдив. Датировката на новооткрития надпис според Шаранков е в диапазона от тези 7 г., когато двамата императори - баща и син, все още са заедно на трона. \"Но щом се говори за оцелели членове на сдружението явно е в началото на тяхното управление, което започва 253 г. И е поредно потвърждение на моята отколешна идея, че под Раннохристиянската базилика на Филипопол има по-ранна сграда, свързана с императорския култ\", разсъждава специалистът. По думите му в този списък например се среща рядката длъжност \"себастофор\" - този, който носи изображението на императора. Даже са посочени двама - може би заради двамата императори. \"След този надпис няма съмнения, че под базиликата има по-стар храм на императорския култ\", коментира археоложката Жени Танкова. Тепърва античните историци ще разсъждават върху новопоявилия се надпис, смятан за истинска сензация. Първо, той съобщава за Дионисово сдружение със сложна структура. Второ, текстът е от ранното време на Валериан и Галиен, когато двамата са начело на империята преди да пленят бащата (Валериан) в Персия. Античните автори съобщават, че венценосецът е бил измъчван и умира унизен. Трето, древният текст e писан съвсем скоро след драматичните събития около завладяването и разграбването на Филипопол от готите. Четвърто, впечатлява формулировката \"Тракийският предводител Дионис\", която ще създаде безсънни нощи на траколозите. Жалко, че проф. Александър Фол и проф. Маргарита Тачева вече не са сред нас, за да чуем какво биха казали, коментират археолози. \"Появи се ненадейно. Понеже наблюдаваме консервационните работи в базиликата, оглеждаме всяка плоча. Текстът от мраморната стела беше обърнат от опаковата страна. Била е преизползвана като настилка за по-късния храм\", поясни археоложката Жени Танкова.", "date": "2019.07.12", "title": "Сензационна стела на тайно мистично общество откриха в базиликата в Пловдив"}
{"url": "https://www.24chasa.bg/novini/article/7555689", "text": "България има готовност да плати наведнъж сумата по сделката за изтребителите F-16, в понеделник предстои извънредно заседание на Министерския съвет за актуализация на бюджета. Това каза за   министърът на финансите Владислав Горанов. Той подчерта, че фискалният резерв е в достатъчно добри равнища и страната ни ще може да си позволи да плати сделката накуп. „Сумата, която трябва да платим по договора за закупуването на новото въоръжение за българската армия, е значителна. Плащането, което трябва да се осъществи накуп, съгласно разговорите ни с американската страна, е за около 1,2 млрд. долара, които в целия си обем не са разчетени в Закона за държавния бюджет. В този смисъл планираме в понеделник на извънредно заседание да разгледаме вече сключените договори между българската и американската страна, като ги предложим на Народното събрание за ратификация. Успоредно с това планираме да предложим актуализация на Закона за държавния бюджет, за да увеличим разходната част и да осигурим необходимото финансиране за този проект“, обясни министърът на финансите. Владислав Горанов допълни, че физическата доставка на новата техника се очаква да бъде през 2023 година. Страната ни работи и по още два проекта, свързани с придобиването на нови способности - на сухопътните войски и на флота, каза още той. Финансовият министър увери, че България има пари за сделката с първите осем изтребители и за придобиването им няма да взима заеми.", "date": "2019.07.12", "title": "Горанов: България може да плати наведнъж сумата по сделката за изтребителите F-16"}
{"url": "https://www.24chasa.bg/novini/article/7555690", "text": "Решението къде „Фолксваген“ да построи новия си завод бе взето късно снощи. Според източници на „24 часа“ Турция е спечелила пред България. Инвестицията за няколко милиарда отива в Измир най-вече заради натиска на Катар, твърди пък германското издание \"Аутомобилвохе\". Катар държи 17% от акциите на „Фолксваген“. До последно България е била фаворит, но Турция е предложила по-голяма държавна финансова подкрепа и безплатен терен, научи \"24 часа\". Преди седмици лично шефът на „Фолксваген“ Херберт Дис обиколи България и Турция, за да прецени сам къде да е новият завод. Той се е срещал и с бизнесмени във Виена, които е опитвал да убеди да подпомогнат с инвестиции избора на България, но явно въпреки всичко Турция е предложила повече. Това е предварително решение и договорът ще се подписва наесен. Дотогава ще се водят уточняващи преговори, но само с Турция. България отпада като вариант. В новия завод край Измир ще се произвеждат автомобили от много марки на „Фолксваген“. В Турция „Фолксваген“ освен това ще се кооперира и с „Форд“ – решение, което се обсъжда още от началото на годината. Това накара доста наблюдатели да смятат, че Измир вероятно ще е фаворитът. По-късно през деня на пресконференция говорител на \"Фолксваген\" каза: \"Решението е потвърдено, но не е финализирано\". Някои изтълкуваха това изявление като шанс за България.", "date": "2019.07.12", "title": "„Фолксваген“ предпочита Турция, акционерът Катар надделял (обновена)"}
{"url": "https://www.24chasa.bg/novini/article/7555680", "text": "\"Нещо много рядко срещано, някой да се ангажира с това при материална повреда/щета да си поеме вината и да остави пари и номер. Възхитен съм от тази постъпка. Нека има повече такива хора, но все пак внимавайте повече като карате или паркирате!\". Това написа потребител във фейсбук страницата \"Забелязано в София\" към снимки с автомобил. От публикацията става ясно, че номерът на колата е паднал, а причинилият повредата е залепил бележка и пари на капака на автомобила за покриване на щетите. \"Извинете за предния номер! Оставям парички с надеждата да покрият поставянето му. Ако не, моля обадете се на (оставен телефонен номер). Простете отново!\", казва причинилият щетата.", "date": "2019.07.12", "title": "Залепиха бележка и пари на капака на кола в София заради причинена щета (Снимки)"}
{"url": "https://www.24chasa.bg/novini/article/7555701", "text": "Шофьор на 42-годишна възраст бе осъден на половин година пробация и 300 лева глоба за опит да подкупи служители на полицията, съобщиха от Окръжния съд в Хасково, който е постановил присъдата, цитирани от БТА. Признатият за виновен Й.К. ще изтърпи мярка \"задължителна регистрация по настоящ адрес два пъти седмично\" и \"задължителни периодични срещи с пробационен служител\". Случаят с жителя на с. Караманци, община Минерални бани, е от 11 февруари тази година. Тогава в кв. \"Болярово\" в Хасково, 15 минути след полунощ, той бил спрян за проверка от двама инспектори. За да осуети проверката за алкохол, Й.К. подхвърлил през прозореца в патрулната кола 50 евро. Служителите отказали да приемат подкупа и извикали свои колеги. По-късно техническото средство отчело 0,74 промила алкохол в кръвта на нарушителя. Присъдата може да бъде обжалвана или протестирана в Апелативния съд в Пловдив.", "date": "2019.07.12", "title": "Осъдиха на 6 месеца пробация шофьор,\nопитал да подкупи полицаи в Хасково"}
{"url": "https://www.24chasa.bg/novini/article/7555687", "text": "Районна прокуратура – Велико Търново внесе в съда обвинителен акт срещу мъж, насочил пистолет и се заканил с убийство. Това съобщиха от държавното обвинение. Обвинението срещу В.Д. е за това, че на 01.04.2019 г., в условията на продължавано престъпление, в гр. Велико Търново, се заканил с убийство на П.Б., като това заканване би могло да възбуди основателен страх за осъществяването му. В проведен телефонен разговор В.Д. се заканил на П.Б. с убийство. Думите му били: „Ситуацията е много сериозна, защото аз съм сапьор и ще те гръмна!“. По-късно на същия ден пред гараж обвиняемият се заканил с убийство на П.Б., насочвайки към него газов пистолет „Блоу Мини“, кал. 9 мм. Пострадалият бил ангажиран от близки роднини да се заеме с организацията при покупко-продажба на гаража им. На 01.04.2019 г. около обяд на мобилният му телефон се обадил обвиняемият, който се представил за съсед по гараж. Поискал подробности относно цената на гаража, условията и т.н., като П.Б. му отговорил на всички въпроси. Малко по-късно през деня обвиняемият отново се обадил по телефона на П.Б., но този път се държал агресивно - заплашил го, че ще скандира пред гаража, ако пред него не бъде изчистено, и че ако не вземе мерки, нещата ще станат много сериозни. В 17.45 часа обвиняемият отново се обадил на П.Б., заявявайки, че „ситуацията е много сериозна\" и че „той е сапьор и ще го гръмне\". П.Б. му обяснил, че след 15 минути ще се намира в гаража и ако желае, може да отиде на място, за да се разберат. Около 18:00 часа пострадалият бил в гаража и го почиствал. Докато отивал до контейнера за отпадъци, бил пресрещнат на улицата от обвиняемия, видимо пиян, който след като го забелязал, извадил пистолет от чанта си и го насочил срещу него. Предстои насрочване на делото за разглеждане от съда.", "date": "2019.07.12", "title": "Мъж насочва пистолет към друг: Сапьор съм, ще те гръмна!"}
{"url": "https://www.24chasa.bg/novini/article/7555713", "text": "Осъдиха на една година и шест месеца лишаване от свобода търновец за нарушаване на заповед за защита от домашно насилие, съобщиха от Апелативната прокуратура. След постигнато споразумение в рамките на съдебното следствие Р.Д. се призна за виновен и е осъден за това, че на 24.04.2019 г. в парк „Майка България”, не изпълнил заповед за защита от домашно насилие , като удрял и блъскал с ръце партньорката си пред очите на невръстното им дете. Деянието е извършено в условията на повторност /престъпление по чл. 296 от НК/, и за това, че чрез нанасяне на удари с ръце причинил на А. Б. лека телесна повреда, като деянието е извършено в условията на домашно насилие /престъпление по чл.131, вр. чл.130 от НК/. Заради проява на агресия и системно упражняване на психически и физически тормоз спрямо жената, с която живеел, по отношение на обвиняемия била издадена заповед за защита, с която Р.Д. бил задължен да се въздържа от извършване на домашно насилие спрямо пострадалата. Въпреки издадената заповед, обвиняемият не преустановил извършването на домашно насилие по отношение на пострадалата и със споразумение от януари 2019 г. бил осъден за извършено престъпление по чл. 296 от НК. На 24.04.2019 г. обвиняемият и пострадалата излезли, за да разходят детето си, но докато били в парка, мъжът отново започнал да се държи агресивно, да дърпа, блъска, обижда и удря пострадалата. Споразумението има последици на влязла в сила присъда. В момента Р.Д се намира в Затвора гр. Ловеч, където търпи наказание по друга присъда.", "date": "2019.07.12", "title": "Година и половина затвор за търновец,\nсистемно тормозил жена си пред детето"}
{"url": "https://www.24chasa.bg/novini/article/7555573", "text": "Малка група протестиращи организираха шествие в квартала с правителствените учреждения на Хонконг, носейки ковчег, върху който бяха изписали името и поставили снимка на хонконгската лидерка Кари Лам, предаде Асошиейтед прес. С тази акция бе отбелязан един месец от началото на големите антиправителствени протести заради предложението на Лам да се променят законите за екстрадиция, което щеше да улесни екстрадирането на заподозрени в континентален Китай. Миналия месец Лам преустанови работата по спорния законопроект за неопределено време, а преди броени дни тя го обяви за \"мъртъв\". Но протестиращите искат законопроектът да бъде официално изтеглен от парламента. Те настояват също Кари Лам да напусне поста си, припомня БТА. Участниците в днешния протестен поход спазиха едноминутно мълчание в памет на хората, които загинаха по време на протестната вълна през последните седмици. Сред тези жертви са мъж, който паднал от високо, когато разпъвал протестни банери и жена, която се самоубила, оставяйки писмо, в което посочвала като причина спорния законопроект. За уикенда са планирани още протести в два търговски района близо до китайската граница, които са посещавани от жители на континентален Китай. Друга голяма демонстрация ще има на 21 юли.", "date": "2019.07.12", "title": "Протестиращи в Хонконг носиха ковчег със снимката и името на лидерката Кари Лам"}
{"url": "https://www.24chasa.bg/novini/article/7555752", "text": "Една пета от катастрофите у нас са предизвикани от млади шофьори, които имат опит под две години. Това означава, че нещо куца в обучението. Над 96% от инцидентите на пътя са предизвикани по вина на шофьорите, твърдят от бранша. Красимир Георгиев от Асоциация за квалификация на автомобилистите в България заяви пред БТА, че няма изгледи да се приближим към останалите страни в ЕС по брой жертви, които са много по-малко от тези в България. 31 часа са недостатъчни за обучение, посочи той и припомни, че има и школи, които предлагат обучение за по 250 лева, което само по себе си говорело за качеството му. До днес загиналите у нас са 272 от началото на годината. Йонко Иванов от Съюза на преподавателите по авто-мото подготовка посочи, че целта на всеки курс е кандидатът да вземе книжка. Не остава време за каране през нощта, в тапа и на магистрала, посочи той. От АПИ искаме карта с местата, на които има май-много произшествия, за да може точно там да минат част от часовете. Владимир Андонов от Пътна полиция, заяви, че МВР подкрепя увеличаването на часовете по кормуване по време на обучението и допълни, че в първите една-две години след вземането на книжката, водачите продължават практически да се учат.", "date": "2019.07.12", "title": "Една пета от катастрофите у нас са предизвикани от млади шофьори"}
{"url": "https://www.24chasa.bg/novini/article/7555779", "text": "Румънският шофьор Адриен Крецу ще плати 10 000 лв. парична гаранция, за да бъде пуснат от предварителния арест до началото на процеса срещу него. Решението на Варненския апелативен съд е окончателно. Срещу него е повдигнато обвинение за това, че  Втората съдебна инстанция отмени определение на Окръжен съд – Варна, с което бе определена първоначалната мярка „задържане под стража“. Във вторник тази седмица апелативният съд поиска да се съберат нови доказателства, за личността на румънския гражданин. Съдебните власти в Румъния изпратиха писмени данни за чистото съдебно минало на своя сънародник, както и сведение затова, че в родината си Адриен не е бил наказван и по административен ред. Във вторник той поиска от апелативните магистрати по-лека мярка за неотклонение, като през цялото време плака в съдебната зала. В това заседание магистратите го разпитаха отново и стана ясно, че той има постоянна работа и доходи в родината си. \"Съдът намира, че събраните до настоящия момент в хода на следствените действия гласни, писмени доказателства и други материали обосновават предположението, че чужденецът е съпричастен към деянието, за което е привлечен като обвиняем\", пише в решението. Като изслуша всички страни, съдът прецени, че няма реална опасност Адриен да се укрие от наказателно преследване или да извърши престъпление. Той е семеен, живее със семейството си в Констанца, с постоянна работа и адрес, който е на по-малко от 2 часа и половина от Варна. Съдът разясни на чужденеца какви могат да бъдат последствията за него ако не се яви пред разследващите, когато бъде призован. Румънецът ще бъде освободен от ареста след като внесе гаранцията в пари, посочена от съда.", "date": "2019.07.12", "title": "10 000 лв. гаранция за румънеца, убил дете на паркинг в Морската градина"}
{"url": "https://www.24chasa.bg/novini/article/7555738", "text": "Поради влошеното здраве на Ангела Меркел много от колегите ѝ от Християндемократическия съюз (ХДС) настояват по-рано да се състои планираното предаване на властта в полза на лидерката на партията - Ангрет Крамп-Каренбауер, което е насрочено за 2021 г., предават Ройтерс и БТА. Тази сряда германската канцлерка получи третия си пристъп на треперене през последните няколко седмици. Това стана на официална церемония по посрещането на финландския премиер Анти Рине. Меркел отново наруши протокола при визита на датската премиерка в Берлин в четвъртък, като предпочете да си остане на мястото. Тя не демонстрира признаци на тремор и се усмихваше широко. По-късно подчерта, че няма сериозен здравословен проблем, но отказа да даде подробности. \"Наясно съм с отговорността на моята професия\", заяви Меркел след срещата с министър-председателката на Дания Мете Фредериксен. \"Аз се държа подобаващо, а що се отнася до здравето... аз се грижа за здравето си\", допълни тя. Меркел е лидер на Германия от 2005 г. В края на 2018 г. тя обяви, че повече няма да се явява на нови избори след края на настоящия парламентарен мандат през 2021 г. През декември тя отстъпи председателското място на партията на Анегрет Крамп-Каренбауер - това бе възприето от мнозина за началото на предаването на властта. \"Треморът подхранва вътрешния дебат в ХДС за това дали постигнатото съгласие между Меркел и...Крамп-Каренбауер за задържането на промените до 2021 г. ще се запази\", заяви представител на партията. Дебатът е поддържан от симпатизанти на Крамп-Каренбауер, които чувстват, че все още не ѝ е отстъпено ръководното място в ХДС. Въпреки това представители от консервативния лагер на Меркел настояват, че нито една от двете жени не желае да промени плана. Ако канцлерката напусне по-рано, това най-вероятно ще доведе до нови избори. Единствената истинска заплаха пред предаването на властта през 2021 г. се крие в коалиционния партньор на ХДС - Социалдемократическата партия (СПД). СПД може да се откаже от съюза, тъй като през есента ще се проведат избори в три източни провинции, като се очаква партията да понесе тежки загуби. Манфред Гелнер, шеф на агенцията \"Форса\", сподели, че Меркел трябва да бъде по-открита относно здравословното си състояние. \"Меркел е гарант за стабилността и много хора искат тя да завърши мандата си\", заяви той пред Ройтерс. \"Не е достатъчно да говори, че \"работи по въпроса\". Изглежда наистина притеснително. Тя трябва да разкрие какъв е проблемът\", допълни Гелнер. Според специалисти твърде много се спекулира, тъй като има много обяснения за тремора. Канцлерката реши да се бори и за четвърти мандат след дълъг размисъл и заяви през ноември 2016 г., че ще остане на власт, \"ако здравето ѝ го позволи\". През 1998 г. тя бе цитирана да казва, че не желае да бъде \"полумъртва развалина\", когато напуска политиката.", "date": "2019.07.12", "title": "Треперенето на Меркел отваря дебат за предаването на властта в Германия"}
{"url": "https://www.24chasa.bg/novini/article/7555540", "text": "\"Young\", мобилно приложение за търсене, пригодено за подрастващите, официално бе представено в четвъртък от китайската компания Chinaso Inc. Базирано на технологии за изкуствен интелект (AI) и поддържано от алгоритми, базирани на големи данни и дълбоко обучение, приложението може да скрива и блокира вредното онлайн съдържание за юноши, включително насилие, порнография и хазарт. С помощта на услугата за търсене на принципа на дигитален помощник в \"Young\" потребителите могат да търсят онлайн съдържание, подходящо за възрастта им, и да намерят отговори на въпроси по всяко време и навсякъде, предава  . Приложението може също да препоръча качествено съдържание, като онлайн курсове, видеоклипове и анимация, въз основа на възрастта, пола и интересите на потребителите. С интелигентни инструменти приложението позволява управление на екранното време за защита зрението на младежите. От дебюта си преди Деня на децата, 1 юни, пилотната версия на \"Young\" към момента е изтеглена над 10 милиона пъти.", "date": "2019.07.12", "title": "Китайска компания пусна мобилна търсачка за младежи"}
{"url": "https://www.24chasa.bg/novini/article/7555841", "text": "Почитателите на \"Марвел\" едва ли свързват Уаканда - родината на супергероя Черната пантера с риби, но точно това име са избрали учени за лилаво водно създание, открито край Занзибар, Танзания, предадоха ДПА и БТА. \"Мислейки за потайната и изолирана природа на тези неизследвани африкански рифове, ни стана ясно, че трябва да наречем новооткрития вид риба на Уаканда\", казва ръководителят на изследването И-Кай Теа от университета на Сидни, Австралия. Рибата с наситено лилави люспи обитава т.нар. \"Зона на здрача\" в рифовете - на по-голяма дълбочина от обичайната за гмуркане. Непознатото досега на науката създание, спадащо към лъчеперките от семейство Labridae, е наречено Cirrhilabrus wakanda. Люспестата и наситено лилава \"премяна\" на рибата е напомнила на изследователите за свръхздравия костюм от вибраний на Черната пантера, както и за мотивите в облеклото на уакандийците. Рибата е открита от учени, участващи в инициативата \"Надежда за рифове\" на Калифорнийската академия на науките, чиято цел е изследването и възстановяването на коралови системи.", "date": "2019.07.12", "title": "Лилава риба, открита край Танзания, \nбеше наречена Уаканда от \"Марвел\""}
{"url": "https://www.24chasa.bg/novini/article/7555863", "text": "Представители на крайната десница в Европейския парламент от групата \"Идентичност и демокрация\" (ИД) не отхвърлиха днес напълно възможността да подкрепят Урсула фон дер Лайен за следващ председател на Европейската комисия. За да гласува за Лайен, ИД настоява да се прекрати намесата на комисията във вътрешните работи на държавите от ЕС. В този обхват влиза въпросът с върховенството на закона и откриването на процедури по чл.7 от договора за ЕС, уточниха от ИД на пресконференция, посветена на заседанието на парламента следващата седмица, предава БТА. Засега евродепутатите от Европейската народна партия (ЕНП) са единствените, които твърдо заявяват, че ще гласуват във вторник за Лайен. Социалистите, \"Обнови Европа\" (ОЕ) и Европейските реформатори и консерватори (ЕКР) очакват от Лайен писмени отговори на зададени въпроси, за да преценят в последния момент как ще гласуват, съобщиха техни представители. Социалистите уточниха, че са \"отговорна група\", а ЕКР отбелязаха, че е необходимо да се прояви зрялост. За ОЕ и социалистите е от ключово значение Лайен да обещае, че ЕК ще приложи наблюдение за спазване на върховенството на закона над всички държави в ЕС. Точно на обратното мнение е групата ИД. Зелените и Европейската обединена левица днес заявиха, че няма да подкрепят Лайен. В отговор на въпроси, свързани с възможността Лайен да бъде избрана с гласове от крайната десница, представители на ЕНП отбелязаха, че не могат да отрежат ръцете на евродепутатите от ИД, за да не гласуват. От ЕНП уточниха, че изборът ще бъде таен. /НЖ/", "date": "2019.07.12", "title": "Урсула фон дер Лайен може да получи подкрепа от крайната десница в ЕП"}
{"url": "https://www.24chasa.bg/novini/article/7555846", "text": "„Фолксваген“ (VW) прави радикален преход към електромобилност и може да определи посоката чрез партньорство с „Форд“ (Ford) – създавайки неприятности за „Бе Ем Ве“ (BMW) и „Даймлер“ (Daimler). Това пише Щефан Менцел за вестник „Ханделсблат”, цитиран от БГНЕС. Мястото на обявлението не е избрано съвсем случайно. Нюйоркската фондова борса е само на няколко крачки и въпростнияj район е дом на “Корпоративна Америка”. Главният изпълнителен директор на VW Херберт Дийс и този на Ford Джим Хакет избраха прекрасен хотел на „Уолстрийт“, където смятат да представят своя нов автомобилен съюз днес. Двамата изпълнителни директори искат да покажат на американския фондов пазар и финансовия свят, че възнамеряват да създадат мощен съюз. Алиансът в Ню Йорк е повратна точка. От ожесточени конкуренти в бизнеса с двигатели с вътрешно горене стават партньори с въвеждането на електромобили. Чрез сливане и двата гиганта могат значително да увеличат броя на електронните си автомобили и да определят индустриални стандарти. Никога преди не е имало такава цялостна подмяна на визията и частите на автомобила. Това е съюз, който пренарежда баланса на силите в автомобилната индустрия. Индустрията казва: През следващите една до две години повечето от другите производители ще се нуждаят от партньорства, за да балансират мощността и обема в ерата на електромобилността. Фолксваген и Форд установяват стандарти. Никоя автомобилна компания, с изключение на “Тесла“, не разчита толкова радикално на електрическата мобилност, колкото Volkswagen. Очаква се електрическият двигател да се превърне в най-важния двигател през следващите години. Първите фабрики за автомобили вече се преобразуват. Заводите, в които все още работи върху дизелови и бензинови двигатели, вероятно ще спрат в обозримо бъдеще. Пътната карта е следната: само до 2023 г. производителят на автомобили във Волфсбург инвестира повече от 30 милиарда евро в електромобилност. В началото на 2030 г. се очаква последният нов двигател с вътрешно горене на Volkswagen да се появи на пазара, който ще се продава през около 2040 г. Ако се приеме, че животът му е около десет години, последният такъв се очаква да изчезне от пътищата около 2050 г. Нов стандарт за индустрията През следващите десет години Volkswagen ще произведе около 22 милиона електрически автомобили. Планират се около 70 различни модела. До 2030 г. главният изпълнителен директор Дийс възнамерява да постигне електрически дял от около 40% от собствения си автомобилен парк в Европа и Китай. Още тази и следващата година нещата ще напреднат бързо. През 2019 г. холдинга иска да продаде около 100 000 автомобили изцяло на батерии в световен мащаб, а до 2020 г. вече трябва да бъдат повече от 500 000. За сравнение: миналата година имаше само 25 000, както потвърди преди няколко дни главния финансов директор Франк Витер на конференция на инвеститорите. Ключова роля играе електрическата платформа MEB (“Модулна електрическа конструкция”), разработена от самия Volkswagen. Платформата е нещо като невидима субструктура на автомобила. Тя включва двигателят, шасито, охлаждането и – електрическото задвижване – батериите. Веднага след избухването на дизеловия скандал, Volkswagen реши през есента на 2015 г. да разработи напълно нова електрическа платформа за цялата компания. Почти всички дъщерни дружества ще трябва да разработят нови електрически автомобили въз основа на тази платформа. Тъй като същите компоненти могат да бъдат използвани милиони пъти, компанията ще реализира милиарди спестявания. “С MEB бранда Volkswagen разработва бъдеща платформа за цялата група”, заяви изпълнителният директор Херберт Дийс преди няколко седмици пред вътрешен кръг от служители. Със собствената си електрическа платформа VW въвежда различен подход от своите двама южногермански конкуренти – Daimler и BMW. Вместо нея първокласните производители използват смесени форми за производствените комплекти, които се използват еднакво за електрическите автомобили и за моделите с бензин или дизел. Френската корпорация PSA също подкрепя тази смесена система. Volkswagen е с четири до пет пъти по-голям капацитет от конкурентите си в южната част на Германия. Затова си струва компанията, базирана във Волфсбург, да разработи своя собствена електрическа платформа. За точната цена Volkswagen мълчи. В индустриалните среди обаче се считат за реалистични около 2 милиарда евро. С оглед на значително по-малките им количества, Daimler и BMW трябва да действат по-предпазливо. Поради несигурността, свързана с въвеждането на електромобилите, те първоначално са избрали смесени форми в платформите. Мощна амбиция Индустриалните наблюдатели са сигурни, че Volkswagen е разработил по-добрата система. “Платформата MEB е една от най-модерните електрически платформи за следващите три до четири години”, убеден е Арнт Елингхорст от инвестиционната къща Evercore ISI. Мащабността на „Volkswagen Grou“ е изключително голяма, модулната система ще бъде използвана милиони пъти и ще даде на волфсбургския автомобилен производител много решаваща цена и конкурентно предимство. Анализаторът е сигурен, че VW ще постави проблема с разходите за електрически автомобили под контрол. Защото всички производители се тревожат, че няма да направят много пари с новите електрически автомобили в първите дни на пускането на пазара. Елингхорст изчислява възвръщаемост за Volkswagen следващата година от 0,2%. До средата на следващото десетилетие тя ще нарасне до около 5,5%. След това компанията ще произвежда около 3 милиона електрически автомобили годишно въз основа на новия комплект. Амбицията е мощна. До 2022 г. Volkswagen вече обяви 15 различни модели MEB. Те включват лимузини, все по-важните джипове и микробуси. Волфсбург ще може да достигне световен пазарен дял от 35% за електрическите автомобили до 2025 г., според Елингхорст. “Освен „Тесла“, няма друг автомобилен производител, който да следи навлизането на електрическата мобилност така последователно”, подчертава той. Сега, използването на новата електрическа платформа не е ограничено само до „Volkswagen Group“ – сега става дума за съюз, както с Ford, ако надзорният съвет на VW, както се очакваше в четвъртък, значително разшири сътрудничеството с американския автомобилен производител. Както бе съобщено в края на срещата, точно това се случва: надзорният орган дава зелена светлина за разширено сътрудничество. Главният изпълнителен директор на VW Херберт Дийс е прекарал последните няколко месеца многократно върху слогана, с който иска да предложи платформата MEB на други производители на автомобили. “С електрическия комплект за производство, ние сме твърдо пред конкуренцията. И ще създадем възможност на трети страни за бърз и ефективен напредък. С MEB имаме възможност да създадем индустриален стандарт,” каза той преди седмици на конференция за мениджмънта на VW. Возията вече няма да бъде специфична за марката в бъдеще Това значи, че в ерата на електричеството задвижването вече няма да играе толкова важна роля. В случая със запалителната система техническите разработки на компанията все още осигуряват важна отличителна характеристика в сравнение с нейните конкуренти. Тази разлика не важи за електрическия ресор. Задвижването едва ли ще се различава от производител до производител, защото, например, бързото ускорение е една от най-важните основни характеристики на всеки електрически двигател. Това също обяснява защо Ford сега иска да закупи платформата MEB за европейския пазар от Volkswagen. Въпреки че американската компания също има свои собствени разработки за превозни средства, задвижвани от батерии. Но тези платформи са предимно подходящи за по-големи превозни средства като популярните американски пикапи. С MEB Volkswagen въвежда по-гъвкава платформа в програмата, която е по-подходяща за по-малките превозни средства в европейски стил. Ford спестява много пари при сътрудничество с VW, тъй като не трябва да разработва собствена платформа за Европа. Вместо това американската компания ще трябва да плаща възнаграждения на Волфсбург в бъдеще. В допълнение, VW и Ford имат възможност да разширят платформеното си сътрудничество в Китай, където колите са много повече в сравнение с европейския установен модел. В момента „Ford Group“ продава около един милион автомобила годишно в Европа. И Ford, и Volkswagen, не очакват, че за кратко време веднага ще се появят милиони електрически автомобили. Но до средата на следващото десетилетие може да има няколкостотин хиляди компактни и средноголеми превозни средства, произведени от американската компания в европейските й фабрики, базирани на електрическата платформа на VW. Ford също така спешно се нуждаят от задвижвани с батерии превозни средства, за да посрещнат значително затегнатите европейски ограничения на изразходвани емисии. Нарастване на натиска върху конкуренцията “С Ford VW получава шанса всъщност да направи комплекта MEB новия индустриален стандарт”, казва Стефан Братцел, професор по автомобилостроене в Центъра за автомобилно управление (CAM) в Бергиш Гладбах. Досега шефът на VW Дийс осъществяваше само сътрудничество с производителя на малки серии в Аахен „Ego Mobile“. През март Volkswagen обяви по време на автомобилното изложение в Женева, че компанията на университетския професор Гюнтер Шух ще построи автомобил за забавление, базиран на модела на плажния малък автомобил на VW, базиран на платформата MEB. Но от тях ще се произвеждат максимум няколко хиляди автомобила годишно. За Братцел сътрудничеството между Volkswagen и Ford изпраща сигнал до цялата автомобилна индустрия. “Това поставя другите производители под натиск”, подчертава професорът. Volkswagen има значително предимство по отношение на цените, което би накарало конкурентите да се замислят. Следователно, натискът ще се увеличи, за да се формират подобни консорциуми в близко бъдеще. Братцел вижда особена нужда от реакция в Daimler и BMW. “Производителите на премиумите трябва да помислят двойно повече за това, което искат да правят в бъдеще”, съветва той. Доста е възможно двата южногермански автомобилопроизводители да изберат обща електронна платформа, базирана на тази на предшественика Volkswagen – първоначалните преговори вече са в ход. General Motors, Toyota и Hyundai -Kia вероятно са достатъчно големи, за да разработят свои собствени комплекти. За момента остава неясно каква стратегия ще преследват останалите европейски производители. Най-голяма нужда Братцел вижда в Италия. “За това „Фиат“ (Fiat) да няма нищо”, е негова лична грижа. Може би точно най-близкият потенциален клиент на Volkswagen в Торино ще бъде този, който ще премести модулната система MEB от Волфсбург.", "date": "2019.07.12", "title": "Съюзът Volkswagen-Ford поставя конкурентите под натиск"}
{"url": "https://www.24chasa.bg/novini/article/7555862", "text": "Българска народна банка ще проведе аукцион за продажба на лихвоносни съкровищни облигации на стойност 200 млн. лв. със срочност двадесет години, съобщи пресцентърът на БНБ. Аукционът ще е на 22 юли. Книжата са от отворен тип с фиксиран лихвен процент от 1.5 на сто годишно, от емисия BG 20 400 19 213/21.06.2019 г. с падеж 21.06.2039 г.                                                                                                                                                                                                                                                                                                                                                                                                                                                                                                                                                                                                                                     ", "date": "2019.07.12", "title": "БНБ прави аукцион за продажба на лихвоносни съкровищни облигации на стойност 200 млн. лв."}
{"url": "https://www.24chasa.bg/novini/article/7555884", "text": "Най-късно до 1 декември ще заработят общо 22 сензорни станции за следене на показателите на атмосферния въздух на територията на Столичната община. До края лятото те ще бъдат монтирани в различни райони на града, съобщи днес пред журналисти кметът на София Йорданка Фандъкова, която присъства на монтирането на първата станция в район \"Красно село\", предаде БТА. Столичната община изпълнява проект, финансиран изцяло с европейски средства по програмата \"Балкани - Средиземно море\", насочен към целия регион. Партньори на София по него са Никозия, Тирана, Скопие и Солун, каза Фандъкова. Бюджетът, отпуснат на Столичната община, е 500 хил. евро и е предвиден за закупуването и монтирането на станциите, за анализ на данните от тях и за създаване на модел, който да помогне на общината да предприе съответните мерки. Общият бюджет на проекта за всички градове, партньори по проекта, е 1,4 млн.евро, съобщи кметът. По думите й това е първата система на СО за измерване на качеството на въздуха. Информацията от тези станции ще даде възможност общината да реагира и да предприемаме мерки, а на гражданите - да са информирани. Данните ще бъдат достъпни в реално време на сайта на общината, заедно с информацията от петте измервателните станции на Изпълнителната агенция \"Околна среда\". Определянето на местата за поставяне на 22-те станции е в следствие на много сериозен научен анализ, обясни кметът Фандъкова. Новата система ще допълва тази на Агенцията по околна среда, чиито показатели, гражданите отдавна могат да следят онлайн. Нашата амбиция и цел беше да създадем собствена система, да можем да покрием максимално територията на общината, каза кметът. Тя припомни, че общината изпълнява програма от над 100 мерки за подобряване на качеството на атмосферния въздух в София. Едно от важните направления в тази програма е по-добра информираност на гражданите.", "date": "2019.07.12", "title": "До 1 декември ще заработят 22 сензорни станции за качеството на въздуха в София"}
{"url": "https://www.24chasa.bg/novini/article/7555883", "text": "Ратко Младич, началник-щаб на армията на Република Сръбска по време на войната в Босна 1992-5 г., е приет в болница заради влошено здраве, предаде радио B92. Това се е случило в четвъртък, 11 юни. Според източника се е очаквало той да бъде пуснат от лечебното заведение и върнат в затвора същия ден, тъй като излежава присъда за военни престъпления, издадена му от Трибунала в Хага. Вместо това обаче Младич ще бъде остане болницата, предаде  . Очаква се да се проведат допълнителни изследвания за да се установи какво е влошило здравето на 76-годишния мъж. Ратко Младич е в затвора на Международния трибунал в Хага от юни 2011 г. На 22 ноември 2017 г. той бе осъден на доживотен затвор за престъпления срещу човечеството по време на войната в Босна от 1992-1995 г., включително за геноцида в Сребреница. Защитата на Младич обжалва присъдата.", "date": "2019.07.12", "title": "Ратко Младич е приет в болница"}
{"url": "https://www.24chasa.bg/novini/article/7555893", "text": "Шестима души пострадаха, като единият е с прободна рана в крака, по време на днешното бягане пред биковете на фестивала Сан Фермин в Памплона, предаде Асошиейтед прес. Единият от биковете е изостанал от групата и е препускал близо до стените по улицата. Така е притиснал хората. Той е пробол мъжа в левия крак в самото начало. Друг пострадал е с лошо натъртени гърди. Останалите имат ожулвания и натъртвания. Шестте бика са бягали по калдъръмените улици 2 минути и 18 секунди. Няколко животни са се подхлъзнали и затова днешната авантюра е била особено опасна. В предишните дни на фестивала двама американци и двама испанци бяха приети в болница с прободни рани. Фестивалът Сан Фермин в Памплона започна в събота. Той продължава девет дни и привлича около един милион посетители. Сан Фермин е светецът-патрон на Навара. Фестивалът датира от края на 16-и век, макар корените му да са още по-стари, от времето, когато Испания приема християнството. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г.", "date": "2019.07.12", "title": "Шестима бяха ранени при бягането пред биковете в Памплона (Снимки)"}
{"url": "https://www.24chasa.bg/novini/article/7555912", "text": "Министерството на туризма направи проверка в хотел в община Несебър заради сигнал за конфликт с израелски туристи, съобщиха от ведомството. Спешната инспекция разпореди министърът на туризма Николина Ангелкова, след като в общественото пространство се появи информация за конфликт в хотела с израелски туристи. Заедно с експертите на Министерството на туризма в хотел \"Бест Уестърн ПЛЮС Премиум Ин“ са и представители на Комисията за защита на потребителите. На място експертите са установили, че конфликтът и разговорът на висок тон е започнал заради желание на четирима туристи - две жени и две деца да бъдат настанени веднага след пристигането им в 11 ч. и отказ на хотела да го стори преди 14 ч. На място е бил и представител на туроператора и гостите вече са настанени в друг хотел. Представителите на държавата са проверили детайлно документите по резервацията на туристите и твърдо са настояли, че професионализмът изисква уважително отношение към туристите -български или чуждестранни, независимо от ситуацията. Що се отнася до документите за категоризация на хотела - при проверката не са установени нарушения. Остро осъждаме всякакви прояви на грубо отношение с туристи, тъй като подобни случаи влияят на имиджа на България. Никакви обстоятелства не могат да оправдаят това, коментира министър Ангелкова. Отбелязваме, че интересът за туризъм у нас от държавата Израел е стабилен и в последните години отбелязва устойчив ръст в годините. Данните показват, че в периода януари - май 2019 г. чуждестранните туристически посещения от Израел са 71 764. За миналата година броят им се увеличава със 17,3% спрямо 2017 г. до 244 146. През 2017 г. гражданите на Израел посетили България са били 208 594, което представлява увеличение от 13,7%. Туристите - български или чуждестранни могат да подават сигнали при всякакви съмнения за извършване на неправомерни действия по Закона за туризма. Сигнали се изпращат на е-mail: nerednosti@tourism.government.bg, както и на телефон – 02/ 90 46 895.", "date": "2019.07.12", "title": "Ангелкова: Грубото отношение към туристи е абсолютно недопустимо (Видео)"}
{"url": "https://www.24chasa.bg/novini/article/7555845", "text": "Индия се готви да направи огромен скок в космическата си програма и да затвърди мястото си сред водещите космически сили в света с втората си непилотирана мисия до Луната, съобщават Асошиейтед прес и Франс прес. Този път целта на Индия е да позиционира луноход близо до неизследвания Южен полюс на естествения спътник на Земята. Индийската организация за космически изследвания планира да изстреля апарата \"родно производство\" \"Чандраян-2\" в понеделник. По график кацането на Луната трябва да се осъществи на 6 или 7 септември. Целта на мисията на стойност 141 милиона долара ще бъде да анализирила минерали, да картографира лунната повърхност и да търси вода. \"Дръзката ни цел е да стигнем там, където не е успявала никоя друга страна\", се посочва в изявлението, направено от Индийската организация за космически изследвания. Амбициозният план на страната във възобновената космическа надпревара ще бъде задействан пет дни преди САЩ да отбележат 50-годишнината от стъпването на хора на Луната с мисията \"Аполо 11\". Понастоящем САЩ работят над плановете си да изпратят пилотирана мисия до лунния Южен полюс през 2024 г. През април тази година израелският космически апарат \"Берешит\" се разби на Луната при опит да осъществи първото частно финансирано кацане на повърхността й. В първата си лунна мисия Индия изпрати през 2008 г. апарата \"Чандраян-1\" в орбита около естествения спътник на Земята. Мисията помогна да се потвърди наличието на вода. В първата си междупланетна мисия през 2013-2014 г. страната изведе спътник в орбита около Марс, припомня Асошиейтед прес. Мисията \"Чандраян-2\" включва орбитиращ апарат, спускаем модул (лендър) и луноход (роувър) с общо тегло 3,8 тона. Южният полюс на Луната е особено интригуващ за учените, тъй като по-голяма част от него в сравнение със Северния се намира в сянка, предлагайки по-голяма възможност за наличието на вода. Мисията \"Чандраян-2\" ще стартира от космодрума на остров Шрихарикота в понеделник в 2,51 часа местно време (неделя в 21,21 часа по Гринуич). Орбитиращият апарат, спускаемият модул и луноходът ще бъдат изстреляни с най-мощната индийска ракета-носител GSLV-MkIII - еквивалент на европейската \"Ариана 4\". Петнадесетте минути от финалното спускане на лендъра \"Викрам\", който трябва да се позиционира върху високо плато между кратерите Манцини С и Симпелий N, ще бъдат \"най-инфарктни\", тъй като страната досега не е предприемала толкова сложна мисия, отбелязва директорът на Индийската организация за космически изследвания К. Сиван. На лунната повърхност ще работи захранваният със слънчева енергия 27-килограмов роувър \"Прагиян\". Ако осъществи успешно кацане на Луната, Индия ще стане едва четвъртата страна в света след Съветския съюз, САЩ и Китай с подобно постижение.", "date": "2019.07.12", "title": "Индия се готви да изстреля втората си лунна мисия \"Чандраян-2\""}
{"url": "https://www.24chasa.bg/novini/article/7555933", "text": "Между България и Китай има поле за сътрудничество в редица области, сред които образование, инфраструктура, стратегически проекти. Това заяви днес председателят на Народното събрание Цвета Караянчева, която се срещна с члена на Политбюро на 19-тия ЦК на Китайската комунистическа партия Ли Хунджон, който е с ранг на вицепремиер на Китайската народна република, и с водена от него делегация. В разговора участваха председателят на Комисията по външна политика Джема Грозданова и членове на Групата за приятелство България – Китай, информират от Народното събрание. Цвета Караянчева подчерта дългогодишните връзки между двете страни и припомни, че тази година отбелязваме 70 години от установяването на дипломатическите ни отношения. Тя заяви, че България подкрепя инициативите „17+1“ и „Един пояс, един път“ и допълни, че страната ни е активен участник в тях, защото смята, че отношенията между държавите трябва да се развиват както на политическо, така и на икономическо ниво. По думите й срещи като днешната дават възможност да се обменят идеи и да се чертаят пътища за по-нататъшно съвместно сътрудничество. Председателят на парламента отбеляза, че двете страни могат да си взаимодействат на институционално ниво и допълни, че между парламентаристите от двете страни има отлични контакти. Ли Хунджон отбеляза традиционното приятелство между двата народа и благодари лично на Цвета Караянчева за подкрепата й за инициативите „Един пояс, един път“ и „17+1“. Двустранните отношения между България и Китай вече са издигнати на ниво стратегическо партньорство между правителствата и законодателните институции, допълни той. По думите му нашето сътрудничество има солидна политическа основа и затова целта на посещението в България е по-нататъншното засилване на приятелските отношения между институциите на двете страни, както и на местно ниво. Нашата задача сега е да имаме повече реални проекти за сътрудничество, които да отразяват нивото на отношенията между нас, заяви Ли Хунджон. Председателят на Групата за приятелство България-Китай Димитър Бойчев отбеляза, че групата е една от най-големите в българския парламент и по думите му това показва колко много приятели има Китай в България. Димитър Бойчев каза, че по повод годишнината от установяването на дипломатическите отношения в Народното събрание ще бъде открита изложба за развитието на връзките между двете страни, а през септември пак тук ще бъдат показани произведения на художници от България и Китай. Членът на Групата за приятелство Валери Жаблянов увери китайските гости в топлите чувства на целия български народ към Китай. Той изрази надежда посещението на делегацията да даде нов тласък на развитието на двустранните отношения.", "date": "2019.07.12", "title": "България и Китай могат да си сътрудничат в образованието, инфраструктурата и стратегическите проекти"}
{"url": "https://www.24chasa.bg/novini/article/7555110", "text": "      Общо 15 седмици е ваканцията на учениците в Германия. Те са разпределени на горе-долу равни интервали през цялата година, като по-дълга е само лятната, но дори и тя е шест седмици, През останалото време от годината кратка почивка има на всеки два месеца. Част от тези почивки съвпадат с големи християнски празници и това улеснява родителите, защото те също имат право на свободни дни около тях и не се налага да си пускат отпуск. В различните провинции ваканциите са различно регламентирани. В някои има дълга есенна ваканция, останала още от времето, в което децата са били необходима работна ръка в земеделието на семействата си. Тя се нарича още и картофена ваканция и е две седмици през октомври. Коледната съвпада с тази в България – започва малко преди коледните празници и свършва няколко дни след Нова година. Някои провинции дават и по една седмица зимна ваканция между двата срока – например Берлин. Други пък, като Северен Рейн-Вестфалия, отпускат само един ден почивка между двата срока, но за сметка на това - карнавалното време, което е през февруари и е традиционно за провинциите по поречието на река Рейн. Също като в България в Германия има и една седмица великденска ваканция. Тя обаче не е фиксирана като пролетната у нас, а си е около празничните за всички християни дни на възкресението и се мести според това кога се пада Великден. Май месец е с най-много свободни дни също и в Германия, но заради религиозните празници Петдесетница и Възнесение Христово. На тези празници училищата отпускат по ден, два или три около уикенда, така че се събира още една малка ваканция. Друга важна особеност е, че в Германия няма разлика между основното училище и гимназията. Така учебният материал се разпределя в по-дълъг период през годината, а родителите на деца в различни образователни степени не се чудят как да комбинират всичките свободни дни на децата си със своите. Летните ваканции са плаващи, също не са фиксирани. Провинциите разминават нарочно летните почивки на училищата, в цялата държава, които биха се получили, ако всички 80 милиона граждани тръгнат с натоварените с плажни кърпи, джапанки и надуваеми дюшеци коли нанякъде по едно и също време. Календарът за това кога се пада всяка лятна ваканция е готов за пет години напред, така че всеки може да си планира почивката от рано. Например провинция Берлин тази година пусна в лятна ваканция учениците на 20 юни и Догодина ваканцията през лятото в Берлин ще започне на 25 юни и ще продължи до 7 август. С почти месец ще се измести през 2023 година, когато ще е от 13 юли до 25 август. Какво правят родителите на ученици в Германия, когато отпускът все пак е по-малък от ваканционните дни? Занимания се предлагат от училища, университети, общински и частни клубове и организации. който струва 9 евро и им осигурява между 20, 50 и 100 процента намаление за всякакви занимания. Влизането в къпални и басейни с него е безплатно за тях. Семейства с нисък доход получават финансиране от държавата на летните занимания за децата. Обикновено тези занимания са от 9 до 15 часа. Има и лагери, които са по седмица, както и лагери, които са дневни, а вечерта детето се прибира у дома. В тях се предлагат спорт, игри, грижа за животни, обучение в цирково изкуство от истински циркови артисти, немски и английски, програмиране, рисуване, писане на разкази в блог или фотографско изкуство. Всяко семейство, което има под 764 евро на човек (за деца 248 евро), има право на помощ и поемане на разхода за децата през ваканцията. Безплатни предложения има и за деца, които имат нужда от подпомагане в учебния или възпитателния процес, деца с увреждания и заболявания. Ваканционният паспорт се полага на всяко дете между 0 и 11 и между 12 и 18 години – като заниманията са съобразени с възрастовата група.", "date": "2019.07.12", "title": "В Германия ваканциите са общо 15 седмици, само 6 от тях - през лятото"}
{"url": "https://www.24chasa.bg/novini/article/7555907", "text": "Гибралтар заяви, че действията му за задържане на иранския танкер \"Грейс 1\" миналата седмица са били изцяло негово решение, каза днес главният министър на британската колония Фабиан Пикардо, цитиран от Ройтерс и БТА. \"Всички решения, отнасящи се до този въпрос, бяха взети единствено на базата на основателните мотиви на правителството на Гибралтар да смята, че корабът е действал в нарушение на наложените от Европейския съюз санкции срещу Сирия\", заяви министърът пред парламента. \"Не е имало политическо искане, по което и да било време, и от която и да било страна към Гибралтар да действа или не по определен начин\", увери Пикардо. Той уточни, че танкерът е превозвал 2,1 млн. барела лек суров петрол.", "date": "2019.07.12", "title": "Гибралтар заяви, че решението за задържането на иранския танкер е изцяло негово"}
{"url": "https://www.24chasa.bg/novini/article/7555935", "text": "Полицията в Несебър е разпитала собственика на хотел в Слънчев бряг Иван Тодоров, заснет от израелски туристи как се опитва да изрита една жена от групата след скандал във фоайето. По информация на \"24 часа\" Тодоров е арестуван. Неговият адвокат Димитър Москоянев обаче заяви пред наш репортер, че лично е посъветвал клиента си да отиде в полицията на разпит днес сутринта, след което Тодоров се прибрал в хотела. Младият мъж, който е зет на известния несебърски предприемач Йордан Йорданов-Данчо Паркета,  стопанисва четиризвездния комплекс \"Бест Уестърн премиум\" в Слънчев бряг, в който е станал инцидента с израелците. \" Истината около скандала е съвсем различна, става дума за чисто битов скандал\", каза пред \"24 часа\" адв. Димитър Москоянев. Юристът обясни, че на 5 юли около 11 часа в хотела пристигнали въпросните туристки от Израел и поискали веднага да бъдат настанени в резервираната от тях стая. Политиката на хотела обаче била настаняването да става след 14 ч. Тъй като стаята им не била готова, израелките били помолени да изчакат. \"Тогава едната изпаднала в истерия и е започнала да крещи и да храчи персонала\", твърди адв. Москоянев. Тодоров се намесил на по-късен етап, за да защити хората си, още бургаският юрист. На разпространен от едната туристка клип в социалните мрежи, показан по-късно и по израелски телевизионен канала, обаче се вижда как млад мъж / Иван Тодоров- б.а./ се засилва към една от жените и вдига крак срещу нея, но се подхлъзва и пада на земята. \"Още снощи влязохме във връзка с централата на фейсбук в Щатите, след като се обозначихме и обяснихме за какво става дума, бяха изтрити над 30 000 поста. Обещаха ни да заличат и акаунта на въпросната туристка, пуснала клипа, обясни адв. Москоянев. В прокуратурата е образувано досъдебно производство. Случаят се проверява и от министерството на туризма и Комисията за защита на потребителите.", "date": "2019.07.12", "title": "Прибраха за разпит собственика на хотела, заснет да посяга на израелски туристки  (Видео)"}
{"url": "https://www.24chasa.bg/novini/article/7555971", "text": "Състав на Търговищкия окръжен съд одобри днес постигнатото споразумение между Окръжната прокуратура и подсъдимите за незаконна иманярска дейност братя Адил и Адем Й. Това съобщиха от Апелативната прокуратура във Варна. Адил /68 г./ е подсъдим за държане на нерегистриран металдетектор, предназначен за търсене на археологически обекти, както и за търсене на артефакти в съучастие с брат си Адем на територията на праисторическо, антично и средновековно селище в района на село Капище, регистрирано в Регионалния исторически музей в Търговище. Адем /61 г./, освен за държане на металдетектор и търсене на археологически обекти, получи и наказание за държане на две бронзови монети, датирани от различни години на Римската империя. За тези престъпления двамата получиха наказания общо по осем месеца \"лишаване от свобода\", чието изтърпяване е отложено с тригодишен изпитателен срок. Веществените доказателства - два металдетектора и бронзовите монети, са отнети в полза на държавата. Споразумението влиза в сила веднага.", "date": "2019.07.12", "title": "Условни присъди за двама братя от Търговищко за незаконна иманярска дейност"}
{"url": "https://www.24chasa.bg/novini/article/7555951", "text": "По повод професионалния празник на столичните пожарникари - 14 юли и годишнината от създаването на СД “Пожарна безопасност и защита на населението”, ръководството и служителите поднесоха венци пред паметника на колегите си, загинали при изпълнение на служебния си дълг. Те отдадоха признание пред изключителната смелост и саможертва на колегите си, съобщиха от МВР. На последвала тържествена церемония директорът на Столичната дирекция „Пожарна безопасност и защита на населението“ старши комисар Веселин Гетов награди 20 пожарникари, проявили себеотрицание и мъжество при локализирането и ликвидирането на опасни и тежки пожари, аварийно-спасителни дейности и наводнения. Шест от отличените са със заповед на директора на ГДПБЗН гл.комисар Николай Николов, а други 14 – със заповед на директора на столичната пожарна. На 14 юли през 1878 година в София за първи път е създадена организация от доброволци – пожарникари, съставена от столични жители по родове и съсловия. Протоколът, с който е документирано решението за създаването на първата пожарна команда е съхранен в протоколната книга на Софийския градски управителен съвет от 1878 г., намираща се в Софийски държавен архив. Така, преди 141 години започва забележителната история на Столичната пожарна, белязана с професионални постижения и изпълнена с прояви на достойнство, мъжество и себеотрицание на поколения огнеборци. Първите български пожарни командири - Захари Коритаров, опълченецът Атанас Канарев, Димитър Тролев, Руси Караджов, Светослав Бойчев и други са ръководели потушаването на много пожари, проявявайки забележително умение, храброст и находчивост. Юрий Захарчук, с чието име е свързан един от най-ярките периоди в историята на столичната пожарна и пожарното дело в България, още приживе спечелва прозвището „Рицар на огнеборската чест”, а през 1999 г. е избран за “Пожарникар на ХХ век”. Пожарната „толумба”, както я наричали в началото, е разчитала на конска тяга и каруци, натоварени с бурета, секири и канджи. Първите пожарникарски съоръжения пристигат от Виена през 1879 година - три ръчни помпи, 14-метрова стълба, каски и брадвички, а през 1925 г. е поставен на дежурство първият противопожарен автомобил.", "date": "2019.07.12", "title": "Столичната пожарна отбелязва 141 години от създаването си (Снимки)"}
{"url": "https://www.24chasa.bg/novini/article/7555973", "text": "Новоизбраният президент на Литва Гитанас Науседа положи днес клетва в Сейма (парламента) на балтийската страна и подчерта в словото си необходимостта от запазване на стратегическия курс на страната към още по-дълбока евроатлантическа интеграция и тесни връзки с ЕС и САЩ, предаде ТАСС. Той подчерта, че във външната си политика Литва остава надежден партньор, \"който се опира на ценностите и нормите на международното право\". \"Необходимо е да развиваме двустранните отношения със съседните Полша, Латвия, Естония, и заедно да се стремим към енергийна независимост и да защитаваме своите интереси в ЕС и НАТО\", изтъкна Науседа, цитиран . Науседа, който бе избран на висшия държавен пост в края на май, дълги години - почти до самото си участие в президентската надпревара, бе съветник на президента на една от най-големите търговски банки в Литва. 55-годишният банкер, който през следващите 5 години ще бъде начело на Литва, е известен с коментарите и аналитичните си статии в медиите по въпроси на икономиката.", "date": "2019.07.12", "title": "Гитанас Науседа положи клетва като президент на Литва"}
{"url": "https://www.24chasa.bg/novini/article/7556112", "text": "Интернет порталите на Народното събрание www.parliament.bg и dv.parliament.bg няма да бъдат достъпни от 18.00 часа на 12 юли до 20.00 часа на 14 юли 2019 г., съобщават от пресцентъра на парламента. В посочения период, във връзка с изключване на електрическото захранване в сградата на Народното събрание на пл. \"Княз Александър I\" 1, ще бъдат изключени всички информационни и комуникационни системи на НС.", "date": "2019.07.12", "title": "Интернет порталите на парламента \nняма да работят до неделя"}
{"url": "https://www.24chasa.bg/novini/article/7556113", "text": "Първата доставка на части от оборудването на руските ракетни системи С-400 пристигна днес в Турция. Турското министерство на отбраната съобщи, че с товарни самолети на летището в Анкара са доставени първите части от оборудването на руските зенитни системи за противовъздушна отбрана с дълъг обсег на действие С-400, които руската страна нарича Триумф и за които бе сключено споразумение между Москва и Анкара. Според същото съобщение доставката на частите ще продължи и през следващите дни. Допълва се, че монтирането им - не се уточнява къде, ще започне след като приключи доставката на цялото оборудване. В предишно съобщение на турското министрество на отбраната бе посочено,че доставката на С-400 може да продължи 5-6 месеца. Доставката на руските системи С-400 става на фона на продължаващето напрежение между Анкара и Вашингтон. Американски високопоставени лица неведнъж предупреждаваха Анкара, че \"Турция трябва да бъде изключена от програмата за създаване на американски изтребители пето поколение Ф-35 и да й бъде отказано предаването на тези самолети, ако доставките на руски зенитно-ракетни системи С-400 в страната бъдат осъществени\". Турция ще бъде изправена пред реални и негативни последици, ако приеме С-400, заяви пред журналисти във вторник говорителката на Държавния департамент Морган Ортагюс. В отговор говорителят на турското външно министерство Хами Аксой заяви, че \"на Вашингтон са известни причините, поради които Турция е закупила руските системи\", като направи отправка към предишни конфликти между Анкара и Вашингтон, включително отказ на САЩ да достави на Турция ракети Пейтриът. Един от опитните колумнисти по тези проблеми Мухаррем Саръкая смята, че към момента главният въпрос е не къде ще бъдат монтирани С-400 - едни източници посочват турско-сирийската граница, други Югоизточен Анадол, трети района на източното Средиземноморие, бреговете на Севернокипърската турска република - а какви последици ще има за Турция, ако те бъдат приведени в действие. \"Това е най-горещата тема в дипломатическите кулоари. Мнозинството западни и турски дипломати споделят мнението, че пълното оборудване на системите С-400 ще бъде доставено на Турция и че на страната ще й бъдат наложени санкции\", казва той. Говори се за санкции от 12 точки. \"Засега е неизвестно кои от тях ще приложи американският президент Доналд Тръмп след като получи одобрение от Конгреса. Но е известно, че ще включват два компонента - политически и технически. Техническите вече са в сила --замразена бе доставката на самолетите Ф-35, както и обучението на турски персонал. Към това може да се прибави лишаването на турски фирми от производство на военно оборудване и съоръжения, също така ограничаване на дейностите на турските фирми, които работят с Русия. Не са изключени и трудности в търговско-икономическите операции с валута\", коментира колумнистът. Що се отнася до политическата страна на проблема, той посочи, че първите сигнали вече са дошли от Либия и Кипър. САЩ решиха да оказват военна помощ на Гърция, а също така след 34 години премахнаха забраната за доставка на оръжие за Република Кипър. По думите му Анкара сега мисли по въпроса как да избегне налагането на санкции или ако в крайна сметка й бъдат наложени, как да избегне по-сериозни последици. \"Обмислят се различни формулировки - казва той. - Заесега няма конкретност, но според авторитетни източници една от тях е забавяне за известно време на монтирането на С-400 в Турция, респективно на привеждането им в действие. Интересно е предложението за създаването на комисия в рамките на НАТО, включваща и американски специалисти, която да ръководи и контролира действието на руските системи на турска територия. Всъщност Анкара и по-рано бе отправила към Вашингтон предложение да сформират комисия по проблема за С-400; сега предлага тази комисия да бъде оторизирана и за контрол на функциите на противовъздишните зенитни системи. Засега обаче не е известно как би реагирала Москва на подобно предложение. Според анализатора Саръкая, най-тежките за Анкара санкции биха били в Източното Средиземноморие и в посока на ЕС. \"Може да се очаква, че Гърция и Република Кипър ще използват своето влияние за налагането на негативно за Турция решение на заседанието на ЕП на 18 юли т.г. Очакванията са, че ще се вземе решение за отлагане на преговорите с Анкара за известно време\", коментира той. По думите му ЕС може да спре финансирането за Турция по програмата за трансгранично сътрудничество ИНТЕРРЕГ, в която участват и България, Гърция, Румъния и която започна през 2007 г. За периода 2014-2020 г. ЕС бе заделил 4,7 млрд.евро за изпълнение на програми, свързани с екологията, образованието, туризма, трудова заетост, земеделие и др.", "date": "2019.07.12", "title": "Първата доставка на руските ракетни системи С-400 пристигна в Турция, какво следва?"}
{"url": "https://www.24chasa.bg/novini/article/7556117", "text": "Сръбският външен министър Ивица Дачич заяви, че на недоразумението с българския премиер Бойко Борисов е сложена точка и в случая става дума за лоша интерпретация на негово изявление, предаде Танюг, цитирана от БТА. Дачич посочи, че е реагирал остро, когато медиите са предали, че Борисов предупреждава бъдещия шеф на европейската дипломация Жозеп Борел, който още не е избран, че не може да представлява позициите на Испания, а трябва да има предвид позицията на целия Европейски съюз, че Косово е независимо. \"Такова изявление предполага, че ЕС е признал Косово, а в съюза няма консенсус за това, защото пет страни не са признали Косово. Аз бях длъжен да реагирам на такова изявление\", каза Дачич за телевизия Пинк. Той добави, че е поддържал това мнение, докато българският външен министър Екатерина Захариева не му обяснила, че Борисов всъщност е казал, че новият шеф на европейската дипломация трябва да има предвид и позицията на другите страни по въпроса за Косово, а не само позицията на своята страна Испания. \"Казах, че не желаем да разваляме отношенията с България, но ако някой е наш приятел, той трябва да има предвид колко е важно Косово за Сърбия. Борисов не говори за качеството на сиренето в Сърбия в процеса на преговори с ЕС, а за териториалната цялост на Сърбия\", каза Дачич. Той добави, че приятелите не \"сипват сол в раната\", която съществува, а проявяват разбиране един към друг, и Сърбия се отнася така към България. Що се отнася до бъдещия върховен представител на ЕС по външната политика и сигурността, Дачич каза, че той трябва да се придържа към позицията на ЕС, която е неутралитет по отношение на статута на Косово, и да го отбелязва със звездичка и бележка под линия, което значи, че не е признато като държава, а представлява територия. Той заяви още, че Прищина третира несериозно всички подписани документи и за това свидетелства факта, че косовските представители не се появиха на неотдавнашната среща на Процеса за сътрудничество в Югоизточна Европа /ПСЮИЕ/ в Сараево, защото организаторите са ги представили не като държава, а със звездичка и бележка под линия.", "date": "2019.07.12", "title": "Дачич: На недоразумението с Борисов е сложена точка"}
{"url": "https://www.24chasa.bg/novini/article/7556107", "text": "ОД на МВР-Благоевград оповести резултатите от проведената в четвъртък акция в Сандански. Специализираната полицейска операция, в която участваха и сили на жандармерията, бе по линия на противодействие на конвенционалната престъпност. В хода на операцията бяха извършени проверки на 295 лица и 232 МПС. Констатирани бяха 61 нарушения. Съставени бяха 16 броя АУАН по ЗДвП, 15 броя АУАН по ЗБЛД и 30 броя фиша по ЗДвП. С цел проверка за съпричастност към криминални престъпления за срок до 24 часа бяха задържани 7 лица.", "date": "2019.07.12", "title": "Полиция и жандармерия провериха 295 лица и 232 коли в Сандански"}
{"url": "https://www.24chasa.bg/novini/article/7556127", "text": "Външният министър на Китай Ван И предупреди днес САЩ \"да не си играят с огъня\" по въпроса за Тайван и изрази недоволство по повод планираните от Вашингтон оръжейни продажби за Тайпе, предаде Ройтерс. По думите на първия китайски дипломат нито една чуждестранна сила няма да попречи на обединението на Китай и нито една чуждестранна сила не трябва да се намесва. \"Приканваме САЩ изцяло да признаят сериозността на тайванския въпрос и да не си играят с огъня по въпроса за Тайван\", каза Ван И на пресконференция в Будапеща, където е на посещение, предава БТА. Китай заяви днес, че ще наложи санкции на американски фирми, които продават оръжие на Тайван, след като Вашингтон одобри продажба на танкове, ракети и свързано с тях оборудване на обща стойност 2,2 милиарда долара, посочва Ройтерс. ТАСС уточни, че става въпрос за 108 танка \"M1A2 Abrams\", 250 мобилни зенитноракетни комплекса \"FIM-92 Stinger\" и съпътстващо оборудване. В изявление китайското външно министерство заяви, че продажбата на американско оръжие на Тайван е навредило на суверенитета и националната сигурност на Китай.", "date": "2019.07.12", "title": "Китай предупреди САЩ: \"Не си играйте с огъня по тайванския въпрос"}
{"url": "https://www.24chasa.bg/novini/article/7556082", "text": "Американка от Тексас бе арестувана, след като останки на майка й бяха намерени в две спални в дома им, в който живеели заедно с дъщеря си. Според полицията 71-годишната жена се е простила с живота си през 2016 г., отбелязва Би Би Си. 47-годишната й дъщеря не й е оказала адекватна помощ. Възрастната дама е починала няколко дни след тежко падане, което е застрашило живота й. Внучката на 71-годишната жена, която е нямала навършени 15 години, е живяла с трупа баба си. Майката на момичето е обвинена в \"психически наранявания на детето\". То е настанено при роднини и получава помощ от асистент на закрилата на детето. Майката може да получи до 20 години затвор и да плати глоба от 10 000 долара. Бабата от семейството е била уважаван член на местната общност, работила е като секретарка и асистент в местното училище 35 години.", "date": "2019.07.12", "title": "Дъщеря и внучка живеят 3 години с трупа на бабата в дома си"}
{"url": "https://www.24chasa.bg/novini/article/7556160", "text": "Индийското правителство затегна закона срещу сексуалните посегателства над деца и детската порнография, предаде Асошиейтед прес, цитирана от БТА. В закона тази седмица бяха внесени поправки, които увеличават максималната присъда за сексуално посегателство над деца от 20 г. затвор на смъртна присъда. Правителството също така за първи път даде определение на детска порнография, увеличи и присъдите, като максималните станаха 3 г. затвор. Поправките също така забраняват даването на хормони или провеждане на химически терапии на деца с цел ускоряване на тяхната полова зрялост с цел извършване на полови сношения. Законът освен това внася яснота, че децата са защитени от сексуални посегателства дори и при природни бедствия. Прави се и уточнението, че дете е всеки, който не е навършил 18 години.", "date": "2019.07.12", "title": "Смъртна присъда в Индия за сексуално посегателство над деца"}
{"url": "https://www.24chasa.bg/novini/article/7556128", "text": "В Ню Йорк избухнаха сблъсъци между привърженици и противници на тайванския президент Цай Ингвен. Тя ще прекара две нощи в Ню Йорк на отиване и две нощи в Денвър на връщане от обиколката си в карибски страни, признаващи Тайван за държава, въпреки протестите на Пекин, предаде Франс прес, като се позова на тайвански медии. Сблъсъците са станали пред хотел \"Гранд Хаят\", където е отседнала тяпо време на престоя си в САЩ. Медиите показаха противниците на Цай да развяват знамето на Китайската народна република, и да скандират лозунги срещу симпатизантите й. Телевизионни кадри показаха ареста на мъж, отведен от полицията за разпит. Тайванците, по-голяма част от които съставляват етнически китайци, от 1945 г. са управлявани от режим различен от този на Китайската комунистическа партия в континентален Китай. Тайван не е признат за независима държава от ООН, а Пекин заплашва с употреба на сила в случай на официално провъзгласяване на независимостта на острова.", "date": "2019.07.12", "title": "Сблъсъци в Ню Йорк заради посещението на тайванския президент (Снимки)"}
{"url": "https://www.24chasa.bg/novini/article/7556166", "text": "Учениците, класирани по първо желание след първия етап на класирането в гимназиите след седми клас, се записват в училището, в което са приети. Училищата ще приемат документи за записване на 12, 15 и на 16 юли - от 8.00 до 18.00 часа. Ако ученик не се яви, мястото му не се запазва и се обявява като свободно за втория етап на класирането, напомнят днес на учениците и на техните родители от Регионалното управление на образованието /РУО/ в София-град, предаде БТА. Вчера излезе първото класиране за прием в гимназиите след седми клас в цялата страна, като подаването на заявленията за него за първи път беше изцяло електронно - чрез електронна платформа. Учениците, които са класирани по второ или по следващо желание и не са удовлетворени от класирането си на първия етап, следва да подадат в училището, в което са класирани, заявление за участие във втория етап на класирането - в същия срок /до 16 юли/. Желанията не се пренареждат и кандидатът може да се класира на втория етап само на по-предно свое желание или на това, на което е приет на първото класиране, поясняват от РУО. И информират, че некласираните по нито едно желание на първия етап на класирането ученици, участват автоматично във втория етап на класирането и не е необходимо да подават заявление.", "date": "2019.07.12", "title": "Училищата приемат документи за записване на седмокласниците на 12, 15 и на 16 юли"}
{"url": "https://www.24chasa.bg/novini/article/7556172", "text": "През миналия месец юни броят на безработните в Турция се е увеличил с около 333 хиляди души и възлиза на 4 417 000 души. По данни на Службата за трудова заетост, ръстът на безработицата в Турция е достигнал най-високото си ниво рекордно за всички времена. В сравнение с кризата от 2009 г., броят на безработните се е увеличил три пъти. Причина за безработицата е силното свиване на турската икономика през последната година.", "date": "2019.07.12", "title": "Турция с най-висока безработица за всички времена"}
{"url": "https://www.24chasa.bg/novini/article/7556173", "text": "\"Телетол\" изпрати искане, подписано от изпълнителния член на Съвета на директорите Мартин Димитров, в отговор на изявление на министър Петя Аврамова по \"казуса\" с фирмата. В него се казва: \"На 11 юли 2019 г., в присъствието на народни представители и журналисти, след заседанието на ресорната парламентарна комисия, Вие отговаряте на въпроса “Как ще се разреши казусът с Телетол?”, видно от видео материал, публикуван на страниците на няколко медии: В тази връзка бихме искали да декларираме, че имаме готовност да представим продукт, който е технически съвместим със системата за електронното таксуване. Във връзка с вашето изказване, отправяме предложение - във вторник 16 юли 2019 г. в 11:00 ч. (или в друг ден през следващата седмица) да бъде проведена демонстрация на продукта на Телетол. Припомняме, че до момента АПИ не е предоставила достъп до електронната система, но въпреки това Телетол може да демонстрира своя продукт и се надяваме да получим достъп до системата на място, в случай че АПИ вече разполага с такъв. Системата на Телетол е завършена и функционираща още от началото на месец март 2019, от когато и ние имаме готовност да я представим и да започнем работа, но до момента Агенция “Пътна Инфраструктура” отказа да присъства на определената дата за представяне на софтуера на Телетол, за което може да се уверите и от приложеното писмо-отговор от АПИ към Телетол. На 11 юли 2019 в 13:00 наши представители бяха приети при Главния Прокурор във Върховната Касационна Прокуратура, където беше проведено формално обсъждане на подадения от Телетол сигнал. Във връзка с изразеното от Вас виждане, че “казусът с Телетол е по-скоро технически”, бихме искали да ви уведомим, че според Главния прокурор, “казусът е по-скоро криминален”. Съществуват обстоятелства, които показват, че ваши подчинени служители не следват закона и се ръководят от нареждания на трети страни и осъществяват груба форма на безстопанственост, което не е технически казус. Считаме, че администрацията на министъра на регионалното развитие не разполага с всички факти и достатъчно информация, за да сформира становище за казусът с Телетол и вие като принципал на Агенция “Пътна Инфраструктура” е задължително да бъдете запозната с тези обстоятелства\".", "date": "2019.07.12", "title": "\"Телетол\" към Аврамова: Готови сме във вторник да представим продукта си"}
{"url": "https://www.24chasa.bg/novini/article/7556189", "text": "Жители на американския щат Луизиана се евакуират заради опасността, идваща от силната тропическа буря \"Бари\", съобщи CNN. И макар някои хора да предпочитат да изчакат преминаването на бурята на безопасно разстояние, други са заявили, че не смятат да напускат домовете си, освен ако не стане наложително. \"Бари\" е първата тропическа буря, която ще удари САЩ тази година. Прогнозата сочи, че тя ще достигне американския бряг най-вероятно в събота сутринта. Първият ударен регион ще е брегът на Луизиана и по-конкретно крайбрежието на Ню Орлиънс, а вероятно и самият град. Телевизията предупреждава за възможността \"Бари\" да се превърне в ураган със сила на ветровете от 120 километра в час по времето, когато достигне крайбрежието.", "date": "2019.07.12", "title": "Евакуират щата Луизиана заради бурята \"Бари\" (Снимки)"}
{"url": "https://www.24chasa.bg/novini/article/7556305", "text": "Десетки хора, сред които беше и американската актриса Ким Бейсинджър, протестираха срещу яденето на кучешко месо в Сеул, съобщи Асошиейтед прес, цитирана от БТА. \"Те нямат нужда от вашите сълзи, трябва им помощта ви - каза Бейсинджър. - Трябва да сложим край на тази жестокост. Трябва да помагаме на всички страдащи, а тези кучета и котки страдат\". От другата страна, близо до сградата на Националното събрание, около 20 защитници на традицията призоваха търговията с кучешко месо да бъде легализирана. В Южна Корея днешният петък по традиция се смята за първият от трите най-горещи дни в страната. Много хора вярват, че ако ядат супа с кучешко или пилешко месо, ще имат достатъчно сили да се справят с горещините. Търговията с кучешко не е нито разрешена, нито забранена в Южна Корея. Напоследък тези ресторанти дори западат, защото все повече хора отглеждат кучета като домашни любимци. Миналата година проучване показа, че 80 процента от корейците не са яли кучешко месо от една година. Мнозина обаче са против забраната му, защото мислят, че това ще е отстъпление под натиска на Запада.", "date": "2019.07.12", "title": "Два протеста в Сеул срещу яденето на кучешко месо"}
{"url": "https://www.24chasa.bg/novini/article/7556338", "text": "Пентагонът е уведомен за доставките в Турция на руските зенитно-ракетни системи С-400, но отказва да коментира въпроса, предаде ТАСС, цитирана от БТА. Американското министерство на отбраната е наясно със съобщенията в медиите, свързани с получените от Турция части от руските системи С-400. В момента министерството отказва да коментира доставката на комплексите, посочи пресслужбата на Пентагона. Три руски военно-транспортни самолети с части от оборудването на руските зенитно-ракетни системи С-400 днес кацнаха в турската военновъздушна база Мюртед в окръг Анкара. Вашингтон предупреди Турция, че доставянето на системите може да доведе до налагане на санкции от САЩ.", "date": "2019.07.12", "title": "Пентагонът отказва да коментира въпроса с доставките на системите С-400 в Турция"}
{"url": "https://www.24chasa.bg/novini/article/7556325", "text": "От днес, 12 юли, до 21 юли 2019 г. българските военноморски сили провеждат националното учение „Бриз 2019”, отворено за участие на ВМС от страни-членки на НАТО (от Плана на Българската армия за 2019 г). Това съобщиха от министерство на отбраната. Учението се провежда в териториалното море, прилежащата зона и изключителната икономическа зона на Република България и в райони, които са обявени своевременно. Българските ВМС ще участват с 18 бойни и спомагателни кораби и катери, 2 вертолета и с 900 души личен състав. В учението ще се включат и два самолета от българските Военновъздушни сили и представители от Съвместното командване на силите, Сухопътни войски, Щаба за интегриране на силите на НАТО в Република България, Военномедицинска академия, Военна академия „Г.С.Раковски”. В учението „Бриз 2019” ще вземат участие: ВМС на Албания с щабни офицери; ВМС на Белгия с група за обследване на плитководни райони (Very Shallow Waters (VSW) team); ВМС на Гърция с патрулен катер „GRIGOROPOULOS” и щабни офицери; ВМС на Италия с мобилен център за контрол на морския трафик; ВМС на Полша с щабни офицери; ВМС на Румъния с щабни офицери; ВМС на САЩ с 3 самолета от патрулната авиация P-8 “POSEIDON”; ВМС на Турция с щабни офицери. В учението участват и двете постоянни групи кораби на НАТО от Силите за отговор на Алианса – Втората постоянна група кораби на НАТО (SNMG2) с три кораба: канадската фрегата „TORONTO”; румънската фрегата „REGELE FERDINAND”; турската фрегата „TURGUTREIS” и Втората постоянна група противоминни кораби на НАТО (SNMCMG2) с четири кораба: италианския спомагателен кораб “VEZUVIO”; румънския базов миночистач „DIMITRIE NICOLESCU”; турския минен ловец „ENEZ”; френския минен ловец „ORION”. Основната цел на учението е да се повиши оперативната съвместимост и взаимодействието между ВМС на участващите в учението страни чрез отработване участието им в операция за морска сигурност в отговор на криза, както и да се сертифицира кораб на българските ВМС – базов миночистач „Шквал” съгласно методиката за оценка на НАТО – MAREVAL. Офицер, провеждащ учението и директор на учението е флотилен адмирал Георги Пенев – заместник-командир на ВМС. Началник на Щаба на ръководството на учението е капитан І ранг Камен Кукуров – началник на Щаба на ВМС. Командир на многонационалното корабно оперативно съединение е флотилен адмирал Мален Чубенков – командир на Флотилия бойни и спомагателни кораби. По време на учението „Бриз 2019” се провежда операция за морска сигурност в отговор на криза. Фактическите действия се провеждат при следните етапи – предварителна подготовка (разкриване щаб за контрол на учението /EXCON/, пристигане на чуждестранните кораби във Варна), предпоходна подготовка в базови условия, учения и епизоди на море и заключителен етап (дискусия, разбор и разформироване на съединението). В програмата на учението са включени спортни и протоколни мероприятия: На 14 юли /неделя/ 2019 г. от 9.00 ч. до 14.00 ч. ще се проведат традиционните спортни мероприятия като състезания по волейбол в спортната зала „Христо Борисов” на стадион Черно море; по плуване в басейн „Приморски” и теглене на въже на Морска гара Варна. От 15.00 ч. до 19.00 ч. чуждестранните военни кораби, базирани на пристанище Варна, ще бъдат отворени за посещение от гражданите и гостите на града. На 15 юли /понеделник/ 2019 г. командирите на чуждестранните кораби ще се срещнат с областния управител на област Варна и кмета на Варна. От 13.30 до е пресконференцията на командирите на чуждестранни групи и кораби в Юнашкия салон. На 19 юли /петък/ 2019 г. от 09.00 до 14.00 часа, от борда на фрегата „Верни”, гостите и представителите на медиите ще имат възможност да наблюдават различни епизоди от учението на море и на брега.", "date": "2019.07.12", "title": "Как започна \"Бриз 2019\" - с 18 кораба, 2 въртолета и 900 души личен състав (Снимки)"}
{"url": "https://www.24chasa.bg/novini/article/7556344", "text": "Министрите Аврамова и Милевски връчиха нови договори по програмата за трансгранично сътрудничество Над 10.3 млн. евро са инвестирани от началото на настоящия програмен период досега в общините от граничния регион на България и Северна Македония по програмата за трансгранично сътрудничество. Това съобщи министърът на регионалното развитие и благоустройството Петя Аврамова, която заедно с министъра на местното самоуправление на Република Северна Македония Горан Милевски връчиха 17 нови договора на бенефициенти по втората покана за набиране на проектни предложения на стойност над 5,1 млн.евро. Седем от проектите са с водещи партньори от Република Северна Македония и 10 - с водещи партньори от българските области Благоевград и Кюстендил, съобщиха от пресцентъра на Министерство на регионалното развитие и благоустройството. До момента между двете страни са реализирани 46 проекта. Те са за инициативи за опазване на околната среда, смекчаване на последиците от природни бедствия и изменението на климата, защита на местното население от наводнения и пожари и устойчиво използване на природните ресурси, насърчаването на традиционната култура и защита на културното наследство, развитието на благоприятна туристическа среда, подпомагане на социалното предприемачество при младите хора и подобряване на конкурентоспособността на регионалния бизнес. Министър Аврамова изрази задоволство от постигнатите резултати и подчерта, че ползите от програмата са видими за обществото. „Благодарение на съвместните усилия днес имаме модерни сгради на детски градини на територията на двете страни, иновативни инвестиции във възобновяеми източници на енергия, подобряване на енергийната ефективност. Внедрихме мерки за превенция и ранно предупреждение от наводнения на трансгранично ниво, развиваме успешно сътрудничество за повишаване на туристическия потенциал и опазване на културно-историческото наследство. Особено ценни за нас са инициативите за заетост на младите хора и развитие на предприемачески потенциал, което е сериозна мярка за спиране на обезлюдяването в пограничните региони“, заяви тя. Тя благодари на Националния партниращ орган на програмата – Министерството на местното самоуправление на Република Северна Македония, за доброто сътрудничеството през годините и изрази надежда, че двете държави ще продължат и занапред да работят толкова отговорно и ползотворно. Министър Горан Милевски също поздрави бенефициентите за добре разработените проекти, които получават финансиране. „Развитието на региона, изграждането на добросъседски отношения, сближаването, както и повишаването качеството на живот в пограничния регион са огромни придобивки. Включени са голям брой обекти, които се модернизират. Политиката на Република Северна Македония е посветена на интеграцията на страната в ЕС. Това означава изграждане на европейски ценности и стандарти. За нас е важна в тази връзка трансграничното сътрудничество с всички наши съседи“, заяви той. Зам.-министърът на регионалното развитие и благоустройството Деница Николова коментира, че програмата за трансгранично сътрудническото между България и Северна Македония е много важна, защото показва, че не съществуват граници, когато се развиват партньорство и проекти с общи цели. Тя подчерта нуждата от фокусиране върху бъдещата програма между двете страни в рамките на следващия програмен период. „Новият програмен период ще има своите промени, но аз съм убедена, че с общи усилия ще определим стратегическия проект, който да има водеща роля по отношение на развитието на граничните територии, около който ще допълним инвестициите с различни проекти на принципа на специфичните нужди на трансграничния регион, така че да се увеличи ефективността от кохезионната политика и да има пряк ефект за икономическото развитие“, коментира зам.-министър Николова.", "date": "2019.07.12", "title": "Нови над 5 млн. евро ще се инвестират в региона между България и Северна Македония"}
{"url": "https://www.24chasa.bg/novini/article/7556345", "text": "Британският премиер Тереза Мей отправи завуалирана критика към консерватора  фаворит за неин приемник Борис Джонсън, предаде Асошиейтед прес, цитирана от БТА. Макар че не го спомена по име, в интервю за в. \"Дейли мейл\" днес тя заяви, че в работата на премиера е важна не властта, а служенето на обществото. \"Прекалено често тези, които го възприемат като позиция с власт, мислят само за себе си, а не за хората, на които служат. Има реална разлика\", каза Мей. Тя добави, че е малко вероятно нейният наследник да успее да убеди ЕС да направи повече отстъпки за Брекзит.", "date": "2019.07.12", "title": "Тереза Мей отправи завоалирана критика към Борис Джонсън"}
{"url": "https://www.24chasa.bg/novini/article/7556339", "text": "Автобус се е запалил на Летище Бургас днес следобед, няма пострадали пътници, съобщиха от пожарната за \"24 часа\". Сигнал за инцидента е получен в 14,55 ч. Рейсът е бил паркиран в района на летището, но при избухването на пламъците е бил празен, уточни началникът на пожарната  комисар Васил Василев. Огънят бързо е потушен от екип огнеборци, работещи на аеропорта. Към летището е пратена и кола от Бургас, но още преди пристигането й пожарът е бил овладян. Техническа неизправност е най-вероятната причина за инцидента, каза още комисар Василев.", "date": "2019.07.12", "title": "Автобус горя на бургаското летище"}
{"url": "https://www.24chasa.bg/novini/article/7556364", "text": "Премиерът на регионалното правителство на Каталуния Ким Тора ще бъде съден по обвинение, че не е изпълнил разпореждане на изборната комисия на Испания, предаде Асошиейтед прес, цитирана от БТА. Според съобщението в Туитър на регионален съд Тора не е премахнал от сградата на каталунското правителство жълтите ленти преди парламентарните и местните избори през април и май т.г. От изборната комисия твърдят, че тези ленти са \"средство за политическа пропаганда\", която нарушава изборното законодателство. Каталунските сепаратисти изразяват с жълти ленти подкрепата си за водачите на движението за независимост на Каталуния, изправени пред съд заради незаконния според Мадрид референдум за независимост през 2017 г. Тора обяснява, че не е изпълнил разпореждането на изборната комисия, защото то е в противоречие с решение на каталунския парламент, а и защото жълтите ленти са предмет на субективна преценка. Ако бъде признат за виновен, Ким Тора може да бъде лишен от правото да заема публичен пост за срок до две години.", "date": "2019.07.12", "title": "Премиерът на Каталуния на съд, не изпълнил разпореждане на изборната комисия"}
{"url": "https://www.24chasa.bg/novini/article/7556406", "text": "\"Рейдиохед\", \"Притендърс\", \"Дека рекърдс\" - десетки британски изпълнители и звукозаписни компании лансираха движението \"Музиката обявява извънредно положение\" във връзка с климата, за да се борят в полза на тази екологична кауза, предаде Франс прес, цитирана от БТА. В движението се включиха също легендарното звукозаписно студио \"Аби роуд\", звукозаписните компании \"Юнивърсъл мюзик Великобритания\", \"Сони мюзик Великобритания\", \"Уорнър мюзик Великобритания\", диджей Бонобо и формацията \"Синематик оркестра\". \"Никога досега не е било толкова важно да се разбере сериозността на кризата, свързана с климата\", се казва в комюнике на движението. \"Музиката обявява извънредно положение\" бе лансирано, за да позволи на сектора на музиката във Великобритания да обяви извънредно положение във връзка с климата и да поиска от правителството да реагира.\" Движението настоява Великобритания да е с нулеви въглеродни емисии още през 2030 г., т.е. 20 години по-рано в сравнение с целта, която миналия месец си поставиха британските власти. ", "date": "2019.07.12", "title": "Британската музикална индустрия обяви \"извънредно положение\" заради климата"}
