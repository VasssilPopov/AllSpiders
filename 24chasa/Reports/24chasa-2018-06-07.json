{"url": "https://www.24chasa.bg/novini/article/6902256", "text": "Това беше едно от предизборните обещания на премиера Джъстин Трюдо по време на кампанията през 2015 г. За медицински цели продажбата на марихуана в Канада е разрешена още от 2001 г. Ако законопроектът бъде приет, търговията може да започне през август,  Легализирането беше одобрено от Долната камара на парламента миналата година.", "date": "2018.06.07", "title": "Канадският Сенат решава да легализира ли употребата на марихуана в страната"}
{"url": "https://www.24chasa.bg/novini/article/6902242", "text": "Френският президент Еманюел Макрон отбеляза, че никой лидер не е вечен, което намеква за по-конфронтационно отношение към президента на САЩ Доналд Тръмп на започващата утре среща на върха на Г-7 в Канада, предаде Ройтерс, цитирана от БТА. На журналистически въпрос дали проблемът с Тръмп е, че \"не го е грижа дали ще бъде изолиран\", Макрон отвърна: \"Казвате, че президентът на САЩ хич не го е грижа. Може и така да е, но никой не е вечен. Шестте страни от Г-7 без САЩ взети заедно са по-голям пазар от американския.\" \"Няма да има световна хегемония, ако знаем как да се организираме. А ние не искаме да има\", каза френският президент на съвместна пресконференция с канадския премиер Джъстин Трюдо в Отава. Досега Макрон се държеше по-сговорчиво с Тръмп, когото нарича свой приятел. Днес обаче той заяви намерение да е в единен фронт с другите лидери от Г-7, макар и да посочи, че е важно да се запази учтивост, отбелязва Ройтерс. \"Може би американският президент не го е грижа, че ще бъде изолиран днес, но ние нямаме нищо против да останем шест страни, ако се наложи. Защото тези шест страни представляват ценности, представляват икономически пазар и най-вече представляват реална сила на международно ниво днес\", заяви френският президент. Макрон съобщи, че ще събере утре лидерите на Германия, Великобритания и Италия и представителите на ЕС преди началото на срещата на върха на Г-7 с цел укрепване на съюза пред Тръмп, предаде Франс прес. Той припомни разногласията с американския президент за промените в климата, иранското ядрено споразумение и въведените мита върху вноса на стомана и алуминий от европейски страни в САЩ. Макрон увери пред френски журналисти, че тези спорове са възможност за пресъздаване на Европа. В подготвителната среща преди началото на форума на Г-7 ще участват германският канцлер Ангела Меркел, британският министър-председател Тереза Мей, новият италиански премиер Джузепе Конте и председателите на Европейския съвет и на Европейската комисия, Доналд Туск и Жан-Клод Юнкер, уточни френският президент.", "date": "2018.06.07", "title": "Макрон към Тръмп: Никой лидер не е вечен"}
{"url": "https://www.24chasa.bg/novini/article/6902247", "text": "Турският президент Реджеп Тайип Ердоган прикани всички турски граждани в Европа и по света да гласуват \"в името на силна Турция\", предаде Анадолската агенция. В Туитър Ердоган отправи призив към гласоподавателите, живеещи зад граница. Президентът напомни, че изборният процес за тях започва днес. \"В името на силна Турция, приканям всички наши граждани, които живеят в Европа и в други райони на света, да упражнят правото си на глас\", написа Ердоган, цитиран от БТ. На граничните пунктове на Турция и в дипломатическите мисии на страната в чужбина днес започна гласуването на турски граждани за предсрочните президентски и парламентарни избори, насрочени на 24 юни. Гласуването ще приключи едновременно с вота в Турция - в 17 часа на 24 юни. Изборите на 24 юни са особено важни, тъй като след тях в страната официално ще влязат в сила конституционните поправки, приети на референдум през април миналата година, въвеждащи президентска система на управление.", "date": "2018.06.07", "title": "Ердоган призова избирателите зад граница: Гласувайте в името на силна Турция"}
{"url": "https://www.24chasa.bg/novini/article/6902249", "text": "Възрастна жена, станала жертва на телефонна измама и след това се превърнала в муле на ало-мошениците. Полицията я залови, минути след като взе парите на друга жертва на измама. Най-малко 3-4 пъти звънял телефонът на 82-годишната баба Машка от Видин. Искали й пари. „1000 лева. Казаха, че им трябват за операция”, разказва Машка Каменова. Събрала спестяванията си и ги оставила под пейката пред блока. Жената, която дошла да вземе парите е на 73 години. Преди дни била дала на ало измамници 1000 лева. След това те започнали да я заплашват и тя им станала муле. Полицията я задържала с парите на баба Маша, съобщи Нова телевизия. „Основно се свързват с възрастни хора по познатите схеми, които да им известни, че помагат на полицията, за операция на близък. И още веднъж се обръщаме към всички, че полицията по никакъв начин не търси съдействие изразено финансово от гражданите”, заяви Петър Коцин, директор Дитекция МВР – Видин. А парите на баба Маша ще бъдат върнати. „И аз затова съм си скатала, защото като съм на 82 години не се знае кога ще си замина на тоя свят”, казва Машка Каменова.", "date": "2018.06.07", "title": "Възрастна жена стана \"муле\" на ало измамници, след като я обраха (Видео)"}
{"url": "https://www.24chasa.bg/novini/article/6902266", "text": "Лек автомобил се вряза във вратата на американското посолство в столицата на Южна Корея,  Човекът, управлявал автомобила, е искал да получи политическо убежище в Съединените щати и инцидентът не е терористичен акт. В резултат на нападението е пострадал един човек. На мястото се е събрала тълпа, която заобиколила сериозно повредената кола. Предната част на колата е напълно разрушена.", "date": "2018.06.07", "title": "Молещ за убежище се вряза с кола в посолството на САЩ в Сеул"}
{"url": "https://www.24chasa.bg/novini/article/6902211", "text": "Възможно ли е централна, местна власт и бизнес да планират необходимостта от човешки ресурси за България за следващите 20 години? Този въпрос ще търси отговор на Националната конференция “Образование и труд - локални проблеми, глобални решения. В понеделник от 10 часа в зала “София” на столичния хотел “Маринела” своята визия ще споделят вицепремиерите Томислав Дончев, Екатерина Захариева, министрите Красимир Вълчев, Бисер Петков, Емил Караниколов, Николина Ангелкова. Бизнесът в лицето на Иван Вутов от “Геотрейдинг”, Любомир Минчев от “Телелинк” и проф. Николай Вълканов от “Минстрой Холдинг” също ще оповестят своята гледна точка. Партньори на събитието са Конфедерацията на работодателите и индустриалците в България и “24 часа”. Ще бъде обявена идеята за национална мрежа “Ресурси” - интерактивно пособие, което да срещне нуждите на бизнеса с предложенията на местните власти. Това е поредна инициатива на “24 часа” за намиране на решение на проблема с качеството на работната ръка. Още през 2014 г. вестникът започна кампанията “Учи, за да работиш”, от тази година пък е каузата за дигитализация на образованието, за да произвежда по-подготвени кадри.", "date": "2018.06.07", "title": "Идея за национална мрежа \"Ресурси\" лансират КРИБ и \"24 часа\""}
{"url": "https://www.24chasa.bg/novini/article/6902194", "text": "Президентът на САЩ Доналд Тръмп обяви днес, че \"всичко е готово\" за срещата му със севернокорейския лидер Ким Чен Ун, планирана на 12 юни в Сингапур, предадоха световните агенции. Срещата с Ким ще е много повече от една снимка, увери Тръмп пред журналисти, приемайки в Белия дом японския премиер Шиндзо Абе. Президентът на САЩ каза, че е много добре подготвен за срещата в Сингапур във вторник. В същото време той отбеляза, че ключът не е в подготовката, а в отношението. \"Въпросът е дали хората искат това да се случи или не, и ние ще разберем това доста бързо\", подчерта Тръмп. Президентът на САЩ потвърди, че целта е закриването на севернокорейската ядрена програма. \"Те трябва да се денуклеаризират. Ако не се денуклеаризират, това няма да е приемливо\", подчерта Тръмп. Той уточни, че междувременно няма да налага нови санкции на Северна Корея, но и няма да отменя досегашните. Президентът на САЩ прогнозира, че срещата в Сингапур няма да е достатъчна. Попитан колко дни е готов да остане, за да преговаря с Ким, Тръмп отговори: \"Един, два, три, зависи какво се случи.\" Президентът на САЩ довери, че в кулоарите на среща няма да играе голф със севернокорейския лидер, както и че бившата баскетболна звезда Денис Родман, който посети на няколко пъти затворената комунистическа страна по покана на Ким, няма да е сред гостите на срещата в Сингапур. Японският премиер изрази надежда срещата между американския президент и севернокорейския лидер да бъде \"драматичен и трансформационен момент\" за Североизточна Азия. Абе поиска днешната среща с Тръмп, за да координират стратегията спрямо Северна Корея и да изрази японските безпокойства по въпроса. Двамата ще обсъдят също търговски въпроси. Япония е ключов съюзник на САЩ в региона и е силно разтревожена от севернокорейската ядрена и ракетна програма. Абе иска Тръмп да повдигне пред Ким въпроса за отвлечените от Северна Корея японци и да гарантира, че опитите на американския президент да постигне споразумение със севернокорейския лидер няма да навредят на интересите на Япония. Утре и вдругиден Тръмп и Абе ще участват в срещата на върха на Г-7 в Канада.", "date": "2018.06.07", "title": "Тръмп: Всичко е готово за срещата с Ким Чен Ун"}
{"url": "https://www.24chasa.bg/novini/article/6902208", "text": "Руският президент Владимир Путин обеща да даде руско гражданство на украинка, която в момента е в болница в Санкт Петербург, след като била тежко ранена от самоделно взривно устройство в Сирия, където е пребивавала, предаде Франс прес. Путин разговаря по видеоконферентна връзка с Ирина Баракат по време на годишната си телевизионна \"Пряка линия\", в която отговаря на въпроси на граждани в ефир, съобщава БТА. Баракат, която е около 50-годишна, била ранена през август 2016 г. в северния сирийски град Алепо, където живеела със сирийския си съпруг и трите им деца. Баракат, която е от руски произход, отначало била евакуирана във военна болница. Тъй като обаче няма руски паспорт, тя не може да доведе мъжа си и трите си деца в Русия. Баракат заяви, че не се е виждала с тях от евакуацията си в Санкт Петербург преди две години. Тя е живеела в Сирия от 13 години, когато била ранена от самоделната бомба. Баракат обясни, че понеже няма руско гражданство, не може да получи в Русия протеза, която да замени крака, който е загубила при експлозията в Сирия. \"Искам да ходя\", заяви тя от болничното легло, облечена в пижама с надпис \"Руска армия\". Путин увери Баракат, че хора като нея заслужават помощ и тя ще я получи. \"Ще поискам от министерството на отбраната да намери близките ви там и да ги доведе в Русия\", продължи руският президент, а през това време министърът на отбраната Сергей Шойгу следеше разговора от друг екран. \"Едно от правомощията на президента е да дава гражданство и вие ще го получите\", каза Путин на Баракат. В продължилия четиричасов телевизионен маратон с отговори на въпроси на граждани руският президент неколкократно подчерта необходимостта да се дава по-лесно руско гражданство на хората с кръвни връзки с руския свят, включително като начин за борба с демографския спад в Русия от 90-те години на миналия век.", "date": "2018.06.07", "title": "Путин обеща руски паспорт на ранена в Сирия украинка"}
{"url": "https://www.24chasa.bg/novini/article/6902164", "text": "“Трябва при първа възможност полицията да разпита Марио Панчев и той да каже защо брат ми го е дебнел. Нека обясни защо човек, който се издирва, рискува всичко и излиза, за да го види.” Това заяви Стефан Пелов - братът на убития в сряда вечерта беглец от затвора Владимир Пелов, при първата си публична реакция след престрелката в Ботевград. “Полицията не ме разпита нито веднъж къде може да е брат ми”, каза Стефан. Той твърди, че Униформените пък знаели, че двамата не поддържат контакт. Майка им Тотка също твърдяла, че Владимир не е опитвал да се свърже с нея. “Питах я, но каза, че не я е търсил”, обясни Стефан, който по професия е ветеринарен лекар. Според една от версиите, която “24 часа” съобщи вчера, Пелов се е укривал в апартамента на фризьорката Веселка, която е била женена за един от приятелите на Пелов - Мико Петков. Мико бе арестуван през 2009 г. за двойно убийство, а година по-късно се обеси в затвора. “Аз не зная брат ми да е имал такъв приятел”, каза Стефан за Мико. Според Нова тв в апартамента на Веселка се крил и другият беглец от затвора - Радослав Колев, който още не е открит. Жената ни Мико ги пуснала в дома си, защото заплашили нея и децата ѝ. Мъж заяви пред Би Ти Ви вчера, че бил принуден да помога на Пелов, защото издирваният затворник насочил оръжие срещу него. “Още с влизането, ми насочи пистолет и аз нямах избор, разберете ме. Той ми каза, че всяка събота между 2 и 3 ч трябва да бъда на определено място, заплаши ме. Каза ми да ходя всяка събота да пазарувам страшно много неща, за 200-300 лв.”, разказа мъжът, пожелал анонимност. “Ако всеки, който знаеше нещо, беше казал в полицията, брат ми щеше да е жив. Вярно, в затвора, но той си направи своя избор. от рак, трети иска да умре с пистолет в ръката в битка”, коментира Стефан. Според него е нормално полицията да е имала затруднения да разпознае брат му заради брадата. “И аз не бях сигурен дали е той, когато го видях след убийството”, каза мъжът. Според него брат му е бил осъден на 32 г. затвор за грабеж, отвличане и опит за убийство на двама полицаи единствено по мирисовите следи, разпознати от куче. “Чел съм решението на Върховния съд, това е единственият сигурен източник за присъдата му. Аз не оправдавам брат ми, не мога да кажа дали е той, или не. Но за мен не е нормално това да е причината за присъдата му”, каза Стефан. Той не вярва Владимир да е виновен и за разстрела на братята роми Цветан и Марко Петрови. Те бяха убити през март 2016 г., а Пелов бе задържан за смъртта им. След като избяга от Централния софийски затвор на 3 април, Пелов се кри 63 дни. Според основната версия на полицията Владимир е дебнел Марио Панчев-Дебелия, след като се е придвижил по коритото на реката в Ботевград. Смята се, че Пелов е стрелял пръв заради негови подозрения, че Марио Дебелия дава сведения на полицията къде се укрива. Мъжът е разпитван и по разследването за убийството на Цветан и Марко Петрови през 2016 г. Тогава Пелов бе под домашен арест в Ботевград. Година по-късно, докато все още бе зад решетките, Владимир Пелов получи и окончателната си присъда от 32 г. затвор заради грабеж, отвличане и стрелба по полицаи през 2011 г. Марио Панчев остава в “Пирогов” в тежко състояние. Той е с две огнестрелни рани в корема и е настанен в интензивното отделение. Двама приятели на сина на Владимир Пелов, който също се казва Владимир, са помагали при укриването на рецидивиста, смятат разследващите. Предполага се, че братята Тодор и Борис Ерменкови са осигурявали мобилни телефони, по които Пелов комуникирал със сина си. Предполага се, че те са следили и Марио Панчев, който бе прострелян от Пелов. В четвъртък братята бяха разпитани, но отрекли всичко. На разпит бил и Пелов-младши, който отрича да е бил в контакт с баща си. Според разследващи обаче двамата са поддържали връзка. Невъзможност да се ползват СРС-та за издирване на бегълци, липса на пари за бензин и пасивност на гражданите в комуникацията им с МВР. Това са основните проблеми на оперативните работници, които търсят хора като Владимир Пелов, казва пред “24 часа” служител на сектора за издирване в една от областните дирекции на МВР. За използване на СРС-та за избягали бандити или укриващи се от правосъдието се заговори след шесторното убийство в Нови Искър и самоубийството на Росен Ангелов, който се укриваше 8 г. от присъда за блудство с малолетна. Главният прокурор Сотир Цацаров тогава предложи на депутатите промени в закона за Специалните разузнавателни средства, но месеци по-късно няма развитие. В сектор “Издирване” към Криминална полиция в столичната дирекция например работят около 60 души. 10 от тях са офицери, останалите са със средно образование и помагат на оперативните работници. Населението на София-град е около 2 млн. души. Когато някой бандит е обявен за издирване, служителите първо изготвят издирвателна преписка, в която се включват всички данни за лицето - прякор, особености във външността и пр. Прилагат се снимки в профил и анфас от БДС или от криминалната регистрация, документи, когато е необходимо, и много други. Оперативните работници търсят свои информатори в престъпния свят, които може да ги насочат. Сътрудничеството с тях обаче е трудно, много отказват да бъдат регистрирани официално като агенти. А за един оперативен работник се съди по броя на информаторите му. Близки, роднини, приятели, съучастници в престъпления също се проучват внимателно, защото това са хората, с които издирваният може да влезе в контакт. Организират се беседи, наблюдава се движението им, но това е в особено тежките случаи. Прибягва се и до проучване на помещения, в които може да се е крил издирваният, снемане на отпечатъци оттам. Оперативното наблюдение на известните адреси на издирвания също е задължителен елемент от операциите. Случаи като този с Владимир Пелов се обявяват публично от МВР. Тогава граждани, които го разпознаят, подават сигнали на 112 или направо в близкото районно управление. След подаване на сигнала той се анализира и се прави план за отработването му. Включват се и други служби в МВР като жандармерия, СОБТ, Охранителна полиция, особено ако сигналът е с т.нар. “висока оперативна стойност” и се предприема акция по задържане. Повечето от издирваните обаче не се обявяват публично по различни съображения. Много от тях са залавяни при случайни проверки, например от Пътна полиция. Катаджиите вече могат да проверяват дали някой е издирван с въвеждане на данните в таблетите си. Ботевградчанинът Марио Панчев, който според полицията е застрелял беглеца от затвора Владимир Пелов, е бил разпитван по негово старо дело през 2001 г. С показанията си Панчев защитил Пелов в Пловдивския окръжен съд, разказаха магистрати.  През 2002 г. Пелов получи 20 г. затвор на първа инстанция за убийство с грабеж. Пелов и съучастникът му Лазар Марков пребили с железен прът и пуснали 3 куршума в гърба на сарафа Ганчо Караиванов, за да откраднат телефон и куфарче с 4700 германски марки през 1997 г. Панчев потвърдил пред съда алибито на Пелов. Той твърдял, че по време на убийството Пелов не бил в Пловдив. Това обаче не е помогнало Владимир да бъде оправдан. По време на делото в окръжния съд в Пловдив никой от близките на Пелов не присъствал на заседанията. Последния ден, когато съдът чел присъдата си, в залата отишла майката на Владимир, която по професия била учителка. Тогава брат му и баща му отказвали да поддържат контакти с него. ", "date": "2018.06.07", "title": "Стефан Пелов: Марио Панчев да каже какво  е направил на брат ми, за да го дебне (Обзор)"}
{"url": "https://www.24chasa.bg/novini/article/6902224", "text": "Министрите на отбраната от НАТО са се запознали днес с предварителните данни за отбранителните разходи на страните от алианса (без САЩ) за тази година. Това съобщи на пресконференция след първия ден от заседанието генералният секретар на пакта Йенс Столтенберг. Според представените от него обобщени данни, очаква се за тази година държавите в алианса (без САЩ) да отчетат повишение на разходите от 3,8 на сто спрямо миналата година. Данните сочат също, че от 2015 г. разходите трайно се повишават, като миналата година се наблюдава най-високото равнище - с 5,21 на сто. Президентът на САЩ Доналд Тръмп приветства тези данни и призна, че са белег за напредък, уточни Столтенберг, предава БТА. Министрите са приели днес решения за укрепване на силите за сдържане, способни да противодействат на опасност от всяка посока. Утвърдено е било решението новите командвания на силите за бързо реагиране да бъдат в САЩ и Германия, както и там да бъдат назначени допълнително над 1200 служители. Прието е решение до 2020 г. на разположение за задействане в срок до 30 дни да бъдат 30 съюзнически изтребителни ескадрили, 30 бойни кораба и 30 механизирани батальона. Столтенберг отбеляза, че така се утвърждава културата на готовност, както и че решението обхваща вече съществуващи, а не нови сили. Министрите са обсъдили напрежението между ЕС и САЩ покрай решението на властите във Вашингтон да въведат мита за вноса на европейски алуминий и стомана. Много министри отбелязаха необходимостта от единство в НАТО - това е важно, особено при поведението на Русия, поясни Столтенберг. По неговите думи санкциите срещу Русия са показват, че нарушаването на правилата води до последици. Той добави, че НАТО не цели да изолира Русия, а се стреми към по-добри отношения с Москва. Столтенберг потвърди, че президентът на Украйна Петро Порошенко ще бъде поканен на срещата на държавните и правителствените ръководители от НАТО идния месец в Брюксел. Той отбеляза, че засега форматът на срещите на госта не е уточнен. По повод освобождаването в Гърция на избягалите там турски военни след опита за преврат Столтенберг призова за сдържаност и спокойствие. ", "date": "2018.06.07", "title": "НАТО отчита трайно повишение на разходите за отбрана"}
{"url": "https://www.24chasa.bg/novini/article/6902112", "text": "Турция е спряла пълненето на язовира Ълъсу на река Тигър, за да помогне на Ирак да преодолее недостига на вода. Това заяви посланикът на Турция в Ирак, като добави, че страната ще възобнови пълненето на язовира на 1 юли, предаде Ройтерс, цитирана от БТА. Фатих Йълдъз съобщи в Туитър, че след като процесът на пълнене бъде възстановен, към Ирак ще продължи да приижда вода съобразно двустранни споразумения. Преди това Турция отложи от март за юни началото на пълненето на язовира.", "date": "2018.06.07", "title": "Турция е отложила пълнене на язовир заради нуждите на Ирак"}
{"url": "https://www.24chasa.bg/novini/article/6902141", "text": "Симеон Сакскобургготски и вицепремиерът Илиана Йотова уважиха приема по случай националния празник на Русия. Те бяха сред много гости, които дойдоха в посолството на Руската федерация в София. Всички се редиха на дълга опашка пред мисията в четвъртък вечер. В началото на приема посланик Анатолий Макаров говори за добрите отношения между България и Русия. Според първия дипломат на Москва те трябва да продължат да се развиват. На приема дойде почти цялата парламентарна група на БСП, заедно с лидерката на партията Корнелия Нинова.  Сред гостите бяха Румен Петков, Румен Овчаров, Таско Ерменков, Михаил Миков. Празника уважиха също депутатът Петър Кънев, председател на парламентарната икономическа комисия, зам. председателят на парламентарната група на ГЕРБ Красимир Велчев, Волен Сидеров, бившият служебен премиер Веселин Близнашки, Веселин Марешки. На приема бяха също и сем. Баневи, много журналисти, политици и културни дейци.", "date": "2018.06.07", "title": "Царят и Илияна Йотова на приема за Деня на Русия (Снимки)"}
{"url": "https://www.24chasa.bg/novini/article/6902126", "text": "Властите в Гватемала временно прекратиха днес издирването на оцелели край вулкана Фуего заради опасните условия за участниците в спасителната операция, съобщи Ройтерс. От началото на изригванията в неделя е потвърдена смъртта на 100 души, съобщава БТА. Говорител на агенцията за действие при бедствени ситуации Давид де Леон обяви, че спасителната операция е преустановена, и препоръча на местните жители да стоят далеч от все още опасната зона. Търсенето може да бъде подновено, ако ситуацията на терен се подобри. Вулканът се намира на около 40 км югозападно от столицата Гватемала.", "date": "2018.06.07", "title": "Временно преустановиха спасителната операция в Гватемала"}
{"url": "https://www.24chasa.bg/novini/article/6902191", "text": "Броят на турците, които смятат, че кипърският проблем трябва да бъде разрешен на базата на две независими държави, нараства, докато този на турците, според които Северен Кипър трябва да бъде анексиран към Турция, намалява, съобщава \"Хюриет дейли нюз\", цитира БТА. Около 40 на сто от анкетираните в проучването на истанбулския университет Кадир Хас смятат, че кипърският проблем трябва да бъде разрешен, като на острова бъдат създадени две отделни държави. Това бележи рязко нарастване спрямо миналата година, когато това мнение е било споделяно от 27,7 процента. Почти 37 на сто от анкетираните са се обявили за създаването на двузонална двуобщностна федерация в сравнение с 41,5 на сто миналата година, което вероятно отразява раздразнението от неуспешния опит за постигане на федерално решение на проблема с разделения остров. Около 24,4 процента от запитаните са казали, че турски Кипър следва да бъде анексиран към Турция, което бележи значително понижение спрямо миналата година, когато това са заявили 36 процента. Проучването показва и промяна в схващането за външната политика по отношение на турско-гръцките отношения. Напреженията в Егейско море, както и проблемите, свързани с исканията на Турция за екстрадиция на турски военни от Гърция, изглежда са оказали отпечатък върху обществените нагласи към Гърция. Сега турската съседка заема шесто място в списъка на държави, разглеждани като заплаха за Турция, след САЩ, Израел, страните от ЕС, Сирия и Армения. Около 16,2 на сто са назовали Гърция като заплаха, докато през 2017 г. този процент е бил 10 на сто, а през 2016 - 4,8 на сто. Докато 41 процента смятат, че милитаризацията на егейските острови е най-важният проблем между двете държави, едва 4,6 на сто виждат в бягството на членове на ФЕТО в Гърция най-съществения проблем на двустранните отношения. Този въпрос се нарежда на трето място по значение след граничните проблеми, посочени от 26,6 процента, и кипърския проблем, откроен от 22,5 на сто.", "date": "2018.06.07", "title": "Нараства броят на турците, които искат две независими държави в Кипър"}
{"url": "https://www.24chasa.bg/novini/article/6902196", "text": "Турският президент Реджеп Тайип Ердоган няма да успее да спечели изборите на първия тур, а неговата Партия на справедливостта и развитието (ПСР) ще загуби парламентарното си мнозинство на изборите на 24 юни, показва проучване на агенция Гезиджи, цитирано от Ройтерс. Според анкетата, проведена сред 6811 лица в периода 25-26 май, Ердоган ще получи 48,7 на сто от гласовете на първия тур на президентските избори, а главният опозиционен кандидат Мухаррем Индже - 25,8 процента. Ердоган и Индже са следвани от Мерал Акшенер, бивш вътрешен министър и председател на новоучредената \"Добра партия\" (ДП), която получава 14,4 процента от гласовете, предава БТА.  Изтърпяващият присъда затвор кандидат-президент на прокюрдската Демократична партия на народите (ДПН) Селяхаттин Демирташ има подкрепата на 10,1 на сто от избирателите. Според Гезиджи коалицията на ПСР с опозиционната Партия на националистическото действие (ПНД) няма да успее да получи парламентарно мнозинство в 600-местния парламент, тъй като ще спечели 48,7 на сто от гласовете. Алиансът на опозиционните сили Народнорепубликанска партия (НРП), ДП и Партия на щастието получава 38,9 процента от гласовете, а прокюрдската ДПН - 11,5 процента, т.е. над изборния праг от 10 на сто. Влизането в парламента на прокюрдската формация ще отнеме от депутатските места на партията на Ердоган.", "date": "2018.06.07", "title": "Проучване: Ердоган няма да успее да спечели изборите на първия тур"}
{"url": "https://www.24chasa.bg/novini/article/6902085", "text": "Руският президент Владимир Путин разкритикува днес движението #АзСъщо и каза, че конкретните случаи на обвинения в сексуален тормоз трябва да се уреждат в съдилища, а не да служат като повод за политически кампании, предаде Франс прес. В западните страни се наблюдава процес, в който някои хора, някои организации за защита на правата на жените подхващат проблеми отпреди десет, двайсет, трийсет години. \"Защо сега, защо не преди десет години, когато са станали тези събития?\", каза той пред журналисти след традиционната телевизионна \"Пряка линия\". \"Не смятам, че трябва да превръщаме тези въпроси, особено конкретни случаи в кампания\", заяви Путин и добави, че \"във всички цивилизовани страни са приети закони за уреждане на този тип конфликти\", предава БТА.  Руският президент каза, че не е чувал за обвиненията за сексуален тормоз, отправени от журналистки срещу влиятелния депутат Леонид Слуцки. Този скандал, първият отразен по медиите случай на сексуален тормоз в Русия от появата на движението #АзСъщо, предизвика възмущение сред много редакции, които решиха да бойкотират парламента, припомня Франс прес. Агенцията отбелязва, че Русия многократно през последните години се е самоизтъквала като защитник на традиционните ценности, а Путин понякога критикува \"упадъка\" на западния морал. В изказване пред студенти в края на март, разпространено от медии, говорителят му Дмитрий Песков нарече \"проститутки\" актрисите, които обвиниха в сексуален тормоз кинопродуцента Харви Уайнстийн.", "date": "2018.06.07", "title": "Путин: В цивилизованите страни случаи със секс тормоз се уреждат в съда, не с кампании (Видео)"}
{"url": "https://www.24chasa.bg/novini/article/6902006", "text": "Министърът на отбраната Красимир Каракачанов откри днес, 7 юни, в Брюксел, Белгия, симпозиум на тема: „Военната мобилност – ключ към европейската сигурност“. Форумът е организиран от Министерството на отбраната на Република България и Европейската агенция по отбрана и е част от официалния календар на Българското председателство на Съвета на ЕС, съобщиха от пресцентъра на Министерството на отбраната.  Политически и военни ръководители, сред които върховният представител на ЕС по въпросите на външните работи и политиката на сигурност Федерика Могерини, заместник-генералният секретар на НАТО Роуз Гьотемьолер, главният изпълнителен директор на Европейската агенция по отбрана (ЕАО) Хорхе Домек, високопоставени представители от държавите-членки на ЕС, на структури на ЕС и НАТО и други заинтересовани страни направиха оценка на напредъка и обмениха виждания по въпросите на военната мобилност. В изявлението си при откриването на конференцията министърът на отбраната на Република България Красимир Каракачанов заяви: „Границите между вътрешната и външната сигурност се размиват, хибридният характер на конфликтите вече се утвърждава като правило. Подобряването на военната мобилност е от ключово значение за способността на ЕС да реализира ефективно своите операции, предприемани по линия на Общата политика за сигурност и отбрана. Осигуряването на бързо и ефективно придвижване на военни контингенти и оборудване в рамките на ЕС и извън него ще позволи на Съюза да реагира адекватно на предизвикателствата в настоящата изключително динамична стратегическа среда“. По време на дискусиите високопоставени участници от национални правителства и въоръжени сили, представители на структури на НАТО и ЕС обсъдиха бъдещото развитие на военната мобилност в дискусии в рамките на два панела, посветени на взаимодействието и координацията и на военните изисквания към военната мобилност. Модератор на първия панел на симпозиума за военната мобилност, в който се дискутираха въпроси за взаимодействието и координацията на национално ниво и в рамките на ЕС и НАТО, модератор беше заместник-министърът на отбраната Атанас Запрянов. В заключителното си изказване главният изпълнителен директор на Европейската агенция по отбрана Хорхе Домек изтъкна: „Военната мобилност не е просто отбрана. Изискват се усилия на всички правителствени нива, за да бъде постигнат резултат. На нивото на ЕС ние вече сме поели нашия дял от отговорности и всички съответни институции, агенции и структури на Съюза вече работят за постигането на синхронизация, за да отговорят още по-добре на потребностите на държавите-членки. С поглед към Европейския съвет в края на юни, от голяма важност е държавните и правителствени ръководители да обсъдят подход, който да мобилизира всички държавни институции.“", "date": "2018.06.07", "title": "Каракачанов: Подобряването на военната мобилност е от ключово значение за ЕС"}
{"url": "https://www.24chasa.bg/novini/article/6902036", "text": "Омбудсманът Мая Манолова и защитникът на гражданите на Република Сърбия Зоран Пашалич ще подпишат утре, 8 юни 2018 г., в Белград меморандум за сътрудничество между двете институции, съобщиха от пресцентъра на омбудсмана. Целта на документа е обмяна на опит и добри практики между двете омбудсмански институции. Както и разглеждане на конкретни казуси по жалби на граждани от двете страни, информация и помощ на територията на съответната държава, организиране на съвместни приемни, конференции и участия в програми и други инициативи за защита правата и свободите на българските и сръбските граждани.", "date": "2018.06.07", "title": "Манолова ще подпише меморандум за сътрудничество със сръбския си колега Зоран Пашалич"}
{"url": "https://www.24chasa.bg/novini/article/6902053", "text": "Вчера разпоредих на Дирекцията за национален строителен контрол /ДНСК/ да направи нова проверка на над 100 преместваеми обекта на трите плажа в к.к. \"Слънчев бряг\". Това съобщи днес министърът на регионалното развитие и благоустройството Николай Нанков, цитиран от пресцентъра на министерството. Той допълнил, че експертите на дирекцията ще проверяват дали отговарят на изискванията за преместваем обект или са строежи по смисъла на Закона за устройство на територията, както се посочва в подадения на 1 юни сигнал от вицепремиера Валери Симеонов със списък с обекти. Проверката ще продължи до 15 юни. Регионалният министър посочил, че преместваемите обекти са от компетентността на местната власт. Те са поставени по съгласувана от Министерството на туризма схема и според разпоредбите на наредба на Община Несебър. Николай Нанков напомнил, че ДНСК е участвала на добра воля в предишната проверка. Докладът от нея ще бъде допълнен с информация за това кои от преместваемите обекти или части от тях са от по-висока категория, каквито съмнения има. Ако се установи, че има такива, тогава ДНСК ще бъде компетентна да вземе отношение, заявил министърът. В момента ДНСК не е компетентна да премахва преместваеми обекти, ако те са поставени в разрез с одобрената схема или с наредбата на Община Несебър, коментирал още Николай Нанков. Не излизаме от правомощията си по Закона за устройство на територията и няма ги превишим, категоричен бил министърът. Група народни представители внесоха промени в него, които предвиждат на ДНСК да бъдат дадени правомощия да контролира и премахва на незаконно поставени преместваеми обекти, напомнил Нанков. Даваме становища във връзка с плажовете в националните курорти. Не бягаме от тази отговорност, но към момента нямаме разписана такава, казал още регионалният министър. ", "date": "2018.06.07", "title": "Нанков разпореди нова проверка на преместваемите обекти в к.к. \"Слънчев бряг\""}
{"url": "https://www.24chasa.bg/novini/article/6902070", "text": "Германският канцлер Ангела Меркел призова днес за сдържаност в отношенията с новото популистко правителство на Италия и заяви, че те не бива да започнат с \"подозрения и предположения\", предаде Асошиейтед прес. Италианският кабинет встъпи в длъжност миналата седмица. Германия се бои, че той няма да спазва финансовите правила на ЕС, отбелязва АП. Меркел ще се срещне за първи път с новия италиански премиер Джузепе Конте на срещата на върха на Г-7 в Канада утре и вдругиден, предава БТА.  \"Трябва да си говорим един с друг, преди да продължим да говорим един за друг\", заяви днес в Берлин германският канцлер. Меркел каза, че е съгласна с финансовия министър на Германия Олаф Шолц, че е необходимо \"да се поовладеем малко\". Трябва да стане ясно, че \"Европа се основава на някои правила\", но доброто сътрудничество е приоритет, подчерта тя. Меркел добави в заключение: \"Така трябва да се започне, а не с подозрения и предположения\".", "date": "2018.06.07", "title": "Меркел призова за сдържаност в отношенията с новия италиански кабинет"}
{"url": "https://www.24chasa.bg/novini/article/6902054", "text": "Това, което трябва да е ясно на българските граждани, на българската общественост е, че през 2012 г. Министерският съвет взе решение да се преустановят дейностите, свързани с реализацията на проекта АЕЦ \"Белене\". Мотивите за това са много ясно посочени в решението, което МС взе тогава. Компетентният орган, който може да взима решение, по отношение изграждането на нови мощности в областта на енергетиката, не само ядрената енергетика, е именно изпълнителната власт - МС. Това каза министърът на енергетиката Теменужка Петкова в предаването \"Още от деня\" по  . \"Решението, което днес народните представители гласуваха единодушно, е свързано с възобновяване на действията, свързани с търсене на възможности за реализация на проекта АЕЦ \"Белене\" на пазарен принцип, и чрез отделяне на активите и пасивите в отделна проектна компания\", допълни тя. \"На практика може да се каже, че става въпрос за нов проект, с оглед на условията, които са поставени. Един от проблемите на стария проект \"Белене\", и това е един от мотивите проектът да бъде спрян през 2012 г., беше свързан с това, че липсва яснота по отношение на икономическите параметри на проекта. Никога не е предвидено проектът да бъде изграден изцяло от българската държава. Ситуацията от 2012 г. до този момент е много променена\", каза още Петкова. \"Най-голямата китайска държавна ядрена компания CNC проявява сериозен интерес за участие в реализацията на проекта АЕЦ \"Белене\". Има интерес от страна на френските колеги от \"Aрева\"\", категорична бе тя.", "date": "2018.06.07", "title": "Теменужка Петкова за АЕЦ \"Белене\": Става въпрос за нов проект"}
{"url": "https://www.24chasa.bg/novini/article/6901889", "text": "Турция прекрати споразумението си за реадмисия с Гърция в отговор на решението на Атина да освободи осемте избягали превратаджии от Турция, заяви днес турският външен министър Мевлют Чавушоглу, цитиран от Анадолската агенция. Чавушоглу подчерта, че позицията на гръцката страна противоречи на нормите на международното право. Той посочи, че Гърция познава по-добре от всяка друга страна негативните последици от военните преврати, предава БТА.  Правителството на Гърция в действителност искаше да разреши проблема, но ние станахме свидетели на натиск върху Атина от страна на редица държави в Западна Европа. Натиск бе оказан и върху правосъдните органи в Гърция, които се оказа, че не са независими, посочи турският външен министър. Чавушоглу не изключи, че Турция може да предприеме нови стъпки спрямо Гърция. Изявлението на Чавушоглу бе направено, след като Гърция освободи от затвора всичките осем турски войници, които избягаха в Гърция след опита за преврат през 2016 г.", "date": "2018.06.07", "title": "\"Хюриет\": Турция прекрати споразумението\nси за реадмисия с Гърция (Обновена)"}
{"url": "https://www.24chasa.bg/novini/article/6902076", "text": "Израелските въоръжени сили съобщиха днес, че са разпръснали брошури в ивицата Газа, предупреждавайки местните жители да стоят далеч от израелската граница по време на масовия протест, планиран за утре, предаде Асошиейтед прес, цитирана от БТА. Израелската армия очаква на протеста да дойдат много хора, което ще повиши риска от кръвопролития. Около 115 палестинци бяха убити от израелски огън по време на почти ежеседмичните демонстрации, провокирани най-вече от блокадата на Газа от страна на Израел и Египет. Еврейската държава понесе сериозни критики заради стрелбата по невъоръжени протестиращи. Израел на свой ред обвини палестинското ислямистко движение Хамас, което контролира ивицата Газа, за това, че са използвали протестите като прикритие за извършване на нападения. \"За вас е по-добре да не участвате в агресивните сблъсъци край пограничната стена, да не се опитвате да проникнете през нея и да не позволявате на Хамас да ви превръща в инструмент\", гласи текстът на брошурите.", "date": "2018.06.07", "title": "Израел предупреди жителите на Газа да не доближават утре границата по време на протеста"}
{"url": "https://www.24chasa.bg/novini/article/6902089", "text": "Лидерите на страните от Г-7 ще окажат натиск над президента на САЩ Доналд Тръмп заради наложените от него мита върху вносната стомана и алуминий на започващата утре двудневна среща на върха на групата. Те обаче трябва да са вежливи в опитите си да го накарат да промени решението си, призова днес френският президент Еманюел Макрон, цитиран от Ройтерс и БТА. След среща в Отава с канадския премиер Джъстин Трюдо Макрон отбеляза, че останалите шест държави от Г-7 са силен блок, който може да оцелее дори ако Съединените щати решат да се откажат от глобалната си роля. Изказването на френския президент отразява напреженията в търговската област, които може да засенчат срещата на върха на Г-7 на 8 и 9 юни. Членуващите в групата европейски страни и Япония заявяват, че ще са твърди в конфронтацията си с Тръмп, но не искат да се стига до срив, който би предизвикал широкомащабна търговска война, отбелязва Ройтерс. \"В тази обстановка трябва преди всичко да останем учтиви, да останем продуктивни и да се опитаме да задържим САЩ, защото те са наш исторически съюзник и се нуждаем от тях\", каза Макрон.Той добави, че ако Съединените щати се откажат от глобалната си роля, това ще навреди на техния имидж и икономика. Трюдо заяви, че лидерите ще изразят недоволството си в учтива и сърдечна обстановка, и изрази оптимизъм за двудневната среща на върха в Квебек. Високопоставен френски официален представител каза, че лидерите на останалите страни от Г-7 няма да поставят никакъв ултиматум на Тръмп на този форум. Позоваването на националната сигурност за оправдаване на американските мита, които Тръмп наложи на съюзниците на Вашингтон, е смехотворно, невярно и ще има последици за САЩ, заявиха Трюдо и Макрон, цитирани от Франс прес. Френският президент предупреди, че европейците и японците \"не са готови да се откажат от всичко, за да получат подписа\" на Доналд Тръмп под обща декларация. Би било грешка да се откажем от всичко, за да получим този подпис и това би поставило в опасност меродавността на тази среща на върха, отбеляза той. \"Смехотворно е да се твърди, че Канада, Франция, европейците може да са заплаха за националната сигурност на САЩ, защото ние сме най-добрите съюзници, които САЩ са имали отдавна\", изтъкна канадският премиер. Макрон и Трюдо заедно предупредиха, че митата на Тръмп ще навредят на самите Съединените щати. \"Тези недопустими действия вредят на собствените му граждани. Ще бъдат загубени именно американски работни места\", каза Трюдо, а Макрон заяви, че митата на Тръмп \"са контрапродуктивни, включително за собствената му икономика\". Канада и Франция желаят да задържат САЩ, но са готови да продължат без Вашингтон, предупреди Макрон. \"Пазарът на останалите шест страни в Г-7 е по-голям от американския пазар\", подчерта френският президент. Макрон също заяви, че Съединените щати не трябва да тласкат Иран към изтегляне о ядреното споразумение от 2015 г., предаде ТАСС. \"САЩ не бива да пречат на другите да спазват договореностите и не трябва да тласкат Иран към излизане от споразумението\", призова той.", "date": "2018.06.07", "title": "Макрон: Лидерите от Г-7 трябва да са вежливи при натиска си над Тръмп за митата"}
{"url": "https://www.24chasa.bg/novini/article/6902104", "text": "Президентът на САЩ Доналд Тръмп заяви, че отива на срещата на върха на Г-7 в Канада, \"за да се бори за страната ни по търговията\", предаде ДПА. \"Имаме най-лошите търговски сделки, сключвани някога\", допълни той в Туитър днес. Коментарът на Тръмп бе направен на фона на засилващите се страхове от търговските спорове между САЩ и партньорите им в Северна Америка и Европа. САЩ наложиха мита за Канада, Мексико и ЕС, които от своя страна обявиха ответни мерки, предава БТА. Има слаби надежди, че Г-7 ще помогне за отслабване на ескалацията и ще даде възможност на страните да отдръпнат от пълномащабната търговска война. Тръмп отбеляза, че след срещата на Г-7 в Квебек ще замине за Сингапур за преговори със Северна Корея по \"ядрения проблем\".", "date": "2018.06.07", "title": "Тръмп: Отивам на срещата на Г-7, за да се боря за търговията на САЩ"}
{"url": "https://www.24chasa.bg/novini/article/6902102", "text": "Бившият ректор на Медицинския университет (МУ) в София Ваньо Митев е невинен по три обвинения за злоупотреби, които ощетили с над 1 млн. лв. висшето училище. Това реши съдия Милен Михайлов от Софийския градски съд, който оправда и съпроцесника на Митев Алексей Алексеев, главен секретар на МУ. Обвиненията на прокуратурата гласяха, че през септември 2014 г. бившият ректор сключил неизгоден договор за правна помощ с двама адвокати, без това да е необходимо, тъй като в университета имало на щат двама юрисконсулти. От това вузът бил ощетен с 28 800 лв. Освен това Митев си затворил очите пред факта, че 3 г. главният секретар погазвал Закона за висшето образование и разрешил в МУ да бъдат приети 146 чужди студенти от Европейския съюз без кандидатстудентски изпит по биология и химия. Заради това в бюджета на университета не са влезли 1 105 083 лв., твърди прокуратурата. Митев имаше обвинение и че не е инспектирал достатъчно Алексеев, който за 3 г. сключил 5 неизгодни контракта и ощетил хазната на МУ с 290 501 лв. Освен това главсекът присвоил 45 782 лв. от касата на вуза, които след това раздал на две фирми. Мотивите на съда защо обвиненията са останали недоказани - ще станат ясни до месец.", "date": "2018.06.07", "title": "Съдът оправда Ваньо Митев за 1 млн. лв. щети в Медицинския университет"}
{"url": "https://www.24chasa.bg/novini/article/6902103", "text": "Диригентът на Духов оркестър - Пловдив Христо Костов издъхна днес на място, след като собствената му каравана го е затиснала. От полицията уточниха, че инцидентът е станал по обяд.  59-годишният музикант е ремонтирал караваната. Не е ясно по какви причини тя го е затиснала. Трагедията се е разиграла на улица \"Скопие\" в квартал \"Кючук Париж\", уточнява \"Марица\".  Христо Костов е известно име в града на тепетата. Освен диригент на духовия оркестър, той е преподавател в Академията за музикално и танцово изкуство, където се ползва с авторитет сред колегите и студентите.  Във вуза са в шок от загубата на уважавания музикант. ", "date": "2018.06.07", "title": "Каравана уби известен пловдивски диригент"}
{"url": "https://www.24chasa.bg/novini/article/6902099", "text": "„За разлика от други аз нямам началници нито в България, нито в чужбина. Разбира се имам само един началник и това е българският народ, който ме е избрал и на когото съм се заклел да служа.“ Това заяви президентът Румен Радев пред журналисти днес в Трявна, помолен да коментира думите на министър-председателя Бойко Борисов, че критикува само управляващите, а не и опозицията и че опозиционният лидер е негов „шеф“. „Критикувам там, където се вземат решения и се разпределят финансови средства. Ако започне и опозицията да го прави, тогава ще критикувам нея“, добави държавният глава, съобщиха от прессекретариата на президента.  Попитан за обявеното от българското правителство намерение да се поднови работата по отношение на АЕЦ „Белене“ и дали темата е била дискутирана при посещението му в Русия, държавният глава посочи, че реализацията на проекта няма как да се случи без участието на руските конструктори, които са произвели реакторите и гарантират ядрената безопасност и че въпросът е бил обсъден по време на работната му визита в Москва и Сочи. „Що се отнася до вдигането на мораториума, приветствам го. Има заявен инвеститорски интерес и българското правителство има своите варианти и рационални идеи и нека да го оставим да събере необходимата информация, да проведе съответните преговори, да направи разчети, да ги представи и едва тогава да съдим рационален ли е проектът, безопасен ли е, изгоден ли е финансово за България и т.н. Затова призовавам да оставим правителството спокойно да си свърши работата“, посочи още Румен Радев.", "date": "2018.06.07", "title": "Румен Радев: За разлика от други аз нямам началници нито в България, нито в чужбина"}
{"url": "https://www.24chasa.bg/novini/article/6902003", "text": "200 лв. глоба отнесе задържаната за подкуп кметица на \"Младост\" Десислава Иванчева от съда, тъй като посрещна с крясъци новината, че заместничката й Биляна Петрова е била уволнена от временния кмет на района Румен Русев. Това стана в апелативния спецсъд, който днес решава дали да отстрани Иванчева и Петрова от постовете им. След справка в администрацията на общината в \"Младост\" се разбра, че има заповед за уволнение на Петрова от 4 юни. Документът й бе връчен в съдебната зала и магистратите прекратиха делото срещу нея. Това не се понрави на Иванчева, която изригна. Заради лошата дисциплина в съда съставът с председател Галя Георгиева я санкционира. Така делото продължава само с Иванчева. Според прокуратурата ако тя остане на поста, може да повлияе на свидетели по разследването.", "date": "2018.06.07", "title": "Иванчева глобена с 200 лв. за крясъци в съда"}
{"url": "https://www.24chasa.bg/novini/article/6901975", "text": "Повечето американци смятат създаването на Международната космическа станция (МКС) за полезна инвестиция и се изказват за поддържане на лидерската позиция на САЩ в космическите изследвания, но не смятат за първостепeнна задача изпращането на астронавти на Луната и Марс, предаде ТАСС. Такива са резултатите от анкета на изследователския център \"Пю\". Осемдесет на сто от анкетираните смятат, че създаването на МКС е полезна за САЩ инвестиция, докато 19 на сто са на противоположното мнение. Седемдесет и две на сто от интервюираните са уверени, че САЩ трябва да съхранят лидерската си позиция в космическите изследвания, докато 27 на сто смятат, че тази задаче не е от първостепенно значение, предава БТА. На въпроса \"Кои задачи трябва да са приоритетни за НАСА?\", 63 на сто са отговорили спътниковите наблюдения на климата, а 62 на сто - следенето на астероиди, които могат да застрашат Земята. Едва 31 на сто смятат за първостепенна задача търсенето на живот и подходящи за обитаване планети във Вселената, 18 на сто - изпращането на астронавти на Марс, а 13 на сто - изпращането на астронавти на Луната. Около 40 на сто смятат тези три задачи за важни, но не първостепенни, а между 27 и 44 сто - за не много важни.", "date": "2018.06.07", "title": "Американците не смятат изпращането на астронавти на Луната и Марс за приоритет"}
{"url": "https://www.24chasa.bg/novini/article/6901978", "text": "Руският президент Владимир Путин каза днес, че народът ще определи неговия наследник на поста, но че се замисля за израстването на младо поколение управленци, предаде ТАСС. На въпрос дали подготвя свой приемник на президентския пост, в традиционната телевизионна \"Пряка линия\", когато отговаря на граждани в пряк ефир, Путин заяви, че винаги мисли за това, но \"приемник в класическия смисъл на думата няма\" и че той ще бъде определен от руските избиратели, предава БТА.  Руският президент разказа, че с много от световните лидери като германския канцлер Ангела Меркел, френския президент Еманюел Макрон и японския премиер Шиндзо Абе има неформални и лични отношения, така че се обръща към тях по име и разговаря на \"ти\". Путин увери, че не се чувства самотен на политическия Олимп, тъй като работи в екип от професионалисти и съмишленици. Хората задаваха на руския президент и въпроси от по-личен характер. Той сподели, че няма достатъчно време да общува с внуците си, а запитан какъв би бил главният съвет към тях, държавният глава отвърна: \"Не лъжете!\" Запитан какво трябва да жертва човек, за да бъде президент, Путин призна, че професията му изисква да жертва личния си живот. Огромна компенсация обаче е да съзнаваш, че вършиш много важна и необходима, уникална работа за повишаване на благосъстоянието на милиони хора и в полза на най-главното в живота на всеки човек - Родината, подчерта той. Путин отбеляза, че грешките в политиката струват твърде скъпо, и сподели също, че често се надсмива над себе си.", "date": "2018.06.07", "title": "Путин: Руският народ ще определи моя  наследник на президентския пост (Видео)"}
{"url": "https://www.24chasa.bg/novini/article/6901999", "text": "Зам.-кметът на район \"Младост\" Биляна Петрова научи, че е уволнена в съдебна зала. Съдът прекрати заседанието по искане за отстраняване от длъжност предвид новите обстоятелства, предава БТА. Съдебният състав ще се произнесе само по искането за отстраняване на Десислава Иванчева от длъжността кмет на район \"Младост\". Заповедта за освобождаването на Петрова е от 4 юни, като е спазена процедурата, че тя е в отпуск. Петрова каза, че няма да я приеме, защото е в платен отпуск и връчването се случва в извънработно време. Определи това като преврат.", "date": "2018.06.07", "title": "Уволниха зам.-кметицата на \"Младост\"  Биляна Петрова в съдебната зала"}
{"url": "https://www.24chasa.bg/novini/article/6901796", "text": "Късно снощи приключиха преговорите между Европейската комисия, Европейския парламент и Съвета по ревизията на директивата за аудиовизуалните медийни услуги. Българският еврокомисар по цифровата икономика и общество Мария Габриел, отговаряща по темата, обясни, че с последните решени технически проблеми преговорите приключват успешно, предава БТА. Настоящите правила съществуват от края на 1980 г. и са преразглеждани няколко пъти оттогава, за да се приспособят към непрекъснатата трансформация на сектора, по-специално чрез неговата цифровизация и разработването на нови средства за достъп до аудиовизуално съдържание. Промените в директивата са многобройни и включват: - Разширяване на някои разпоредби към платформите за видео по заявка. Например, Facebook и Youtubе ще трябва да въведат мерки за защита на непълнолетните от вредно съдържание или да предпазят широката общественост от подбуждане към насилие или омраза - По същия начин защитата на непълнолетните е увеличена за програмите на телевизионните оператори и платформите за видео по заявка. - Правилата за реклама са засилени с цел да се защитят децата от неподходящи аудиовизуални търговски съобщения, например за храни с високо съдържание на мазнини, сол / натрий или захари. Рекламата на тютюн остава забранена във всички видове медии. Държавите-членки имат свободата да прилагат по-строги правила, забраняващи рекламирането на алкохол. \"Европейската култура също печели, тъй като телевизионните оператори ще продължат да бъдат задължени да излъчват европейски произведения в поне 50% от зрителското време (включително национално съдържание). Услугите \"Видео по заявка\" ще трябва да гарантират дял от най-малко 30% от европейското съдържание в своите каталози и да осигурят добра видимост на европейското съдържание в своите оферти\", коментира българският еврокомисар Мария Габриел. След официалното потвърждаване от Съвета и гласуването в пленарна зала на Европейския парламент, новите правила ще трябва да бъдат транспонирани в националното законодателство на държавите членки.", "date": "2018.06.07", "title": "Мария Габриел: Договорихме по-модерни\nправила за аудиовизуалния сектор в Европа"}
{"url": "https://www.24chasa.bg/novini/article/6901814", "text": "През последните няколко месеца, по време на \"Мисия България\", проф. Николай Овчаров и проф. Пламен Павлов представиха с лекции и снимки това, което е дала България на европейската и световната цивилизация, и бяха истински културни, образователни и исторически посланици, които успяха в десет държави да представят по интересен начин българската история и култура. Това заяви вицепремиерът и министър на външните работи Екатерина Захариева, която на съвместен брифинг днес с проф. Овчаров и проф. Павлов представи резултатите от проекта, предаде БТА.  \"Мисия България\" е инициатива, с която археологът проф. Николай Овчаров и историкът проф. Пламен Павлов, с подкрепата на Министерството на външните работи, обиколиха десет държави в Европа и Азия с разкази за историята на България и кирилицата. Министър Захариева разказа, че обиколката е започнала на 17 март в Тараклийския държавен университет, където лекцията се е радвала на голям интерес - над 200 студенти и преподаватели. Следващата им мисия - в Екатеринбург, също е предизвикала голям интерес и там е било обсъдено предложението за поставяне на паметник на кирилицата в града. Изследователите са били и в Пекин, където посещението им е съвпаднало с откриването на център за българистични изследвания. В рамките на мисията те са изнасяли лекциите си в Белгия, Гърция, Кипър, Словения, Словакия, Унгария, Армения. Общо мисията е струвала 33 хиляди лева. Планираме с другите комуникационни програми да продължим, приносът на България за световната цивилизация трябва да се представи на различни континенти, заяви Захариева. Археологът проф. Николай Овчаров оцени проекта като много успешен. Той обясни, че мисията е и за чуждите държави, но и за българите, и акцентът е бил съобразен със съответната държава. Мисията стана много добра, тази кампания даде възможност да направим нещо, което малко ни куца - представянето на България, на българското културно-историческо наследство, коментира проф. Овчаров и припомни, че ние сме третата страна в Европа по археологически и културно-исторически забележителности. Проф. Пламен Павлов допълни, че такъв вид представяне се прави от много държави, и то методично, и посочи, че това е стъпка към отваряне към света.", "date": "2018.06.07", "title": "Екатерина Захариева: С \"Мисия България\" популяризирахме българската история и култура"}
{"url": "https://www.24chasa.bg/novini/article/6901811", "text": "Нараства употребата на канабис сред младите хора. Това показват данните от годишния доклад на Еропейския център за мониторинг на наркотиците и наркоманиите. Документът беше представен пред парламентарната Комисия по здравеопазване от главния изследовател в Центъра Лукас Визинг. Един процент от употребяващите канабис го ползват ежедневно, предава БТА. Над 9 хиляди са смъртните случаи в Европа от свръхдоза, основно на опиоиди, каза още Визинг, уточнявайки, че това са данни за 2016 г. По думите му тези случаи са най-много в Северна Европа. Около 1 млн.300 хиляди европейци употребяват опиоиди, което е 2-3 на 1000 души. Само по себе си това не емного, но те струват много на здравната система, обясни Визинг. Основните подходи, които се използват за намаляване на смъртните случаи от опиоиди са чрез подобряване на общата информираност на населението, преминаване на опиоидно-субституираща терапия /ОСТ/ и др. В Югоизточна Европа полицията е конфискувала най-много кокаин, а в останалите части на континента - амфетамини и екстази. В 40 на сто от всички случаи на конфискации канабисът е бил под формата на трева, а в останалите - под формата на смола. В доклада се посочва още, че около 2 млн. млади хора са опитали кокаин през последната година. Около 350 са новите психоактивни вещества, като 21 нови са били докладвани от 2017 година насам, но намаляват в сравнение с пикът, постигнат през 2014 год. Не може да се каже точно на какво се дължи спадът, но вероятно е на по-строгите регулации в Европа и в Китай, допълни Визинг. В 19 болници в 13 държави е установено, че едва 7 на сто от случаите при тях са свързани с нови психоактивни вещества, а останалите проценти са свързани с добре познати наркотици. В затворите се стига до много остра форма на интоксикация с наркотици, което води и до прояви на насилие. Най-много се употребяват синтетични канабиоиди. Данните от доклада ще бъдат обсъждани на следващо заседание на комисията по здравеопазване.", "date": "2018.06.07", "title": "Нараства употребата на канабис сред младите в Европа"}
{"url": "https://www.24chasa.bg/novini/article/6901830", "text": "Литовските власти съобщиха, че 13 военни от САЩ са получили леки наранявания днес след сблъсък между четири бронирани машини, предаде Асошиейтед прес, цитирана от БТА.  Министерството на отбраната във Вилнюс заяви, че машините тип \"Страйкър\" (вид колесни бойни машини на пехотата), пътували за учение в окръг Пренай в Централна Литва. Ранените войници веднага са били превозени в болница, за да бъдат прегледани. В произшествието не е имало участници от гражданското население, но в резултат на катастрофата е бил затворен пътен участък в района на злополуката. Ученията, за участие в които пътували машините, са част от военното учение под егидата на САЩ \"Сейбър страйк\" (\"Саблен удар\"). То започна в неделя по източния фланг на НАТО на територията на Полша, Литва, Латвия и Естония. В него участват 18 000 военни от 19 страни.", "date": "2018.06.07", "title": "Тринайсет американски войници бяха ранени при пътно произшествие в Литва"}
{"url": "https://www.24chasa.bg/novini/article/6901802", "text": "Затруднено е движението през Прохода на Републиката, заради катастрофа. Сигнал за произшествието е получен в 14,30 ч. Инцидентът е станал след с. Мишеморков хан в посока върха. По първоначална информация лек автомобил \"БМВ\", движещ се в посока към гр. Гурково се е ударил в насрещнодвижещ се микробус ( товарен) с румънска регистрация. Пострадали са водачът и двама пътници от лекия автомобил. Те са откарани за преглед в Спешна помощ. В района на произшествието има разлив на масло. Уведомени са съответните служби. Движението се регулира от служители на Пътна полиция.", "date": "2018.06.07", "title": "Трима пострадаха след сблъсък на кола и бус в прохода Хаинбоаз"}
{"url": "https://www.24chasa.bg/novini/article/6901755", "text": "Декларация относно археологическите проучвания на обект 2, край селата Зелен Дол и Покровник, Благоевградско, гласуваха на общо събрание членовете на Асоциацията на българските археолози. В нея професионалистите в бранша категорично застават зад екипа, извършващ проучването и се обявяват срещу необоснованите нападки и обиди, на които е подложен. В декларацията се казва: \"В края на м. май в различни електронни медии е публикувано и разпространено \"Становище на Българско археологическо сдружение относно културно-историческата стойност на обекта при с. Покровник\". В него се правят различни интерпретации за характеристиката на археологическия обект при с. Покровник и се отправят обидни квалификации за професионализма на екипа, проучващ обекта. Становището е изготвено без авторът му да е запознат с теренната ситуация, а обвиненията в непрофесионализъм не са подкрепени с факти. Незачитането на основни принципи в археологията като стратиграфия и контекст на находките създава впечатлението, че работата на терен, документацията и обработката на материалите са ненужни, а професията на археолога може да се практикува дистанционно, като се тълкуват само и единствено въздушни снимки от дрон. Тенденциозно се премълчава обстоятелството, че целта на тези спасителни археологически проучвания е да не бъде допуснато унищожаването на информацията за миналото. Осъществявайки проучването с научни методи, документиране и публикуване на резултатите, тази цел ще бъде изпълнена. Именно такава е задачата на археолозите, работещи на този обект. Техният интензивен труд и професионализъм заслужава подкрепа, а не обругаване! Съдбата на разкритите старини се решава не от проучвателите, а от комисия назначена от министъра на културата. Научният ръководител на обекта само запознава комисията с разкритото при проучването и не участва при вземането на решенията. Всички тези законови изисквания и разпоредби следва да са известни на всеки професионален археолог. Тенденциозното им премълчаване е манипулативно и вредно не само в конкретния случай. Ето защо смятаме за необходимо да ги напомним и от своя страна да заявим категоричната си подкрепа за археологическия екип и неговите ръководители, в чийто професионализъм не се съмняваме.\"", "date": "2018.06.07", "title": "Асоциацията на българските археолози: Трудът на проучвателите на обекта до Благоевград заслужава подкрепа"}
{"url": "https://www.24chasa.bg/novini/article/6901840", "text": "Електронната рецепта може да бъде факт до края на годината. Това каза министърът на здравеопазването Кирил Ананиев по време на заседанието на парламентарната Комисия по здравеопазване. По думите му в средата на 2019 год. се очаква да има електронно здравеопазване, предаде БТА.  В отговор на въпрос, свързан с дължимите от НЗОК суми към чуждите здравни фондове, министър Ананиев подчерта, че до края на годината ще бъдат платени 73 млн.лв., а до края на следващата година ще бъдат разплатени всички дължими суми, за които е изтекъл 18-месечният безлихвен срок за плащане. За липсата на лекари в различни специалности и специализацията на медиците министър Ананиев каза, че наредбата има нужда от промяна и е направен пълен анализ на човешките ресурси в системата. По думите му МЗ трябва да защити пред павителството предложение, според което обучението и придобиването на специалност, както и продължаващото обучение да бъдат за сметка на държавния бюджет. За това трябва да убедим и Министерството на финансите, допълни още той. Министър Ананиев добави, че ако това предложение бъде прието, лекарите ще имат ангажимент да работят определен период от време в България. Надзорният съвет на НЗОК ще обсъжда утре ситуацията с управителя на институцията проф.Камен Плочев. Това каза министърът на здравеопазването Кирил Ананиев по време на заседание на парламентарната комисия по здравеопазване. Министър Ананиев припомни, че проф.Плочев е уведомил Надзорния съвет, че ще бъде в отпуск по болест още поне 1 месец, като до момента той отсъства повече от 90 дни. Надзорният съвет има правомощието да предложи на Народното събрание да освободи проф. Плочев от поста \"управител\".", "date": "2018.06.07", "title": "Електронната рецепта може да бъде факт до края на годината"}
{"url": "https://www.24chasa.bg/novini/article/6901839", "text": "Проверка как са изхарчени над 53 млн. лева за строеж на пловдивската зала \"Колодрума\" е разпоредил главният прокурор Сотир Цацаров. Сигналът е подаден от народния представител от НФСБ Славчо Атанасов, в който се твърди за злоупотреби. В отговор от Върховната касационна прокуратура са информирали депутата, че започва пълно разследване. ВКП е отменила актовете на пловдивските окръжна и апелативна прокуратура. По подобие на зоологическата градина двете институции не са открили нарушения при изграждането и оборудването на \"Колодрума\". Сега е разпоредено на окръжната прокуратура в Пловдив отново да се запознае детайлно с материалите и с констатациите от ревизията на Агенцията за държавна финансова инспекция. При извършения преди време одит тя е открила 22 нарушения за 7,7 млн. лева. До този момента пловдивските окръжна и апелативна прокуратури не са се произнасяли по акта на АДФИ.  В специализирания наказателен съд върви дело срещу кмета Иван Тотев, заместника му Димитър Кацарски и кмета на район \"Западен\" Димитър Колев за пловдивския зоопарк. Те отговарят за ощетяване на общинския бюджет с близо 700 000 лева.  Поредното заседание е насрочено за 15 юни. Сигналът за зоопарка отново беше подаден от патриотите.", "date": "2018.06.07", "title": "Цацаров разпореди проверка за пловдивската зала \"Колодрума\""}
{"url": "https://www.24chasa.bg/novini/article/6901871", "text": "Българският износ за Китай през последните десет години се увеличи седем пъти и Китай се превърна в наш втори по големина експортен партньор сред страните извън ЕС. Това каза министърът на икономиката Емил Караниколов по време на Третата министерска конференция за насърчаване на търговско-икономическото сътрудничество между Китай и държавите от Централна и Източна Европа в гр. Нинбо, Китай. Икономическият министър поясни, че има възможност за по-нататъшно разширяване на българския износ за Китай и по-конкретно на продукти, с които нашата страна е известна в Азия. Пример за това са селскостопанските и хранителни продукти, етеричните масла и козметичните продукти от тях, вино и минерална вода. Той допълни, че шестнайсет български компании, опериращи в тези сектори, ще представят своите висококачествени продукти в рамките на Четвъртото Експо за търговия и инвестиции Китай-Централна и Източна Европа. По време на пресконференцията министър Караниколов подчерта, че България отдава важно значение на инициативата 16+1, която ще имаме честта да домакинстваме в София през 2018 г. Той изтъкна, че това е платформа за нови възможности в посока засилване на инвестиционното и търговското сътрудничество с Китай. По думите му инициативата вече е допринесла за нова динамика в двустранните отношения: налице е осезаем подем в политическия диалог, икономическите връзки, човешкия обмен, контактите между местните власти, както и засилен интерес на китайски компании към нашата страна. „По отношение на инвестициите бих искал да изтъкна, че приветстваме китайските компании, които са заинтересовани да навлязат на пазара на ЕС, да установят в България свои производствени бази и развойни центрове“, заяви министърът. Като допълни, че достъпът до финансиране е от съществено значение за осъществяването на успешни бизнес проекти. В тази връзка той отбеляза като важно сътрудничество на Българската банка за развитие (ББР) с китайски финансови институции, подчертавайки, че през 2017 г. ББР и Китайската банка за развитие са сключили кредитно споразумение за подкрепа на съвместни инвестиционни проекти на стойност 80 млн.евро. От думите му стана ясно още, че през миналата година ББР е договорила 50 млн. евро от Ексим Банката на Китай за финансиране на българския бизнес и също така води преговори за осигуряване на финансов ресурс с Индустриалната и търговска банка на Китай, след първото кредитно споразумение сключено през 2016 г. В заключение министър Караниколов изтъкна, че с цел промоция на българските продукти на китайския пазар, Министерството на икономиката подготвя представителна бизнес делегация за участие в Първия китайски международен панаир за вносни стоки, който ще се проведе през ноември в Шанхай. По-късно икономическият министър посети Изложбата на стоки за страните от ЦИЕ в рамките на Четвъртото Експо за търговия и инвестиции Китай-ЦИЕ.", "date": "2018.06.07", "title": "Караниколов: Българският износ за Китай през последните десет години се увеличи седем пъти"}
{"url": "https://www.24chasa.bg/novini/article/6901866", "text": "Италианската полиция иззе над 10 тона хашиш, скрити на борда на риболовен кораб, и арестуваха 9-членния му екипаж, предаде Ройтерс, цитиран от БТА.  Екип на финансова полиция се е качил на плаващия под холандски флаг кораб \"Куест\" на около 210 км южно от Сицилия. Преди това тя е следила движението на кораба в Средиземно море в продължение на над 40 часа. Според италиански медии корабът е потеглил от Малта, натоварил е наркотиците край бреговете на Мароко и Алжир. Според в. \"Република\" трафикът е бил контролиран от престъпни групировки в Либия. Това количество хашиш е можело да бъде продадено на улицата за 15-20 милиона евро.", "date": "2018.06.07", "title": "Италианската полиция иззе над 10 тона хашиш при операция в Средиземно море"}
{"url": "https://www.24chasa.bg/novini/article/6901875", "text": "От 29 май 2018г. най-новата варненска   е официално вписана в   на основание Заповед № РД14-41/25.05.2018 г. на Министъра на образованието и науката и започва прием ученици за следващата учебна година. Професионалната гимназия е собственост на Технически университет – Варна и осигурява обучение с материално–техническа база, съобразена с последните тенденции в развитието на техниката и технологиите, което ще се води от висококвалифицирани университетски преподаватели и водещи специалисти от бизнеса. Училището е разположено в обновената сграда на Учебен корпус в кампуса на Технически университет – Варна (в съседство със сградата на Електротехническия факултет). Учебен корпус на ТУ - Варна За учебната 2018/2019 г. гимназията приема ученици в три специалности  . С държавно финансиране и без такса за обучение са две от тях -   (технологии, свързани с вятъра, Слънцето, земните пластове, реките и океаните като източници за производство на топлинна и електрическа енергия) и   (с фокус върху електромобилите, тролеите и трамваите като екологичен транспорт в градска среда). Платено е обучението в третата специалност -   (разработване на софтуер с прилагането на езици за програмиране от първо и второ поколение). Обучението на гимназистите ще се води по    , които са публикувани в официалната страница на училището:  : 1. Специалност 5220308 „Възобновяеми енергийни източници“ (ВЕИ) – Вариант В2 – трета степен на професионална квалификация с интензивно изучаване на чужд език – дневна форма на обучение, съгласно рамков учебен план, утвърден със Заповед № РД09 – 4454/31.08.2017г. 2. Специалност 4810201 „Системно програмиране“ – Вариант В2 – трета степен на професионална квалификация с интензивно изучаване на чужд език – дневна форма на обучение, съгласно рамков учебен план, утвърден със Заповед № РД09 – 4138/29.08.2017г. 3. Специалност 5220107 „Електрообзавеждане на електрически превозни средства за градски транспорт“ – Вариант В2 – трета степен на професионална квалификация с интензивно изучаване на чужд език – дневна форма на обучение, съгласно рамков учебен план, утвърден със Заповед № РД09 – 4454/31.08.2017г. Избираемите дисциплини са по теория и практика на съответната професия, а факултативните - първи чужд език и „Информационни технологии“.  с резултата от националното външно оценяване за 7 клас по математика или по български език и литература и със средния успех от свидетелството за завършено основно образование. • Свидетелство за основно образование • Копие от акта за раждане на кандидата • Заявление • Договор за обучение • Медицинско удостоверение, издадено от личен лекар, като задължително се посочва и цветоусещане Приемът на документи за записване започва на 15 юни 2018 г. в ЧПГИТКН, ул. Студентска № 1, Учебен корпус, етаж 3, зала 310. • Без такса за обучение са специалностите „Възобновяеми енергийни източници“ и „Електрообзавеждане на подемна и асансьорна техника“ • Обучението по специалност „Системно програмиране“ е платено. Годишната такса е 3 500 лв., платима по банков път на две вноски – 2000 лв. при записване и 1500 лв. до 31 януари 2019г. тел.: 052 383 431 мобилен телефон: 0878 148 108, доц. д-р инж. Даниела Чакърова e-mail: pgtu@tu-varna.bg web: ", "date": "2018.06.07", "title": "Нова професионална гимназия отвори врати в ТУ-Варна"}
{"url": "https://www.24chasa.bg/novini/article/6901890", "text": "Разградската окръжна прокуратура протестира пред Апелативния съд във Варна мярката за неотклонение \"парична гаранция\" на лекар-хирург, съобщиха от Варненската апелативна прокуратура. Той бил привлечен като обвиняем за придобиването и държането с цел разпространение на публично място на високорискови наркотични вещества - морфин и оксикодон, на обща стойност 13 803 лева. Престъплението е извършено в периода между януари 2016 и март 2017 г., предаде БТА.  Вчера съдът определил обвиняемият лекар да остане на свобода срещу парична гаранция от 4000 лева, която прокуратурата ще протестира. Лекарят е осъждан, а срещу него се водят още няколко дела. От съдебната институция посочват, че обвиняемият е използвал личните данни на свои пациенти, като на тяхно име и без знанието им е изписвал наркотичните лекарствени препарати. След това отивал в аптеката и купувал лекарствата, като отново се подписвал при получаването им. За една година и три месеца той успял да придобие 10 670 ампули морфин, две опаковки морфин по 50 таблетки и три опаковки оксикодон по 50 таблетки.", "date": "2018.06.07", "title": "Прокуратурата в Разград протестира мярката на лекар, обвинен в разпространение на наркотици"}
{"url": "https://www.24chasa.bg/novini/article/6901907", "text": "Съветът на ЕС постигна днес консенсус по промените в Акта относно изборите за членове на Европейския парламент благодарение на компромисното предложение, представено от българското председателство, съобщи пресцентърът на МВнР. Това става за първи път от 1976 г. Промените са в девет области, които българското председателство представи в т.нар. компромисен пакет 7 плюс 2. 1.Въвежда се минимален задължителен праг от 2 до 5 % за избирателни райони, излъчващи над 35 членове на ЕП. Формулировката е основана на идеята по-високият брой места в избирателен район, предмет на праговете, да бъде компенсиран с минимален задължителен праг, с цел избягване на дискриминационното третиране. Мярката ще важи за държави, които на изборите за ЕП представляват цял едномандатен избирателен район и излъчват над 35 евродепутати. 2.В съответствие със своите национални изборни процедури държавите членки могат да предприемат необходимите мерки, за да дадат възможност на своите граждани, пребиваващи в трети държави, да гласуват на изборите за Европейски парламент. 3.Въвежда се краен срок от поне три седмици преди изборите за представяне на кандидатурите. 4.Дава се възможност държавите членки да позволят показването на името и логото на европейските политически партии върху изборните бюлетини. 5.Приета е разпоредба, хармонизираща разпространението на изборни материали за европейските избори с практиката при националните избори. 6.Възможност за предварително гласуване, гласуване по пощата, електронно и интернет гласуване. 7.Задължение за държавите членки да осигурят ефективни, пропорционални и възпиращи санкции в случаи на двойно гласуване 8.Определяне на орган за контакт за обмен на данни относно гласоподавателите и кандидатите. 9.Добавяне на текст, с който членовете на Европарламента ще се дефинират като представители на всички граждани на Евросъюза. Съветът работи вече повече от 2 години по предложенията на ЕП за изменения на изборното законодателство, приети през ноември 2015 г. Българското председателство на Съвета под ръководството на вицепремиера и министър на външните работи Екатерина Захариева продължи работата по досието, като представи компромисно предложение, който взема предвид различните позиции и националните интереси.", "date": "2018.06.07", "title": "Съветът на ЕС прие промени в правилата \nза избор на европейски депутати"}
{"url": "https://www.24chasa.bg/novini/article/6901933", "text": "Миниатюрен компютърен чип, изпращащ сигнали за тревога дори от места, където мобилните телефони нямат обхват, спечели американска награда от 1 милион щатски долара за нова технология в защита на жените и момичетата от насилие, съобщи Ройтерс, цитирана от БТА.  Чипът, които получи отличието на калифорнийската фондация ЕКСПРАЙЗ, е толкова малък, че е вграден в часовник. Той прави аудиозаписи, когато е активиран, обясниха от фондацията, която организира състезания за технологии с обществена значимост. Чипът е разработен от индийски студенти, създали компанията \"Лийф уеаръбълс\". Устройството изпраща незабележимо сигнал за тревога с точното местоположение на жертвата до 90 секунди. Цената му е под 40 долара, каквито са изискванията на конкурса. Носителите на наградата от 1 милион долара бяха обявени в централата на Организацията на обединените нации /ООН/ в Ню Йорк. Спирането на насилието срещу жени и момичета е една от целите, залегнали в стратегията за устойчиво развитие на ООН за изпълнение до 2030 г.", "date": "2018.06.07", "title": "Компютърен чип спечели награда за технология в защита на жените"}
{"url": "https://www.24chasa.bg/novini/article/6901882", "text": "Инес Соретега, по-малката сестра на кралицата на Холандия Максима, беше намерена мъртва тази сутрин в апартамента си в квартала на Буенос Айрес Алмагро при обстоятелства, които все още се изясняват, макар разследващите да говорят за възможно \"самоубийство\", съобщава испанският \"Ел Паис\".  33-годишната жена е намерена мъртва в апартамента си на седмия етаж, разположен на улица \"Рио де Жанейро\" 200. Полицейски служители работят от ранните часове по случая, за да направят експертен доклад. Инес Соретега е завършила психология в Университета на Белграно. Според версии, разпространявани преди няколко години в медиите, тя се е лекувала заради проблеми с храненето и депресията. Това е вторият удар, който кралица Максима получава за кратко време след смъртта на баща й през септември 2017 г.", "date": "2018.06.07", "title": "Намериха мъртва в Буенос Айрес по-малката сестра на холандската кралица"}
{"url": "https://www.24chasa.bg/novini/article/6901939", "text": "САЩ подкрепят Гърция и Македония в намирането на решение по спора за името от дълго време, заяви днес американският посланик в Скопие Джес Бейли, предаде МИА, цитирана от БТА. Бейли заяви пред репортери в кулоарите на македонски енергиен форум в Струга, че решение на датиращия от дълго време проблем ще бъде от полза за двете страни, но ще допринесе също за просперитета и стабилността на целия регион. Преговорите между двете страни под покровителството на ООН продължават. Взимайки под внимание специфичното естество на въпроса, аз ще оставя на двете страни да постигнат взаимно приемливи решения, които гражданите чакат от дълго време, заяви американският посланик", "date": "2018.06.07", "title": "Американският посланик в Скопие: САЩ подкрепят решаването на въпроса за името"}
{"url": "https://www.24chasa.bg/novini/article/6901573", "text": "Вицепремиерът и министър на външните работи Екатерина Захариева прие днес в МВнР Лизе Николине Клевен Гревстад, посланик на Норвегия, акредитирана за България. Това съобщиха от пресцентъра на министерството. Гревстад е приела поканата на първия ни дипломат за среща, на която да бъдат обсъдени възможностите за сътрудничество между правителствата и институциите на двете държави в разрешаването на случаите на проблеми на български граждани със службите за социална защита и закрила на детето в Норвегия. \"Децата са на първо място в нашата култура и народопсихология и тяхното място е в семейството\", е подчертала Захариева в началото на разговора. \"Разбираме, че всяка държава се опитва да защитава правата на децата според собствените си правила. Казусите с отнети от родителите си деца - български граждани, обаче силно ни притесняват. Неразбираемо е за нас и разделянето на стотици километри на брат и сестра, и забраната да виждат майка си и да разговарят с нея, което неминуемо ще ги откъсне както един от друг, така и от техните корени и майчин език. Затова искаме да работим в тясно сътрудничество с вашите институции, за да помогнем на засегнатите семейства\", е допълнила тя. В подкрепа на думите си Захариева е връчила на посланик Гревстад писмо до министъра на външните работи на Норвегия Ине Мари Ериксен Сьорейде, с което предлага провеждането на съвместни консулски консултации между министерствата на външните работи на двете държави. Посланикът на Норвегия е благодарила за поканата и за положителния подход на българската страна в тази трудна ситуация, като е подчертала, че противно на тезите, тиражирани в медиите, тя открива много сходства в системите за закрила на децата в нашите две държави. И в Норвегия, както и в България, концепцията е, че семействата трябва да бъдат подпомагани от институциите да решават проблемите си и едва когато това се окаже невъзможно, да се стига до отнемане на децата от техните родители като съвсем крайна мярка, е посочила Гревстад. Посланик Гревстад е разяснила накратко механизмите, по които функционира норвежката система за закрила на децата, и е предложила, наред с консултациите, да бъдат организирани в България работни семинари, на които норвежки експерти да работят заедно със семействата, с НПО и с българските компетентни институции в разясняването на процедурите. Захариева и Гревстад са се договорили посолството на Норвегия в Букурещ да съдейства за организирането на консулските консултации и работни семинари във възможно най-кратки срокове. В края на срещата посланик Гревстад е използвала повода да поздрави страната ни за успешното председателство на Съвета на ЕС и да благодари за открития подход към Норвегия и поканите за участие на страната й в различни форуми през тези месеци. Тя е информирала, че само преди няколко седмици норвежкото правителство е стартирало новата програма на норвежкия финансов механизъм за България за новия програмен период 2014-2021 година.", "date": "2018.06.07", "title": "Захариева се срещна с посланичката на Норвегия у нас (Снимки)"}
{"url": "https://www.24chasa.bg/novini/article/6901562", "text": "Под въздействието на марихуана е бил 28-годишният украински тираджия Станислав Пислар, който уби на магистрала \"Тракия\" бременната Северина Коралска и мъжа й Ивайло Минчев. Това стана ясно в пловдивския апелативен съд, където прокурорът Андрей Атанасов предостави резултатите от съдебно-химическата и токсикологична експертиза. Тя е отчела, че в кръвта  и урината на тираджията има наличие на тетрахидроканабинол (марихуана). Задържаният реагира, като чу за заключението. Той твърди, че това не може да бъде. Защитничката му заяви, че липсвали данни какво е количеството наркотик. Пислар с насълзени очи повтори, че много съжалявал и ако можел, би дал своя живот , за да върне загиналите съпрузи. Северина издъхна бременна в 7-ия месец. Украинецът настояваше съдът да го пусне под домашен арест. Адвокатката му представи договор, според който клиентът й е наел жилище в Пловдив. Според магистратите обаче съществува реална опасност Станислав Пислар да се укрие, тъй като често пътувал зад граница. С държавата, в която живее и където има постоянен адрес - Украйна, България няма сключен договор за правна помощ.  Магистратите отчетоха, че за извършеното от тираджията престъпление Наказателният кодекс предвижда тежко наказание - лишаване от свобода от 5 до 20 г.  С този аргумент те го оставиха за постоянно в ареста. Определението не подлежи на обжалване. На 28 май Пислар помете с камиона си аудито, в което пътували Северина и Ивайло. Те отивали на преглед в София. Двамата загинаха на място.", "date": "2018.06.07", "title": "Тираджията, убил бременната Северина и мъжа й, бил надрусан"}
{"url": "https://www.24chasa.bg/novini/article/6901585", "text": "Шефовете на полиции на държавите по балканския мигрантски маршрут договориха по-добро оперативно сътрудничество, заяви Франц Ланг, представител на Австрия на срещата, която се състоя в словенския курорт Бърдо при Краню, съобщи МИА, цитирана от БТА.  Всички представиха факти, че съществуват причини за загриженост, заяви Ланг за австрийските медии. На срещата участваха полицейски представители от Албания, Босна и Херцеговина, Гърция, Хърватия, Македония, Словения, Австрия, Сърбия, Косово. Ланг посочи, че в региона в момента има 80 000 мигранти и тяхната цел е да стигнат до Западна Европа. Албанците съобщиха, че броят на нелегалните преминавания на границата е двойно по-голям, подчерта Ланг, който е директор Федералната криминална служба на Австрия. Според официални данни от началото на годината в Албания са пристигнали между 2 и 2,4 хиляди мигранти. Ланг посочи, че се развива нов път западно от стария балкански маршрут и в момента в Босна има 5000 мигранти. Като първа мярка, според думите на Ланг, било договорено страните от Западните Балкани да развият система на мониторинг, за да може по-бързо да се анализира положението на терена. За да се засили сътрудничеството било договорено да бъдат създадени международни екипи на полицията, а първата среща във връзка с това е планирана за 18 и 19 юни във Виена. Трябва да започнем структурно разследване срещу контрабандистите, при това държавите трябва да имат функционираща система за реадмисия, каза той.", "date": "2018.06.07", "title": "В по-добро сътрудничество са шефовете на полиции на държавите по балканския мигрантски маршрут"}
{"url": "https://www.24chasa.bg/novini/article/6901594", "text": "Европейската комисия е открита за всякакви предложения по въпросите на миграцията. Това заяви днес говорител на институцията в отговор на въпрос на пресконференция, свързан с идеите на Дания, Австрия и Италия мигрантите, които искат убежище в ЕС, да бъдат държани в лагери извън Европа, предаде БТА.  Открити сме за нови идеи от държавите в ЕС. За нас е важно идеите да съответстват на основните европейски ценности, добави говорителят. Има много предложения, които се обсъждат в последните години. Досега постигнахме огромен напредък в преговорите. Очакваме Европейският съвет този месец да даде политически насоки по чувствителните въпроси, промените се подготвят от осем години, отбеляза говорителят. По неговите думи е за предпочитане действията да се предприемат на европейско равнище, съвместно. В последните дни, освен предложенията на посочените три държави, Белгия настоя мигрантите да бъдат прогонвани, преди да достигнат ЕС. Белгийският държавен секретар по убежището и миграцията Тео Франкен поиска прилагането на този подход, известен и като \"австралийски\". Еврокомисарят по вътрешните работи Димитрис Аврамопулос отговори, че това никога няма да се случи, защото ЕС прилага Женевската конвенция. В последвал отговор Франкен призова конвенцията да бъде заобиколена и коментира, че \"лицемерието е смазката\" на европейските институции.", "date": "2018.06.07", "title": "ЕК е готова да изслуша всяко \nпредложение, свързано с миграцията"}
{"url": "https://www.24chasa.bg/novini/article/6901591", "text": "Известният британски собственик на нощни клубове Питър Стрингфелоу почина на 77-годишна възраст, предаде Асошиейтед прес. Пресаташето му Мат Глас съобщава, че бизнесменът, известен с ярката си личност и пищните си партита и често сравняван с основателя на \"Плейбой\" Хю Хефнър, е починал в ранните часове на деня, след като е изгубил битката си с белодробен рак, предава БТА. Питър Стрингфелоу, роден през 1940 г. в Шефилд, стартира бизнеса си в началото на 60-те години на миналия век, наемайки за изяви в клуба си групи като \"Бийтълс\", \"Кинкс\" и \"Ролинг стоунс\". По това време бъдещите музикални легенди все още не са известни по света. По-късно Стрингфелоу отваря своите \"клубове за джентълмени\". Първият от тях се намира в сърцето на Лондон. Според собственика му сред известните му посетители е видният учен Стивън Хокинг. Впоследствие подобни заведения се появяват и в други градове по света, сред които Париж, Ню Йорк, Маями, Дъблин. През последните няколко години заболяването принуди Питър Стрингфелоу да се оттегли от активния обществен живот.", "date": "2018.06.07", "title": "На 77 г. почина собственикът на клубове Питър Стрингфелоу, сравнявали го с Хю Хефнър"}
{"url": "https://www.24chasa.bg/novini/article/6901590", "text": "С подписване на съвместна декларация за нелегалния, недеклариран и нерегламентиран риболов завърши Конференцията на високо равнище за риболова и аквакултурите в Черно море, която се състоя вчера и днес в София, предаде БТА. Във форума участваха комисарят, отговарящ за околната среда, морското дело и рибарството Кармену Вела, генералният секретар на Организацията за черноморско икономическо сътрудничество Майкъл Христидис, министърът на земеделието, храните и горите Румен Порожанов, министри и заместник-министри на земеделието от страните в Черноморския регион, в т.ч. и на страни извън ЕС. Две от общо шестте държави с излаз към Черно море, а именно Русия и Украйна, не са подписали документа, каза министър Порожанов на брифинг след подписването. \"Знаете, че има политически разногласия между тези две страни и поради това първо руската, а впоследствие и украинската делегация обявиха, че нямат готовност за подписването\", коментира министърът. Комисар Вела уточни, че всички представители от региона в своите изказвания са изразили желание за силна ангажираност за решаване на проблемите с опазване на морските биологични ресурси в Черно море. \"След срещата ни в Букурещ и днешната декларация напредъкът по отношение на общото управление на ресурсите и екосистемите в Черно море, засилването на научните изследвания и събирането на данни как те да се управляват по най-добрия начин, е вече в пълен ход, коментира министърът. По думите му акценти в днешната среща са още проектът bleaksea4fish, откритият първи в Източна Европа регионален офис на Генералната комисия по рибарство за Средиземно и Черно море, справянето с незаконния риболов в Черно море и съвместните усилия на всички държави в региона за устойчивото управление на рибните запаси по научнообоснован и екологичен начин. Не на последно място, това са солидарността и общата визия за управлението, каза министърът. Рибарските общности са изключително важни за региона, посочи още Румен Порожанов. Той уточни, че над 62 хиляди души в региона са пряко или косвено свързани с процеса на риболова, преработката, аквакултурите и фермерите, които са близо 8700, и това го прави изключително социално значим. По думите на комисар Вела \"всеки четири от пет риби, или всеки 4 хиляди от 5 хиляди тона са незаконен улов\". Според него фактът, че две държави не са подписали документа, не е проблем, защото те са съгласни с по-голямата част от него, така че сътрудничеството ще продължи, \"защото всички преследваме едни и същи цели\". Организатори на конференцията са Министерството на земеделието, храните и горите на Република България и Генералната комисия по рибарство за Средиземно море в рамките на Световната организация по храни и земеделие /ФАО/ към ООН, която има правомощия и по отношение на Черно море.", "date": "2018.06.07", "title": "Страните от Черноморския регион се обединяват за устойчив риболов и аквакултури"}
{"url": "https://www.24chasa.bg/novini/article/6901601", "text": "Основната инвестиционна политика на ЕС и един от най-конкретните изрази на солидарност в Съюза - политиката на сближаване, представлява много повече от преразпределение на средства към по-бедните държави членки, въпреки че то все още е нейна характеристика. Тя е мощен инструмент за регионално развитие с потенциал за насочване на ресурсите към постигане на целите на Европейския съюз и за подобряване на административните практики и култура в цяла Европа, макар и като косвен ефект на кохезионната политика. Това е коментирал днес министърът на регионалното развитие и благоустройството Николай Нанков при участието си в конференцията на Комитета на регионите и Националното сдружение на общините в Република България на тема \"Отражението на дългосрочния бюджет на ЕС след 2020 г. върху местните и регионалните власти\", съобщиха от министерството. През следващия програмен период - 2021-2027 г., за България се предвижда увеличение по линия на кохезионната политика и по линия на фондовете за кохезия, е казал министърът. С 8 на сто повече се очаква да бъдат средствата за кохезия за нашите градове и региони, за по-добра инфраструктура. Това ще допринесе за постигане на поставената цел за по-високи доходи и по-добър стандарт на живот на българските граждани, е изтъкнал министърът. По думите на министъра положително отражение ще даде въвеждането на по-гъвкав подход за многофондови инвестиции - многофондово финансиране и дори многофондови програми, които дават възможност за регионализиране на инвестициите и фокус върху спецификите и нуждите на конкретните територии. Има засилване на децентрализирания подход на управление на програмите, което също е предпоставка за изпълнение на инвестиции с висока добавена стойност, е казал още той.", "date": "2018.06.07", "title": "Министър Нанков: С 8 на сто повече се очаква да бъдат средствата за кохезия"}
{"url": "https://www.24chasa.bg/novini/article/6901597", "text": "Осем пътници и двама пилоти загинаха в Кения при катастрофа на самолет, изпълняващ вътрешен полет. Машината се е разбила във вторник вечерта. Това заяви днес високопоставен представител на властите, цитиран от Ройтерс и БТА.  Няколко минути преди да кацне на международното летище \"Джомо Кениата\" в Найроби, самолетът \"Чесна караван\" (едномоторен витлов самолет) на компанията \"Флай сакс\" загубил връзка с контролната кула. Машината изпълнявала полет от западния град Китале. Издирвателните екипи забелязали от въздуха отломки върху гъсто залесен район в планината Абърдеър в централната част на Кения, заяви главният секретар на кенийското министерство на транспорта Пол Маринга. \"На мястото е изпратен екип от военни специалисти по спасителни операции в планини\", каза той на пресконференция. Екипът е достигнал мястото днес по обед и установил, че всички на борда са загинали, заяви Маринга на втора пресконференция. \"Няма оцелели. Семействата на пътниците и екипажа са уведомени\", каза той. Маринга допълни, че е започнало разследване. Президентът Ухуру Кениата предложи помощ на роднините на жертвите, се казва в правителствено изявление. На излъчените от местните новинарски програми кадри се вижда, че при удара самолетът е бил унищожен. Спасително-издирвателната операция е възпрепятствана от лошо време, заяви Маринга. През последните години делът на вътрешните полети в кенийското въздухоплаване се разрасна, тъй като икономиката отбеляза растеж, а през 2014 г. националният авиопревозвач \"Кенийски авиолнии\" пусна нискобюджетна компания за вътрешни полети на име \"Джамбо джет\".", "date": "2018.06.07", "title": "10 загинаха при самолетна катастрофа в Кения (Видео)"}
{"url": "https://www.24chasa.bg/novini/article/6901625", "text": "Трима души са ранени, двама от тях -тежко, при експлозия тази сутрин в завод за изолационни материали и продукти в Централна Франция, предаде Фрас прес, като се позова на местните власти. Експлозията е станала малко преди 11 часа в завод на фирма \"Сопрема\" в Сен Жулиен дю Со, департамент Йон. Местната префектура посочи в комюнике, че обстановката в района на завода вече се е нормализирала. Тя уточни, че пожарът след експлозията е бил бързо потушен от персонала в сградата, която е била евакуирана, предаде БТА.  Говорител на префектурата каза за АФП, че няма никакъв риск за населението.", "date": "2018.06.07", "title": "Експлозия избухна в завод във Франция, трима са ранени"}
{"url": "https://www.24chasa.bg/novini/article/6901626", "text": "ПГ на \"Обединени патриоти\" поиска Андон Дончев /\"Воля\"/ незабавно да подаде оставката си като председател на парламентарната Комисия по политиките за българите в чужбина, предаде БТА.  Поводът е изказване на Дончев при отркриването на културно-информационен център на българското малцинство в село Звонци, община Бабушница, Република Сърбия, на 1 юни тази година. Според твърденията на патриотите, Дончев заявил пред присъстващите, че нямат нужда от членство в НАТО и ЕС, като посочил, че България нищо не е получила, а в заключение обявил, че местните хора не трябва да очакват нищо добро от България. Изказването на Дончев е недопустимо от страна на български народен представител, то грубо уронва авторитета на Народното събрание и на българската държава, заяви Красимир Богданов, който прочете декларацията от името на \"Обединени патриоти\". Той отбеляза, че това не е първото подобно действие на въпросния народен представител и припомни посещението на Дончев в Украйна миналата година, при което направил изказване пред местната българска общност и гостите от България на език, различен от българския. Заседанията на поверената му комисия се водят некомпетентно по проблематиката за българите зад граница и при постоянно превишаване правата на председателя с цел извличане на вътрешнополитически дивиденти, заяви още Богданов. Според патриотите това води до противоречиви чувства и разколебаване на българските сънародници в чужбина и е в остър разрез с българската национална кауза. Председателят на Комисията по политиките за българите в чужбина към Народното събрание Андон Дончев от \"Воля\" заяви в пленарна зала, че не приема упреците, отправени към него от Обединените патриоти. В декларация те поискаха оставката му заради негови изказвания. \"Не чух нито един аргумент в полза на твърдението на Обединените патриоти, че като председател целя да извлека партийни дивиденти. Държа да заявя ясно - защитата на интересите на нашите сънародници където и да са по света е основен приоритет за мен и съм го доказвал нееднократно с делата си\", коментира Дончев. Искането на оставката ми се базира на манипулации и едностранчиво представяне на факти, подчерта той. \"Ако господата от Обединени патриоти ме упрекват, че не защитавам правата на тези хора, поради това, че не реагирам на всички сигнали, които постъпват при мен, сочещи към корупциони практики и схеми в процедурата по издаване на удостоверение за български произход от управляваната от самите тях Държавна агенция за българите в чужбина, то мога донякъде да приема тази критика. Но мога да ви уверя, че единствената причина да не го правя, е липсата на документални доказателства за това\", обясни депутатът. Относно посещението му в Украйна Дончев заяви, че благодарение на него се е възстановило справедливото отношение към голяма част от българската общност там. Нека да оставим на сънародниците ни в чужбина да преценят сами, те имат достатъчно мъдрост и виждат кой и как защитава техните интереси, каза още Дончев.", "date": "2018.06.07", "title": "Патриотите поискаха оставката на шефа на Комисия за българите в чужбина"}
{"url": "https://www.24chasa.bg/novini/article/6901635", "text": "Словенският президент Борут Пахор обясни днес, преди среща с лидера на Словенската демократическа партия, която спечели най-много гласове на изборите в неделя, че много по-полезно и лесно ще бъде, ако победителят на изборите успее да формира правителство, предаде Танюг. Пахор каза, че осъзнава риска да бъде критикуван за това, че настоява за правителство, водено от лидера на демократите Янез Янша, но смята, че кабинетът трябва да бъде съставен от победителя на изборите, а това е Янша, предава БТА. Президентът припомни краткотрайния мандат на правителството, което формираха Янез Янша и Аленка Братушек, след като победителят на изборите през 2011 г. Зоран Янкович не успя да формира коалиция. \"Опитът ни научи, че алтернативните сценарии не са най-добрата възможност\", каза Пахор. Янша от своя страна заяви преди срещата, че бъдещото словенско правителство няма да бъде стабилно без участието на демократите. Янша, чиято партия спечели най-много гласове, но не достатъчно за формиране на самостоятелен кабинет, предложи преговори за коалиция на всички парламентарни партии. Поканата на Янша предварително бе отхвърлена от партиите на левицата и на либералния център, които обвиняват Словенската демократическа партия в радикален завой надясно и в нетолерантност, особено към мигрантите, както и за съмнително финансиране на предизборната кампания, в която са се намесили бизнесмени от Унгария, както се твърди, близки на Виктор Орбан. Според анализаторите процес на преговори за формиране на правителство ще продължи дълго, като се има предвид съотношението на силите, които влязоха в парламента. Самият Янша, ветеран в политиката, който досега два пъти е натоварван да състави правителство /през 2004 и 2012 г./ призна това пред няколко частни телевизии, които демократите контролират.", "date": "2018.06.07", "title": "Словенският президент: Правителство трябва да формира победителят, а това е Янша"}
{"url": "https://www.24chasa.bg/novini/article/6901628", "text": "Съдийски гаф върна дело за убийство с чиния, извършено в Бургас през лятото на 2016 г. До тази развръзка се стигна след като осъденият условно на 3 г. с 4 г. изпитателен срок Борислав Й. обжалва наказанието си пред Апелативния съд в Бургас. След като направил цялостна служебна проверка на първоинстанционния съдебен акт, въззивният състав преценил, че обжалваната присъда е произнесена при допуснато абсолютно процесуално нарушение – постановена е от незаконен състав. Съгласно нормата от НПК и с оглед предявеното срещу подсъдимия Борислав Й. обвинение за престъпление, за което е предвидено наказание „лишаване от свобода до пет години“, делото е трябвало да се гледа от едноличен състав. Съдът обаче е провел съдебните заседания и е приключил делото в състав от съдия и двама съдебни заседатели, които са взели участие и в проведеното тайно съвещание за постановяване на присъдата, както и в произнасянето на самата присъда. Въззивния състав посочва, че недопустимото участие на съдебните заседатели в състава нарушава принципа за опазване на тайната на съвещанието, както и подмяна на волята на съда при решаването на делото по същество. Инцидентът е от 11 юли, 2016 г. Борислав бил наемател при Пламен, двамата се запили, но се скарали. Тогава Борислав нанесъл няколко юмручни удара по тялото на хазяина, след което метнал по него порцеланова чиния. Тя се забила в главата на 55-годишния мъж и той издъхнал. Парченца от порцелановата чиния са намерени в раната на главата му. Първоначално Борислав Й. бе обвинен в умишлено убийство, но по-късно обвинението бе променено в по-леко.", "date": "2018.06.07", "title": "Съдийски гаф върна дело за убийство с чиния в Бургас"}
{"url": "https://www.24chasa.bg/novini/article/6901168", "text": "Роби Рен, мениджър продажби за света на американския автомобилопроизводител „Тесла\", потвърди, че строят в Шанхай първата си фабрика в чужбина. Решението бе взето след като китайското правителство обяви наскоро, че премахва изискването за съвместни предприятия и разрешава на чуждестранни производители на електрически автомобили да притежават самостоятелни заводи, предава  „Тесла\" вече има свои фабрики в Невада и Калифорния, които произвеждат електрически автомобили и батерии. Главният изпълнителен директор на компанията Илон Мъск каза, че шанхайската фабрика ще произвежда предимно моделите S и X, но ще насочи фокуса си върху моделите 3 и Y в бъдеще.", "date": "2018.06.07", "title": "„Тесла\" отваря в Шанхай първата си фабрика зад граница"}
{"url": "https://www.24chasa.bg/novini/article/6901641", "text": "В рамките на Българското председателство на Съвета на ЕС на 8 юни София ще бъде домакин на конференция на високо ниво, посветена на бъдещето на политиката по сближаване в следващия програмен период, съобщиха от правителствената пресслужба. За пръв път на високо равнище ще бъдат обсъдени бъдещите приоритети и ролята на Кохезионната политика в проекта на Многогодишна финансова рамка на ЕС за периода 2021-2027 г., обявен от Европейската комисия през месец май тази година. Срещата ще бъде открита от министър-председателя Бойко Борисов и ще се води от вицепремиера Томислав Дончев. В дискусията ще участват също европейският комисар по бюджет и човешки ресурси Гюнтер Йотингер, а от българска страна - министърът за Българското председателство на Съвета на ЕС Лиляна Павлова, министърът на финансите Владислав Горанов и министърът на регионалното развитие и благоустройството Николай Нанков. Участие ще вземат и представители на Европейската комисия, Европейския парламент, Комитета на регионите, министри от държавите-членки, социални партньори и др.", "date": "2018.06.07", "title": "Утре обсъждат в София многогодишната финансова рамка на ЕС за периода 2021-2027 г."}
{"url": "https://www.24chasa.bg/novini/article/6901686", "text": "Обвинената в корупция кметица на столичния район „Младост” Десислава Иванчева и нейната заместничка Биляна Петрова твърдят, че е започнала подмяна на материали по делото, предаде  . Според тях се подменят текстове в томовете със специалните разузнавателни средства, като някои от тях липсват изцяло. Подсъдимите твърдят, че подмяната на документи е с цел да се покрие Александър Ваклин. Също така според материалите, които били събрани до момента, животът на двете жени бил заплашен още от месец декември. „Вече започвам да се радвам, че съм в затвора”, каза пред журналисти Биляна Петрова. За да не общуват чрез бележки с журналистите, ръцете и на двете обвиняеми бяха вързани с белезници зад гърба им. Магистрати, запознати с делото, отрекоха пред \"24 часа\" да са се подменяли документи. Днес Апелативният съд трябва да се произнесе дали отстранява от длъжност задържаната Десислава Иванчева.", "date": "2018.06.07", "title": "Иванчева и заместничката й твърдят, че се подменят материали по делото"}
{"url": "https://www.24chasa.bg/novini/article/6901682", "text": "Бившият ректор на Медицинския университет (МУ) в София Ваньо Митев да бъде признат за виновен по 3 обвинения и осъден на наказание около средния размер, който е 6 г. затвор. Това поиска прокурор от Софийския градски съд на финала на делото за злоупотреби срещу Митев и бившия главен секретар на висшето училище Алескей Алексеев. Двамата са подсъдими, тъй като според обвинение ощетили Медицинския университет с над 1 млн. лева. Митев отговаря за сключване на неизгодна сделка, допустителство и безстопанственост. Най-общо зад обвиненията се крият сключване на неизгодни договори за правна помощ и покупка на кола, без това да е било нужно. Харчени били пари за договори за прием на чуждестранни студенти в разрез със Закона за висшето образование. Освен това се приемали и студенти, без да са държали изпити по биология и химия. Те броели и високи такси за следването си въпреки утвърдените от Академичния съвет на МУ. Според прокуратурата престъпленията, които е извършил Митев, го правят обществено опасен.  За Алексей Алексеев обвинението поиска условна присъда от 3 години с 5-годишен изпитателен срок. Защитата на бившия ректор смята, че престъпленията са недоказани и че обвинителният акт е изпъстрен с грешки. \"Не съм видял никакъв умисъл в действията на Митев\", каза адвокатът му Димитър Вълчев.", "date": "2018.06.07", "title": "Прокурор: 6 години затвор за Ваньо Митев, ощетил Медицинския университет"}
{"url": "https://www.24chasa.bg/novini/article/6901388", "text": "Нека АЕЦ \"Белене\" бъде на пазарен принцип, защото комунизмът си замина. Опитите за корупционни схеми трябва да бъдат прекратени. Това заяви председателят на парламентарната група на ГЕРБ Цветан Цветанов по време на дебатите за проекторешенията за АЕЦ \"Белене\". \"Днешното решение, което предлагат Министерски съвет, ГЕРБ и „Обединени патриоти“ е да дадем гаранции, че няма да има дългосрочни договори и държавни гаранции в ущърб на българските граждани“, посочи още Цветанов. \"Ако обвинявате ГЕРБ за спирането на проекта - имали сте възможност да го направите 38 години преди да дойде правителството на ГЕРБ на власт. 47 години АЕЦ \"Белене\" е на кота нула\". \"За вас не е важно дали има принципи и те се спазват, дали има критерии и те се спазват. През цялото време сте искали да има проект с държавна гаранция, да има подписани дългосрочни договори за изкупуване на скъпа електроенергия, която щеше да бъде в ущърб на българския потребител.\", посочи още Цветанов и се обърна към БСП.", "date": "2018.06.07", "title": "Цветанов: Няма да има държавни гаранции за АЕЦ \"Белене\""}
{"url": "https://www.24chasa.bg/novini/article/6901356", "text": "Вицепремиерът и министър на външните работи Екатерина Захариева прие заместник-министъра на външните работи на Китайската народна република Ван Чао, съобщиха от пресцентъра на МВнР. Ван Чао е в София във връзка с подготовката на Седмата среща на правителствените ръководители на страните от Инициативата за сътрудничество между Централна и Източна Европа и Китай във формат \"16+1\", която България ще домакинства през юли. \"Китай е наш първостепенен партньор в Азия и съм сигурна, че срещата следващия месец ще доведе до конкретни, практически резултати. Вярвам, посещението на Вашия премиер в София ще даде тласък и на двустранното ни сътрудничеството в сектори като търговията, селското стопанство и икономиката като цяло\", е заявила Екатерина Захариева пред китайския си гост. Вицепремиерът Захариева е подчертала, че българското правителство разчита на инвеститори и фирми от Китай за изграждането на мащабни инфраструктурни проекти у нас. Силно се надявам китайските инвестиции в летище Пловдив да допринесат много и за по-доброто опознаване на България, и за увеличаването на броя на туристите от Вашата страна, е допълнила тя. Захариева е изтъкнала още, че голямата част от транспортните коридори на България преминават през страните от Инициативата \"16+1\" и Пътя на коприната (инициативата \"Един пояс, един път\") и имат важно значение не само за страната ни и Китай, но и за целия Европейски съюз. \"Ние искаме да работим за всеобхватното и стратегическо партньорство ЕС-Китай\", е посочила тя. Заместник-министър Ван Чао е отбелязал, че вчерашната среща на националните координатори на Инициативата \"16+1\", която се проведе в МВнР, е преминала много успешно. Той е благодарил за усилията, които страната ни полага за организацията на Срещата на върха през юли. Това е първо посещение на премиер на Китай от 18 г. и няма никакво съмнение, че то ще допринесе за постигането на конкретни резултати от взаимен интерес, е заявил Ван Чао. Той е посочил, че желанието на неговата страна е да задълбочи сътрудничеството си с България в областта на културата и обмена в тази сфера, защото между двата народа съществува естествена връзка на приятелство. Екатерина Захариева е изказала специални благодарности към китайската страна за оказаното съдействие при спасителната акция по издирването на българския алпинист Боян Петров в Хималаите. Преди две седмици в Буенос Айрес Захариева разговаря и с китайския външен министър Ван И и обсъди с него подготовката на срещата, припомнят от МВнР.", "date": "2018.06.07", "title": "Захариева се срещна със зам.-министъра на външните работи на Китай Ван Чао (Снимки)"}
{"url": "https://www.24chasa.bg/novini/article/6900983", "text": "С 25% по-евтин той ще произвежда една централа, финансирана изцяло с държавни средства, в сравнение с такава, изградена изцяло с частни. Това заяви Тим Йео, председател на базирания в Лондон Международен аналитичен институт по ядрена енергетика пред журналисти по време на международния ядрен форум във Варна. Това е при положение, че държавата сложи някакъв лихвен процент на вложените от нея средства, ако не го направи, цената на електричеството ще бъде още по-ниска, заяви британският анализатор. Повече от 2/3 от цената на една централа са свързани със строежа и само 1/3 с нейната поддръжка. На теория, ако една централа се финансира със средства, на които  няма сложен лихвен процент и норма на възвращаемост до периода, в който централата може да функционира, цената може да е с 2/3 по-ниска отколкото при всяка друга опция. За да се постигне този ефект е важно времето за построяване да бъде най-кратко, използване на тествана технология е също изключително важно. Принципно е възможно, ако  държавата реши да развива проекта \"Белене\" без държавна гаранция и договор за изкупуване на електроенергията, това да стане, но ще е много по-трудно, защото рискът за инвеститора е много голям, заяви Йео. Тоай изброи няколко начина за намаляване на цената на една нова ядрена мощност.  Първият е да се избере тип технология, тествана в България. Вторият е държавата да си го построи. Във Великобритания пробвали да изберат частен инвеститор, но той искал висока норма на възвръщаемост, за да покрие риска си.   Третият е смесен модел между частен и държавен инвеститор.  Китай има специални основание да иска да построи \"Белене\"  и може да предложи на България и по-специална сделка. Те могат да предложат сделка, която включва много евтин от финансова гледна точка пакет. Но това може да бъде разгледано подробно от ЕК по правилата за държавна помощ. Смятам, че за разлика от модела при \"Пакш 2\", китайският изпълнител ще иска да придобие пълна собственост на централата.  Ние смятаме, че сигурността на доставките е много по-голяма, ако собствеността от държава от неевропейска страна е не повече от 40%, каза анализаторът. \"Не казвам, че ако е от неевропейска страна е несигурно. Във Великобритания ние предвиждаме 2/3 от собствеността да е китайска собственост, но технологията, която ще прилагат е въпрос на регулаторен лиценз, регулаторът трябва да реши,\" заяви той.", "date": "2018.06.07", "title": "Анализатор: С 25% е по-евтин тока при АЕЦ с държавни пари"}
{"url": "https://www.24chasa.bg/novini/article/6901298", "text": "\"Фраматом\" не може, не е подхода на компанията да бъде инвеститор. Тя предоставя услуги срещу заплащане. Това каза пред журналисти по време на международния атомен форум във Варна Станислав Георгиев, представител на компанията за България. Така той коментира появилите се информации за интерес на френската компания да участва като инвеститор в \"Белене\".  Георгиев заяви, че \"Фраматом\" би проявила интерес към проекта \"Белене\" в рамките на частта, която и е била възложена преди спирането на проекта през 2012 г.  Няма значение кой е инвеститорът,компанията, ако бъде поканена, би проявила интерес да участва в проекта срещу заплащане, каза Георгиев. ", "date": "2018.06.07", "title": "\"Фраматом\" не е инвеститор, тя предоставя услуги в ядрената енергетика"}
{"url": "https://www.24chasa.bg/novini/article/6901407", "text": "Турският министър на правосъдието Абдюлхамит Гюл заяви, че според него делата срещу членове на Фетхуллахистката терористична организация /ФЕТО/ трябва да приключат до края на тази година, съобщава турският телевизионен канал НТВ. Гюл посочи това на среща с журналисти от Анадолската агенция, предаде БТА. Турция обвинява групировката ФЕТО на живеещия в САЩ мюсюлмански проповедник Фетхуллах Гюлен, че стои зад опита за преврат в Турция през юли 2016 г. Гюл каза, че в общи линии 70 процента от делата за опита за преврат са приключили на първа инстанция. По 171 от общо 287 дела са произнесени решения, а 116 дела продължават, уточни министърът. Той добави, че по делата срещу ФЕТО са били издадени общо 2 140 осъдителни присъди, а 1 478 души са били оправдани.", "date": "2018.06.07", "title": "Турски министър: Делата срещу членове на ФЕТО трябва да приключат до края на 2018 г."}
{"url": "https://www.24chasa.bg/novini/article/6901405", "text": "Комисията за противодействие на корупцията и за отнемане на незаконно придобитото имущество (КПКОНПИ) установи конфликт на интереси по отношение на бивш директор на Областна дирекция „Земеделие“ в гр. Варна. Проверката започнала след подаден сигнал срещу Г. Х. Б., назначен за директор на Областна дирекция \"Земеделие\" - Варна през юли 2013 г., и срещу шефа на \"Напоителни системи\", клон \"Черно море\", по същото време с инициали Ц. Ц. В хода на проверката е установено, че пет месеца след назначаването си като директор на ОД „Земеделие“-Варна, в качеството си на лице, заемащо публична длъжност по смисъла за закона, той е упражнил правомощията си в частен интерес. В условия на конфликт на интереси е подписал договор за аренда с фирмата, в която е бил управител преди назначението си и където към настоящия момент съдружник е жената, с която се намира във фактическо съжителство. Договорът е за срок от 50 години за безвъзмездно ползване на земя от Държавния поземлен фонд (общо в размер на 754,193 декара) с цел създаване и отглеждане на трайни насаждения – орехи. Наред с това нарушение е допуснал и още едно – не е изпълнил задължението си да депозира декларация за конфликт на интереси при обявяване на класирането на участниците в търга, когато става ясно, че същата фирма заема първо място. Такава възможност е предвидена в ЗПУКИ (отм.) - при наличие на частен интерес по конкретен повод лицето да направи самоотвод от упражняване на правомощията си по служба. От решението става ясно, че Г. Б. е управлявал още една фирма - \"Матерна\". От фирмените регистри става ясно, че името на управителя е Георги Христов Борисов, а фирмата, с която е сключен договорът в конфликт на интереси - \"Нептун-2\". Също от регистрите става ясно и името на жената, управляваща \"Нептун-2\" - Камелия Ангелова Пархова, твърди  . Георги Христов Борисов е бил депутат от БСП в 42-ото народно събрание. Двамата нямат брак и на документи живеят на различни адреси и в различни населени места, но имат две деца, става ясно от решението.", "date": "2018.06.07", "title": "Земеделски шеф, бивш соцдепутат,  дал без пари държавна земя за 50 г. на гаджето си"}
{"url": "https://www.24chasa.bg/novini/article/6901424", "text": "Убит елен е открит в землището на търговищкото село Пролаз. Тялото на животното е открито от служители на Районното управление на полицията и на Държавното горско стопанство в Търговище, съобщиха от Областната дирекция /ОД/ на МВР в Търговище. Трупът на едрия дивеч е открит покрит с огнестрелни рани в местността \"Мандрата\" вчера около 21.45 часа. Случаят се разследва, до момента не е установено огнестрелното оръжие, с което е умъртвено животното. Извършен е оглед на местопроизшествието. По случая е образувано досъдебно производство по чл. 237 ал. 1 от Наказателния кодекс. Нормата гласи, че \"който убие или улови, без надлежно разрашение едър дивеч се наказва с лишаване от свобода до една година или с глоба от 100 до 300 лева\".", "date": "2018.06.07", "title": "Откриха убит елен в землището на търговищкото село Пролаз"}
{"url": "https://www.24chasa.bg/novini/article/6901434", "text": "Френските автопроизводители \"Пежо\" и \"Ситроен\" съобщиха преди два дни, че се изтеглят от пазара на Ислямска република Иран. Заявиха направо, че за тях е извънредно важен американският пазар. По същия начин постъпиха и десетки големи западни компании, разширили дейността си в Иран през последните три години. Правителствата в Западна Европа продължават да говорят, че сделката с Иран трябва да остане в сила; на практика обаче се реализира политиката на президента Доналд Тръмп. В списъка с десетки компании, обявили от месец насам, че се сбогуват с Иран, нямаше нито една от Русия. Читателите може да помислят, че руските индустриални и финансови гиганти не напускат Иран заради принципно несъгласие с политиката на санкции. А подчертано наивните - да предположат, че най-големите руски компании остават в Иран, тъй като са изгубили надежда за връщане на американския пазар. Всъщност, те не са си тръгнали от иранския пазар поради простата причина, че изобщо не са там. Москва изигра важна роля, за да бъдат отменени санкциите на световната общност срещу Иран. Дипломатическата й роля бе незаменима, за да се постигне споразумението за иранската ядрена програма. Нека припомним как преди три години едри руски бизнесмени, политици и телетълкуватели възхваляваха иранския режим, описвайки картинно бъдещи многомилиардни договори. Обещания получиха най-големите петролно-газови компании, очакваше се масирано руско присъствие на металообработващия пазар, включително в тръбопроизводството. Обсъждаха се съвместни проекти в авиацията, даже в производството на трактори. Да не говорим за оръжейната сфера. Колосалните пари, спечелени от Иран при сключването на сделката и с отмяната на санкциите, учудващо за благонамерено мислещите хора в Русия съвсем не отидоха за задълбочаване на икономическите и стратегическите отношения с Москва. Нито един голям договор не бе даден на руски специалисти - Иран се обърна изцяло към Запада. Всички обещания да се развиват търговски и икономически отношения с Русия останаха неизпълнени, казано на политкоректен дипломатически език. Ще открием, че още през 2009 г. много известният в миналото аналитик на ЦРУ Джордж Фридман, шеф на голям институт за стратегически изследвания, е предупредил в интервю за руската телевизия \"Раша тудей\": САЩ и Иран ще тръгнат към сближаване, играейки срещу Русия. Прав беше, предсказвайки, че Русия ще укрепне, а това ще предизвика недоволството на регионални сили като Украйна, Полша и Иран. Администрацията на Обама започна близко широкомащабно сътрудничество с Иран по-специално с надеждата да използва тази страна срещу интересите на Русия. И Вашингтон до голяма степен успя - по време на управлението на Барак Хюсеин Обама. Стратегията на Тръмп обаче отдава предпочитание на Москва пред лицето на иранската заплаха, а не обратното. Чувам вече вой зад гърба си: ами сътрудничеството с Иран в Сирия? Иран наистина подпомогна съществено режима на Асад, преди там да пристигнат руските Въздушнокосмически сили (ВКС). Не говоря единствено за участието на самите ирански войници в сухопътни операции срещу противници на режима - не забравям и включването на Хизбула наред с други шиитски бойци. От 2015 г. сътрудничеството между Москва и Техеран с цел унищожаване на групировката \"Ислямска държава\" е добило системен характер. С какво обаче руско-иранското взаимодействие с цел да се ликвидират сунитските терористи в Сирия се различава от американско-иранското взаимодействие в Ирак, целящо да се ликвидира там ЕД? Отговорът е прост: Техеран всъщност се стреми да премахне сунитските терористи в региона; тук има общи интереси и с Москва, и с Вашингтон. Видяхме ирански военни да се бият рамо до рамо с шиитски отряди в сухопътните битки в Алепо (заедно с остатъците от армията на Асад и подпомагани от руските ВКС). Такава бе и картината в Ирак - в Мосул, където пак ирански военни заедно с шиитски бойци \"прочистваха\" терена заедно с иракски колеги, получавайки въздушна подкрепа от американската авиация. Звучи иронично, но пряко военно сътрудничество между Техеран и Вашингтон в Ирак се развиваше и през управлението на Тръмп. Към днешна дата иранското присъствие в Сирия е вече не само излишно, но и вредно с оглед руските интереси. Подкрепяна от руските ВКС, армията на Асад се справя с текущите военни задачи. За близките години в Сирия не се очертава никакъв мир, но огнищата на съпротива вече не застрашават пряко режима. Така Иран се превръща в опасен конкурент на сирийска територия. Техеран използва присъствието си в Сирия например, за да разположи там ракети, способни да заплашват Израел. През последните две години израелците унищожиха по-голямата част от иранската инфраструктура, но днес нито Русия, нито Сирия нямат никакъв интерес от този конфликт. Израелската армия поднесе такава изненада с високопрофесионалните си действия, че иранските войски дори не отвърнаха - с изключение на един-единствен път. Русия не се кани да брани интересите на Йерусалим в региона, но Москва със сигурност не желае и търкания с Израел заради иранската фикс идея. Страните ни са стигнали до разбирателство: Израел не пречи да се укрепва режимът на Асад в Сирия, а Русия не му пречи да води превантивни операции срещу Хизбула и Иран, също и срещу ИД. Така стигнахме до откритото руско настояване Иран и Хизбула да напуснат Сирия. Със сигурност можем да предположим, че в случая думата на Русия ще е решаваща. Много по-трудно ще е обаче Анкара да бъде убедена да изтегли от Сирия военния си контингент. Фактически Турция окупира днес доста обширни територии в Северна Сирия. Още по-сложна е ситуацията с автономните кюрдски региони, дейно подкрепяни от американците. Поради всичко това мнозина сериозни експерти в Русия гледат положително на евентуална смяна на режима в Иран. Предпазливо и с известен скептицизъм можем да предположим, че от гледище на Русия бъдещият режим в Иран няма да е по-лош от сегашния. А може би ще е по-добър, както сочат добрите отношения между Москва и иранския шах. Продължили чак до свалянето му с участието на Държавния департамент на САЩ и на тогавашния президент Картър. Руските познавачи на кремълската политика и на Близкия изток помнят, че във всички принципно важни стратегически конфликти Иран е заемал позиция, враждебна към Москва. Вашингтон бе \"големият сатана\", а Москва - малкия, но не и съюзник. Това пролича не само в Афганистан, но и в Югославия, където иранските \"гвардейци на революцията\" проливаха сръбска кръв, воювайки на страната на босненците. Доколко активно е подкрепял Иран чеченските и други сепаратисти? Въпрос, по който експертите спорят. Но няма спор, че Техеран приветства американското нахлуване в Ирак и в Либия. Иран се държа като съперник на Русия и в повечето случаи - като конкурент. Така е и днес. Затова Русия настоява иранските военни и шиитските бойни отряди да напуснат Сирия. Това е необходимо условие, за да започне вътрешното помиряване на сирийска земя. Условие, може би не съвсем достатъчно - но необходимо. /БТА/", "date": "2018.06.07", "title": "Москва укрепва позициите си в Близкия изток, като гони Иран"}
{"url": "https://www.24chasa.bg/novini/article/6901446", "text": "Жителка на столицата подала жалба в Комисията за защита от дискриминация срещу варненска фирма, която регистрирала търговска марка \"Негърче\". Става въпрос за познатия от десетилетия на малки и големи сладкиш, който винаги се е казвал така. Дамата обаче, която е българска гражданка и е родена и живее в София, е дете от смесен брак и се почуствала лично засегната. В жалбата си столичанката е писала, че \"предлагането на продукти, свързващи се с определена раса, различна от европеидната, представлява дискриминация по признак на раса\". Фирмата производител от своя страна контрирал, че става въпрос за традиционни, популярни и предпочитани от множеството сладкиши, а твърденията за дискриминация са нелогични и неоправдани. Решението на Комисията в този конкретен случай, че няма установена дискриминация, като се посочва, че не само в българската, а и в европейската сладкарска традиция сладкиши се кръщават с имена на хора, явления, етноси или служби. \"Комисията ни е натоварена като едим малък районен съд. Всяка жалба се разглежда отделно и се взема решение. В момента се правят усилени проверки в цялата страна във връзка с достъпа до архитектурна среда, който касае предимно хората с увреждания. От 150 проверени обекта в рамките на месец, в 130 е установено, че такава липсва\", каза във Варна председателят на Комисията Ана Джумалиева. Тя допълни, че в тази връзка започват и масирани проверки по цялото Черноморие за достъп до плажовете. По думите й на концесионерите ще бъдат налагани глоби, които варират между 200 и 20 000 лв., ако липсват условия за достъп на хора с увреждания. Статистиката на Комисията сочи, че в повечето случаи хората подават жалби при тях свързани с назначаване или уволнение от работа, дискриминация на полова основа, сексуален тормоз на работното място... Има случаи, в които майки с малки деца са подавали жалби, че не ги допускат в магазини с бебешките колички, директор на професионална гимназия е решил, че дискриминират училището му, защото е закрита паралелка. Възмутена варненка пък се е жалила срещу реклама за кредити, в която млада, красива, русокоса жена е представена, според нея, в унизителна ситуация.", "date": "2018.06.07", "title": "Столичанка се почуствала засегната от сладкиш"}
{"url": "https://www.24chasa.bg/novini/article/6901460", "text": "Върховният съд на Великобритания - най-висшата съдебна инстанция в Обединеното кралство, отказа да се произнесе по законосъобразността на почти пълната забрана на абортите в Северна Ирландия, като се мотивира с процедурни основания, предаде Франс прес, цитирана от БТА.  Комисията за правата на човека в Северна Ирландия беше сезирала съда с искане да се произнесе дали забраната в случай на изнасилване, кръвосмешение или сериозни увреждания на плода е съвместима с Европейската конвенция за правата на човека, но мнозинството от върховните съдии са преценили, че комисията няма право да сезира съда. Четирима от седемте висши магистрати, разгледали казуса, са на мнение, че ако това е било от компетенцията на комисията, са щели да се произнесат, че северноирландското законодателство е \"несъвместимо\" с Европейската конвенция за правата на човека при изнасилване, кръвосмешение и смъртоносни увреждания на плода, но не и при тежки увреждания, предаде Ройтерс. Други четирима върховни съдии обаче са постановили, че комисията няма право да сезира съда с цел либерализиране на закона. Законодателното събрание на Северна Ирландия, което има право да прави законови промени, през февруари 2016 г. гласува срещу либерализирането на закона за абортите. Решението на Върховния съд беше чакано с нетърпение две седмици след референдума в съседната Република Ирландия, където 66,4% от участвалите в гласуването се обявиха за либерализиране на закона за прекъсване на бременността. След обявяването на резултатите от ирландското допитване на 25 май британската министър-председателката Тереза Мей е поставена под натиск от депутати и от опозицията, и от управляващите партии да инициира промени в закона. Мей обаче заяви, че въпросът е от юрисдикцията на северноирландските власти. В Северна Ирландия е в сила един от най-репресивните закони за абортите в цяла Европа. Прекъсването на бременността е незаконно, освен ако не застрашава живота на майката - за разлика от останалите части на Обединеното кралство, където това е разрешено от 1967 г. В Северна Ирландия нарушителките може да получат доживотен затвор по силата на закон от 1861 г. Британският министър за Северна Ирландия каза, че би се радвала законът да бъде променен, но жителите на британската провинция трябва да се произнесат по въпроса.", "date": "2018.06.07", "title": "Британският съд отказа да се произнесе по суровия закон за абортите в Северна Ирландия"}
{"url": "https://www.24chasa.bg/novini/article/6901473", "text": "Цените на 98,6 процента от лекарствата ще бъдат намалени, а за лечението на някои от най-тежките болести Сърбия въвежда лекарства по най-високите стандарти в Европа, обяви сръбският министър на здравеопазването Златибор Лончар, цитиран от Танюг. Той обясни, че цените на лекарствата ще бъдат намалени така че да бъдат в съответствие с тези в страните, които са параметри за Сърбия, предаде БТА.  Голяма крачка напред ще бъде направена с най-новите лекарства за болести като рак на гърдата, хронична лимфоцитна левкемия и хепатит С, както и с въвеждането на лекарства за възрастни, които боледуват от белодробна артериална хипертония и които досега са използвани само за деца. Това са изключително скъпи лекарства, които се прилагат само в най-развитите страни, които имат достатъчно средства. Дълго чакахме за това и ще продължим, каза министърът. ", "date": "2018.06.07", "title": "Цените на 98,6 % от лекарствата в Сърбия ще бъдат намалени"}
{"url": "https://www.24chasa.bg/novini/article/6901449", "text": "Във Велико Търново започна обновяването на Западната индустриална зона, за да стане тя още по-удобна за бизнеса и хората, които работят там и още по-атрактивна за инвеститори. Първа копка направиха заместник-кметът на Велико Търново проф. Георги Камарашев и представителите на фирмата изпълнител Румен Игнатов и Филип Маринов. Проектът „Подобряване на бизнес средата в Западна индустриална зона на Велико Търново“ е част от инвестиционната програма на старопрестолния град по оперативна програма „Региони в растеж“ 2014-2020. Инвестицията е за 2 милиона лева. Улиците и участъците от общинската пътна мрежа в промишления комплекс ще бъдат основно ремонтирани – общата площ на новите улични настилки ще надхвърли 6200 кв. метра. Ще бъдат оформени подходите към предприятията и базите на фирмите, както и кътове за отдих. Изграждането на тротоари и 4948 линейни метра бордюри също ще бъдат обект на инвестицията. В района ще се поставят и 200 пътни знака. Повече от 70 дървета и паркова мебел също ще допълнят новия облик на Западната промишлена зона. В района дeйност развиват над 40 предприятия с повече от 3000 души персонал.", "date": "2018.06.07", "title": "С 2 млн. лева преобразяват Западната\nпромишлена зона на Велико Търново"}
{"url": "https://www.24chasa.bg/novini/article/6901480", "text": "Основната инвестиционна политика на ЕС и един от най-конкретните изрази на солидарност в Съюза – политиката на сближаване, представлява много повече от преразпределение на средства към по-бедните държави членки, въпреки че то все още е нейна характеристика. Тя е мощен инструмент за регионално развитие с потенциал за насочване на ресурсите към постигане на целите на Европейския съюз и за подобряване на административните практики и култура в цяла Европа, макар и като косвен ефект на кохезионната политика, съобщиха от пресцентъра на Министерство на регионалното развитие и благоустройството. Това коментира днес министърът на регионалното развитие и благоустройството Николай Нанков при участието си в конференцията на Комитета на регионите и Националното сдружение на общините в Република България на тема „Отражението на дългосрочния бюджет на ЕС след 2020 г. върху местните и регионалните власти“. Николай Нанков заяви, че бъдещата политика на сближаване ще продължи да играе ролята на силна и пряка връзка между ЕС и неговите региони и градове. Според него новият кохезионен пакет носи редица позитиви за регионалната политика. Един от тях е засилването на териториалното измерение на политиката на сближаване чрез новата интегрирана цел „Европа по-близо до гражданите“. По думите на министъра положително отражение ще даде въвеждането на по-гъвкав подход за многофондови инвестиции – многофондово финансиране и дори многофондови програми, които дават възможност за регионализиране на инвестициите и фокус върху спецификите и нуждите на конкретните територии. Има засилване на децентрализирания подход на управление на програмите, което също е предпоставка за изпълнение на инвестиции с висока добавена стойност, отчете още той. Полицентричната структура и мрежа от градове следва да е в основата на постигането на устойчиво и балансирано териториално развитие, което следва да бъде един от стълбовете на политиката за териториално сближаване на ЕС и ключов принцип при определяне на обхвата на подкрепата по линия на европейските фондове. Ето защо бъдещата политика за сближаване следва да бъде насочена по-фокусирано към изравняване на свързаността и достъпа на регионите до Единния европейски пазар, посочи Николай Нанков. Трябва да се засили нейният интегриран характер и териториална насоченост и да се подкрепи изграждането на полицентрична европейска територия с балансирано разпределение на градовете двигатели на растеж и техните опорни центрове. Регионалният министър посочи, че през двата програмни периода, в които страната ни получава средства от еврофондовете, регионалната политика на България е съобразена с европейското финансиране и с целите на Кохезионната политика. Това е довело до видими резултати в нашите градове и региони, но въпреки това продължават задълбочаващите се социално-икономически диспропорции в развитието на районите. По думите му, въпреки възможностите чрез новата кохезионна политика на ЕС, са необходими допълнителни усилия от наша страна и въвеждане на нови подходи в регионалната политика на страната, което да засили ефекта от политиката за сближаване на ЕС. Ние също предвиждаме известна промяна в подхода на териториално ниво, която да е в унисон с подхода на европейската кохезионна политика и новите регламенти, посочи Николай Нанков и напомни, че Министерството на регионалното развитие и благоустройството започна дебат за ново райониране на страната с цел по-устойчиви региони. Разглеждат се и варианти за оптимизиране на системата от стратегически документи за регионално и пространствено развитие. Една от следващите стъпки е и промяна в нормативната уредба на национално ниво. Работи се и по изготвянето на социално-икономически анализ на районите в страната, който да бъде използван за подготовка на бъдещите планови и стратегически документи. Разчитаме на активното съдействие от страна на НСОРБ и останалите ни партньори, с които трябва да работим в тясно сътрудничество, с оглед осигуряване на оптималните условия за успешното планиране и програмиране на новия програмен период, за да успеем да защитим наистина полезни и ефективни оперативни програми, чрез които да продължим насърчаването на полицентричното балансирано териториално развитие на страната, каза в заключение регионалният министър. Управляваната от МРРБ Оперативна програма „Региони в растеж“ е може би програмата с най-пряко изражение и измерение на кохезионната политика. Стана ясно, че през следващия програмен период 2021-2027 г за България се предвижда увеличение по линия на кохезионната политика и по линия на фондове за кохезия. С 8% повече се очаква да бъдат средства за кохезия за нашите градове и региони, за по-добра инфраструктура. Това ще допринесе за постигане на поставената цел за по-високи доходи и по-добър стандарт на живот на българските граждани. Многогодишната финансова рамка трябва да се гласува, но към момента сме изключително щастливи от постигнатото в България, коментира регионалният министър пред представители на медиите. В отговор на въпрос Николай Нанков посочи, че целта на образователно патриотичната кампания на министерството „Моят град е моята крепост“ е да покаже, че във всеки български град се случва нещо хубаво. Децата осъзнават колко красиви и хубави са техните родни места и именно това е нашата цел – колкото се може повече български деца да остават по родните места, допълни той.", "date": "2018.06.07", "title": "Нанков: Политиката на сближаване е много повече от преразпределяне на средства към по-бедните държави-членки"}
{"url": "https://www.24chasa.bg/novini/article/6901488", "text": "Има сериозна опасност хора от малките населени места в Кюстендилско да останат без връзка с града, заради орязани субсидии за транспорт. Проблемът е свързан с драстичното намаляване на получаваните от тях субсидии от Министерство на транспорта. През 2015 година тази сума е била 89 000 лева, през 2016 година са били 77 000 лева, сега средствата са намалени на 31 000 лева. Това на практика ще остави една част от населените места без транспорт, без връзка с големия град и със света. Това каза пред журналисти омбудсманът Мая Манолова, след среща с представители на транспортни фирми. Тя посочи, че ще \"влезе\" по следите на парите, защото от получената информация от Министерство на финансите излиза, че средствата през тази година, с които се субсидират междуселищните превози, са се увеличили с 2 млн. лева, но реално средствата за Община Кюстендил са се намалили на половина. Трябва да се гарантира транспорта на хората, защото за община Кюстендил която е със 72 населени места, това е изключително важно, посочи Манолова.", "date": "2018.06.07", "title": "Села в Кюстендилско може да останат без транспорт заради отрязана субсидия"}
{"url": "https://www.24chasa.bg/novini/article/6901478", "text": "Трима бракониери от Търговишка област са задържани край язовир Батак след като в колата им са открити над 2000 незаконно уловени речни рака, съобщиха от полицията. В сряда през нощта служители на полицейския участък в Батак спрели за проверка автомобил \" Субару\", който се движел по околовръстния път край язовира между местностите \" Дъното\" и \"Превала\". В багажника на колата униформените открили 8 коша, пълни с незаконно уловени речни раци, и надуваема лодка с двигател. В ареста са задържани Стоян С. и Ангел С. от търговишкото село Буховци, и съучастника им Йордан Й. от Попово. На мястото били извикани служители от агенцията по рибарство и аквакултури, които върнали раците в язовира. Бракониерите ще бъдат съдени по бързата процедура.", "date": "2018.06.07", "title": "Спипаха бракониери от Търговишко край яз. Батак с над 2000 речни рака"}
{"url": "https://www.24chasa.bg/novini/article/6901156", "text": "Доходите на китайците непрекъснато се увеличават и те проявяват готовност да купуват качествени стоки, внесени отвън. Това показват резултатите от скорошно проучване на китайското търговско министерство. Около 86,6% от анкетираните китайци с месечни доходи от над 20 000 юана (3 121 щатски долара) отговорили, че вече са купували вносни стоки или плануват да го направят през следващата година, предава  . Потребителите проявяват по-голям интерес към хранителните стоки, дрехите, обувките и козметиката. Според проучването, нарастващото търсене на вносни стоки е знак за недостатъчното вътрешно предлагане. То също показва, че потребителите обикновено обръщат по-голямо внимание на безопасността, цената и качеството на вносните продукти. Според статистиките, през миналата година общите продажби на дребно на потребителски стоки в Китай са достигнали 36,6 трилиона юана, което превръща страната във втори по големина потребителски пазар в света. Умереното разширяване на вноса в Китай ще бъде от полза за повече държави, като се подобри общият обем на търговията и се оптимизира структурата ѝ, уверен е Джао Пин, ръководител на отдела за изследване на международната търговия към Китайския съвет за насърчаване на международната търговия. Освен това ще стимулира индустриалната трансформация и ще повиши потреблението в съответните местни индустрии, добавя той. Ако вземем за пример индустрията на домакински уреди, първият цветен телевизор в Китай е бил произведен през 1970 г. Той е бил с по-ниско качество и възможности по отношение на вносните. Но задвижвана от вносните продукти, китайската индустрия на домакински електроуреди се развива бързо през последните години, до такава стене, че страната се е превърнала в мащабен производител и световен доставчик. Друг стимул за увеличаването на вноса в Китай е скорошното заявление на Държавния съвет, че от 1 юли ще продължи да намалява митата върху потребителски стоки, като дрехи, обувки, кухненски съдове, спортни и фитнес консумативи.", "date": "2018.06.07", "title": "Китайците искат да купуват повече вносни стоки"}
{"url": "https://www.24chasa.bg/novini/article/6901492", "text": "Съветът на ЕС потвърди съгласието, постигнато между българското председателство и Европейския парламент, по нови правила за прилагане на наказателното право за борба с изпирането на пари. Целта е да се прекъсне достъпът на престъпниците до финансови средства, включително които се използват за терористични дейности, предава БТА.  да се установят минимални правила за определянето на престъпленията и на наказанията за изпирането на пари; да се премахнат пречките пред трансграничното съдебно и полицейско сътрудничество, като се установят общи разпоредби за подобряване на разследването на престъпленията, свързани с изпирането на пари; правилата на ЕС да се приведат в съответствие с международните задължения, особено с произтичащите от Конвенцията на Съвета на Европа за изпиране, издирване и изземване на облагите от престъпление и за финансирането на тероризма (Варшавската конвенция) и съответните препоръки на групата за финансови действия (FATF). За извършването на терористични или други престъпления са необходими пари. Предприемането на стъпки, които да осигурят наказание за дейностите, свързани с изпирането на пари, и възможно най-ефективно съдебно и полицейско сътрудничество в ЕС, ще спомогнат за намаляване на потока от парични средства в джобовете на престъпниците. В окончателния текст, договорен между институциите на ЕС, се отбелязва, че дейностите, свързани с изпирането на пари, се наказват с лишаване от свобода за максимален срок от четири години. Заедно с лишаването от свобода съдиите могат да налагат и допълнителни наказания (например временно или постоянно изключване от достъп до бюджетно финансиране, глоби). Отегчаващи вината обстоятелства ще бъдат случаи, свързани с престъпни организации, или за престъпления, извършени при упражняването на определени професионални дейности. Държавите в ЕС могат също да определят тези отегчаващи вината обстоятелства въз основа на стойността на имуществото, сумата на изпраните пари или вида на престъплението (например корупция, сексуална експлоатация, пренос на наркотици). Юридическите лица също ще носят отговорност за някои дейности, свързани с изпирането на пари, и може да понасят наказания (например изключване от бюджетни помощи, поставяне под съдебен надзор, съдебно заличаване). Предстои текстът да претърпи езикова редакция преди официалното му приемане от Съвета на ЕС и от ЕП. След това държавите в ЕС разполагат с 24 месеца за прилагане на новите разпоредби в националното си законодателство. Предложението беше представено от Европейската комисия през декември 2016 г., заедно с предложение за правила за взаимното признаване на решения за обезпечаване и отнемане. Двата текста са част от плана на ЕС за засилване на борбата с финансирането на тероризма и финансовите престъпления.", "date": "2018.06.07", "title": "ЕС постига съгласие по нови наказания \nза прането на пари"}
{"url": "https://www.24chasa.bg/novini/article/6901521", "text": "Руският президент Владимир Путин каза, че Западът гледа на Русия като на заплаха и конкурент, но тя трябва да защитава интересите си и да се стреми към компромиси, предава БТА. \"Тази западна политика е погрешна\", каза Путин, отговаряйки на живо на въпроси на граждани в телевизионното предаване \"Пряка линия\". Руският лидер изтъкна, че санкциите са начин за сдържане на Русия, а безкрайните обвинения създават база за прилагане на мерки, сдържащи, както си мислят тези, които прибягват до такива средства, развитието на Русия. Държавният глава смята, че западните партньори постепенно започват по необходимост да нормализират отношенията си с Русия. Той подчерта, че разбирането, че нова световна война може да сложи край на цивилизацията, трябва да пази от глобален конфликт. \"Страхът от взаимно унищожение винаги е сдържал водещите държави от резки движения и ги е принуждавал да се уважават взаимно\", каза още Путин. Той подчерта, че това разбиране трябва да възпира всички от предприемане на извънредно опасни за съвременната цивилизация действия на международната арена. Лидерът на Русия посочи също, че оттеглянето на САЩ от договорите за контрол на оръжията е заплаха и че САЩ разпростират юрисдикцията си извън границите си, включително и в Европа. Трябва не да сдържаш когото и да било, включително Русия, а да установяваш конструктивно взаимодействие, каза Путин. Президентът отхвърли идеята за налагане на санкции на Латвия заради отношението й към рускоезичното население и допълни, че едностранните санкции не разрешават проблеми, а само ги задълбочават. Путин каза и, че твърденията за намеса на Русия в изборите в САЩ през 2016 г. са нелепи и че той може да ги окачестви единствено като шега. ", "date": "2018.06.07", "title": "Путин: Санкциите са начин за сдържане на Русия, но задълбочават проблемите (Видео)"}
{"url": "https://www.24chasa.bg/novini/article/6900289", "text": "“Не искам в колата”, бълнува всяка нощ 3-годишната Христина от Ръжево Конаре, а родителите ѝ се чудят как да я успокоят. Малката Димитрия от Дъбене вече не може да спи сама и все търси майка си. Момиченцата са оцелели по чудо при тежката катастрофа между пловдивските села Труд и Граф Игнатиево заедно с още три деца. И петте дълго няма да могат да се отърсят от шока, който са преживели на 3 юни. Тогава освен тях пострадаха и трима възрастни. Общо 8 души. А виновничката за мелето - 27-годишната психоложка Антония Лукова, се опита да се измъкне, като заблуди разследващите, че не тя е карала, а неин приятел. Младият мъж пристигнал на местопроизшествието с такси от Пловдив и седнал зад волана на маздата на Лукова. Полицията дошла минути по-късно и го изпробвала за алкохол и наркотици. Вторият тест се оказал положителен и Два дни по-късно свидетелски показания и записи от видеокамери разкриха измамата. Мъжът бе освободен от ареста. “Отказа да дава обяснения за случая. Към момента срещу него не са предприети някакви действия”, заявиха от районната прокуратура в Пловдив. Психоложката е била тествана за алкохол и дрога, резултатът бил отрицателен. Полицията я обяви за национално издирване, тъй като не се явила на разпит във вторник. Все още от нея няма следа. Граничните пунктове са предупредени да дебнат дали няма да се опита да излезе от страната. Родителите ѝ са свестни хора. От години работят в Англия. Антония бе отгледана от възрастната си баба”, разказват в Калояново, където е живяла. Известно време Лукова била в чужбина при родителите си, но се върнала. На познатите си обяснила, че не ѝ харесало. Заминала за София да следва и останала там. Пловдивската прокуратура е изискала от колегите си в столицата справка за шофьорското ѝ досие, което по неофициална информация изобилствало от нарушения. “Свидетелството ѝ за управление е отнето за 2 г., след като е била хваната с алкохол зад волана. Този срок още не е изтекъл, така че по време на произшествието на 3 юни Лукова е била без книжка”, съобщи шефът на пловдивската полиция Атанас Илков. Не е ясно още по какви причини във фаталния ден тя първо е ударила рено, а след това е влязла в насрещното, където помела форд. “Преживяхме страшно нещо. разказва Антоанета Тенева от Дъбене. Тя е майка на 5-годишната Димитрия и на Тодор и Минко - на 14 и 12 г. На 3 юни следобед председателката на движение “Възраждане” в Карлово пътувала заедно с трите си деца и съпруга си Тенчо, който карал семейното рено. Тръгнали на разходка към Бачковския манастир. На входа на Труд се образувала дълга колона от автомобили и затова се придвижвали бавно. Пред Теневи имало линейка. “Изведнъж усетих силен удар по колата ни отзад. Мъжът ми работи като шофьор и реагира бързо. Отпусна спирачката и излетяхме вдясно”, обяснява Антоанета. Първата ѝ работа била да се обърне към задната седалка, където били децата. Преди сблъсъка Тодор спял. Събудил се от разтърсването на колата и не можел да разбере какво става. Братчето и сестричето се били залепили за предните седалки. Антоанета е категорична, че децата са се отървали без тежки наранявания заради коланите. Най-големият ѝ син обаче още се оплаква от болки в гърдите и краката, крайниците на малкия също са травмирани. Цяла седмица децата не ходят на училище, за да се съвземат от шока. “Благодарение на това, че нашата кола пое първия удар, хората от форда, пометен след това от маздата, оцеляха”, обяснява Антоанета. Категорична е, че виновничката за верижното меле е била сама в автомобила си, тъй като я видяла с очите си. Вече е дала показания в полицията. Тенева забелязала, че след катастрофата Антония Лукова веднага започнала да говори по телефона си. Малко по-късно пристигнал нейният приятел - с тъмна коса и голяма брада, целият татуиран. Така го намерили полицаите. “Служителите на реда си свършиха работата, но когато се опитват да ги заблудят, ние, гражданите, сме за това. Освен мен и съпруга ми имаше и други очевидци, че караше Лукова”, казва Тенева. Тя е стъписана от поведението на психоложката. “Не си направи труда да попита как са децата ми, да ги помилва, както биха постъпили повечето жени в такава ситуация”, каза Антоанета. Учудена е и от наглостта, с която Лукова се е опитала да се измъкне от закона, като прехвърли вината на друг. Антоанета Тенева и съпругът ѝ вероятно скоро няма да имат кола. От реното, което купили като нов внос миналата година, е останала само купчина ламарини. Но семейството се радва, че се е отървало. Димитрина Шикова от Ръжево Конаре от втората ударена кола още е в шок. Ръката ѝ е счупена в китката. Майка ѝ Николинка, на 54 г., е най-сериозно пострадалата от катастрофата. Настанена е в УМБАЛ “Св. Георги” със счупена ключица и ребра и силно натъртен таз. Бащата на Димитрина е в същата болница с гръдно-коремна травма и наранен глезен. Той бил на предната дясна седалка, а съпругата му и внуците - Пламен, на 5 г., и Христина, на 3 г., били отзад. “Пътувахме към Пловдив. В района на с. Труд видяхме, че от другата страна на шосето има колона от коли. Изведнъж последната успях само да набия спирачките”, разказва Димитрина. Маздата се забила във форда челно. Шикова усетила остра болка, не можела да отвори вратата. Помогнал ѝ мъж от друга кола. Димитрина веднага отишла при племенниците си. Малките пищели от ужас. Медичка от линейка в опашката от автомобили оказала първа помощ на майката на Шикова, като я включила на системи. За минути пристигнали още две линейки, които започнали да извозват пострадалите. “Не видях кой шофира маздата. Разбрах, че е Антония, след като започна да пита как сме” обяснява Димитрина. Психоложката я помолила да каже пред полицията, че не тя е карала. “Видях млад мъж на шофьорското място на маздата и останах с впечатлението, че той е карал. Едва впоследствие разбрах за подмяната на водачите”, обяснява Никола Аргиров, баща на двете деца във форда. Той и съпругата му веднага тръгнали към с. Труд, когато им съобщили за инцидента. Аргиров е категоричен, че Антония Лукова трябва да понесе справедливо наказание както за причиненото меле, така и за опита да заблуди разследващите. Според полицаи Лукова е реагирала като 21-годишната Габриела Медарова, която, след като помля 10 паркирани коли в Пловдив, помоли майка си да поеме вината. Родителката обаче бе категорична, че дъщеря ѝ трябва да носи отговорност за постъпките си.", "date": "2018.06.07", "title": "Психоложката от мелето с 8 ранени няма книжка, взели й я за 2 г. - карала пияна"}
{"url": "https://www.24chasa.bg/novini/article/6901534", "text": "Отпадъци и токсични химикали, открити на Антарктида, показват, че разрастващият се проблем със замърсяването с пластмаса засяга дори най-отдалечените части на планетата, съобщават Ройтерс и ДПА, позовавайки се на организацията \"Грийнпийс\". Микропластмаса - миниатюрни пластмасови частици с диаметър под 5 милиметра, от източници като дрехи, рибарски принадлежности, найлонови торбички, автомобилни гуми, е открита в девет от 17 водни проби, взети край бреговете на Антарктическия полуостров от плавателен съд на \"Грийнпийс\" в началото на годината, предава БТА. В седем от девет проби от сняг са намерени токсични перфлуорни химикали, които се използват в индустриални продукти, пренасят се от ветрове и океански течения, запазват се в околната среда с десетилетия и могат да навредят на дивата природа. \"Хората смятат, че Антарктида е отдалечена и незасегната от замърсяване, но истината е, че тази \"пластмасова лудост\" достига дори най-отдалечените кътчета на планетата\", казва Тило Мак, експерт по океаните от \"Грийнпийс\", цитиран от ДПА.", "date": "2018.06.07", "title": "Отпадъците в Антарктида разкриват мащаба на проблема със замърсяването с пластмаса"}
{"url": "https://www.24chasa.bg/novini/article/6901547", "text": "Възможностите за насърчаване на инвестиционното сътрудничество в сфери с висока добавена стойност и на търговския обмен между България и Бавария, обсъдиха на „Дондуков“ 2 президентът Румен Радев и Франц- Йозеф Пширер, държавен министър за икономика, енергетика и технологии на Свободната държава Бавария. Франц-Йозеф Пширер е на посещение в България и във водената от него делегация са включени представители на различни институции, икономически организации и бизнеса. Това съобщиха от прессекретариата на президента.  Държавният глава призова Бавария да използва предимствата, които страната ни предлага на инвеститорите – добре обучени кадри, доказана експертиза и традиции в сферата на информационните технологии и стабилна валута. България е сред важните търговски партньори на Бавария със своето стратегическо разположение, ниската данъчна тежест и мрежата от индустриални зони, посочи Франц-Йозеф Пширер. Баварският министър отбеляза и необходимостта от повишаване на прозрачността в работата на българската администрация и гарантирането на сигурност за привличането на инвестиции. Румен Радев оцени високо подкрепата на Бавария за изграждането на системата на дуалното професионално обучение в България, а Франц- Йозеф Пширер потвърди готовността на Бавария да продължи да сътрудничи на страната ни за въвеждането на този успешен икономически модел. По време на срещата бяха разменени мнения и за бъдещето на Европа, въпроси в сферата на сигурността, реформите в политиката за предоставяне на убежище и контрола на миграцията. Баварският министър оцени високо усилията на България за охрана на границите на Европейския съюз и изрази готовност за подкрепа от страна на Бавария в случай на рязко нарастване на миграционния натиск към България. Потвърдено беше и значението на Дунавската стратегия и за двете държави, като важен фактор за постигането на икономически растеж, повишаване на свързаността и културния обмен на европейските държави.", "date": "2018.06.07", "title": "Румен Радев и икономическият министър на Бавария обсъдиха търговския обмен (Снимки)"}
{"url": "https://www.24chasa.bg/novini/article/6901546", "text": "Турски университет обяви, че ще открие кампус в един от районите в Северна Сирия, намиращ се под контрола на турската армия и на нейните съюзници сирийски бунтовници, предаде Ройтерс. Турция предприе операция \"Ефратски щит\" през 2016 г., за да изтласка \"Ислямска държава\" и сирийски кюрдски бойци от район от Северна Сирия на запад от река Ефрат, включително от градовете Ал Баб, Ал Раи и Джараблус, припомня БТА.  Турският университет Харан в окръг Шанлъурфа /Югоизточна Турция/ обяви, че се подготвя да открие факултет в Ал Баб за студенти от градове под турски контрол. Университетът ще предлага обучение на турски, арабски и английски език, съобщи Анадолската агенция. Ние искахме да бъдем врата на надеждата за младите хора тук с цел да подпомогнем хуманитарните усилия на нашата страна, е посочил ректорът Рамазан Ташалтън, цитиран в сайта на университета. Турското правителство е одобрило също откриване на професионална гимназия в Джараблус, свързана с университета в Газиантеп, съобщи по-рано тази седмица турският държавен вестник. Турски администратори помагат вече за управлението на болници в района, отбелязва агенцията.", "date": "2018.06.07", "title": "Турски университет ще открие кампус в един от районите в Северна Сирия"}
{"url": "https://www.24chasa.bg/novini/article/6901554", "text": "Ръководството на Агенцията по заетостта ще изпрати екипи за намиране на заетост на миньорите в Бобов дол, които предстои да бъдат съкратени. Това каза пред журналисти в Кюстендил омбудсманът Мая Манолова. Според Манолова експертите ще разгледат всеки един конкретен случай, за да бъде оказана подкрепа за започване на работа в региона на 400-те подземни работници, които ще бъдат освободени от средата на следващия месец, предава БТА. Според Манолова, по-големият проблем ще възникне за миньорите, които ще трябва да се пенсионират. \"В края на миналата година, народните представители промениха закона, с което се отнема правото на миньорите, съкратени от закриващи се рудници да се пенсионират при определени преференциални условия\", припомни омбудсмана. \"Жалко е защото, една част от миньорите, които сега ще бъдат съкратени, са работили реално по 20 години под земята, а сега за да се пенсионират ще трябва да чакат вместо навършването на възраст от 45 години още 10-12 години\", каза Манолова. Тя посочи, че е внесла предложение за промени в Кодекса за социално осигуряване, но народните представители не са ги разгледали. Това, което ще се случи е изключително несправедливо. Веднъж тези хора ще бъдат лишени от работните си места, а втори път - няма да могат да се пенсионират, допълни Манолова. Тя апелира към депутатите да разгледат внесения от нея законопроект. Около 400 миньори остават без работа заради закриването на последния работещ подземен рудник в Бобов дол, съобщиха от мината. Причина за ликвидирането на подземния въгледобив е изчерпването на залежите и нерентабилността на сектора. След сключено споразумение между синдикатите и ръководството на мината, съкращаването на работниците ще става поетапно от 17 юли до края на годината. След закриването на подземния рудник остава да работи само открития \"Христо Ботев\", където работят около 300 души. Рудниците \"Фундаментал\" и \"Бабино\" бяха затворени през миналата година, като освободиха около 650 миньори.", "date": "2018.06.07", "title": "Манолова: Част от миньорите, които ще бъдат съкратени, ще трябва да чакат още 10 г. за пенсия"}
{"url": "https://www.24chasa.bg/novini/article/6901560", "text": "Поддръжникът на групировката \"Ислямска държава\" Рахмат Акилов бе осъден на доживотен затвор за нападението с камион в Стокхолм, при което миналата година загинаха петима души, съобщава БТА. \"Съдът намира, че обвиняемият виновно е извършил терористичен акт, като е извършил пет убийства и е създал заплаха за обществеността\", заяви Стокхолмският окръжен съд. В показанията си по време на делото 40-годишният етнически узбек, кандидат за убежище, каза, че е искал да накаже Швеция за присъединяването й към коалицията срещу \"Ислямска държава\". През януари му бяха повдигнати обвинения в убийства и опити за убийства от терористични подбуди. На 7 април 2017 г. той открадна камион за бира и прегази хора на оживена пешеходна улица, отнемайки живота на трима шведи - 11-годишно момиче, един британец и една белгийка. Ранени бяха 14 души. \"Ислямска държава\" така и не пое отговорност за този атентат.", "date": "2018.06.07", "title": "Осъдиха на доживотен затвор Рахмат Акилов за атентата в Стокхолм"}
{"url": "https://www.24chasa.bg/novini/article/6901557", "text": "Заради ракетните изпитания, ядрените заплахи и безмилостното унищожаване на противници образът на севернокорейския лидер Ким Чен Ун досега зловещо тегнеше над Юга. В последно време обаче посетителите на кафене в централната част на Южна Корея виждат как ликът на Ким Чен Ун ги гледа от чашите им с кафе. След като през април Ким, широко усмихнат, се срещна с южнокорейския президент Мун Дже Ин, в кафенето \"Ин енд аут\" в град Чонджу (на три часа път от столицата Сеул в южна посока) се сервират латета с лицата на двамата лидери, изрисувани върху пяната от мляко. В заведението има и надпис, че на клиентите се предлага възможност да се снимат и след това лицето им да бъде изрисувано върху пяната редом до тези на Мун и Ким. \"Гледах по телевизията междукорейската среща и бях много впечатлен\", каза собственикът на кафенето Ким Чен Ир, който по случайност се казва по същия начин като бащата на Ким Чен Ун. \"Заведението ми се казва \"Ин енд аут\" (на английски \"Вътре и вън\") и направих латето, молейки се за мир, с надеждата някой ден да можем да от Южна Корея да ходим до Северна и да се връщаме.\" Няма много други стопански обекти, които да рискуват да използват образа на Ким, но след срещата на върха през април, на която Ким се показа като приветлив млад човек, все повече южнокорейци променят отношението си към този лидер, заплашвал преди това да унищожи Сеул. След като дойде на власт през 2011 г., Ким сипеше нападки срещу Южна Корея и нейното ръководство, но беше и че е наредил убийствата на чичо си и своя полубрат, както и на десетки функционери, заподозрени в нелоялност. Според публикувано на 1 юни проучване на \"Галъп Корея\" добронамереното отношение към Ким сред южнокорейците е нараснало от 10 процента през март до 31 процента през май. Предишно изследване на същата социологическа агенция, направено след срещата през април, сочеше, че след нея 65 на сто от запитаните вече са имали по-положително мнение за Ким. В навечерието на срещата на върха следващата седмица с президента на САЩ Доналд Тръмп в Сингапур популярността на севернокорейския лидер в Южна Корея вероятно се е повишила още повече. На втората междукорейска среща на върха през май Мун каза на Ким, че севернокорейският лидер \"в последно време се е сдобил с доста голяма популярност в Южна Корея\", на което Ким отвърна: \"Това е облекчение\". В миналото южнокорейските власти блокираха някои страници в интернет и арестуваха, дори подлагаха на съдебно преследване граждани по силата на закон, забраняващ \"възхваляването, подпомагането и пропагандирането\" на дейността на севернокорейските институции. През 2013 г. по този закон са арестувани над 100 души, макар че според спонсорираната от американското правителство организация \"Фрийдъм хаус\" миналата година този брой е спаднал на седем. Поради тази причина, както и заради репутацията на Ким, много стопански обекти може да се замислят, преди да се опитват да печелят от подобни моди. Но в сеулския фитнес и кикбокс клуб \"Джим 88\" от две години се използва портрет на Ким, макар и по не особено ласкателен начин. \"Трябва да свалиш няколко килограма\" пише на рекламния транспарант на клуба, на който има снимка на пълничкия севернокорейски лидер, застанал до жена по бикини. Треньор в клуба, който пожела анонимност, заяви, че въпреки закона и отношението към Ким, досега към клуба не е имало критики заради транспаранта. Според анализаторите при последните си публични прояви Ким е положил особени усилия да премахне враждебността. Консултантът по пиар Пак Юн Сил заяви, че севернокорейският лидер \"се е възползвал по най-ефективния начин от силата на усмивката на междукорейската среща на върха\". Ким Чен Ун \"стратегически избра да покаже, че въз основа на взаимното доверие психологически вече се чувства по-близък с Мун\", посочи тя. Не всички на Юг се радват на по-положителния образ на Ким. Севернокорейският лидер е \"демон\", каза Ким Сан Джин, бивш южнокорейски военнослужещ, протестиращ срещу Севера. Южнокорейското правителство и преса \"заблуждават гражданите\" и наблягат само на приятната страна на Ким само и само да се състои американско-севернокорейската среща на върха и да се разиграе \"някакво фалшиво шоу за мир\", заяви той. В кафенето си в Чонджу Ким Чен Ир каза, че някои антикомунистически настроени хора са се оплакали от тематичното лате с лика на Ким Чен Ун. Като цяло обаче отзивите били положителни и всеки ден по около 20 души идвали, специално за да пият лате с лика на Ким. /БТА/", "date": "2018.06.07", "title": "Изкуство в чаша кафе лате и реклама на фитнес: по-приятният образ на Ким Чен Ун в \nЮжна Корея"}
{"url": "https://www.24chasa.bg/novini/article/6901571", "text": "Времето не стигна на депутатите да гласуват двата приоритетни проекта за модернизацията на армията, предложени с решение на Министерския съвет. Дебатите ще продължат и утре в пленарната зала. Единият проект е за закупуване на основна бойна техника. Правителството предвижда това да стане на два етапа, като през първия трябва да бъдат придобити 150 бронирани машини за три батальонни пехотни групи, а през втория - на системи и допълнително оборудване, както и за обучение на състава. Времевият интервал за реализация е 12 години, прогнозната цена е около 1,464 млрд лв. с ДДС. Другият - за нов тип боен самолет, предвижда придобиването на 16 нови бойни самолета на два етапа. Заложено е през първия етап да бъдат закупени не по-малко от осем изтребителя, за около 1,8 млрд лв. с ДДС. Сумата е и за наземно обслужване, обучение на състава, тригодишна първоначална интегрирана логистична поддръжка. Като цяло пленарната зала подкрепи Министерството на отбраната за стартирането на проектите за модернизация на армията", "date": "2018.06.07", "title": "Дебатите за закупуване на нова бойна техника продължават и утре"}
{"url": "https://www.24chasa.bg/novini/article/6901576", "text": "Първо заседание по делото за убийството на 18-годишния Алeкс от Бяла се състоя днес в Окръжния съд в Русе. Обвиняем е 32-годишният Валентин М, предаде БТА.  Случаят е от 8 юли миналата година. Около 5.50 часа, според прокуратурата, 32-годишният Валентин М. нанася удар с ръка на Алекс А. в центъра на градчето, на излизане от дискотека, при което младежът пада и си удря главата в тротоарните плочки. Пострадалият е откаран в Университетската болница в Русе с тежка черепно-мозъчна травма, в кома и с опасност за живота. Въпреки усилията на лекарите да го спасят, Алекс А. почина на 15 юли 2017 година. След инцидента на Валентин М. му бе наложена мярка за неотклонение \"задържане под стража\" и бе приведен в затвора. Заради случая в града в продължение на три дни бяха организирани и протести. Обвинението на прокуратурата е за умишлено причиняване на смърт по хулигански подбуди. За престъплението се предвижда затвор от 15 до 20 години, доживотен или доживотен затвор без замяна. Според Венцислав Великов - адвокат на Валентин М., внесеният обвинителен акт с тази квалификация - за извършено умишлено убийство по хулигански подбуди, не отговаря по доказателствата на делото. По думите му има извършено престъпление, но е по чл. 124 от НК. При условията на силно раздразнение, предизвикано от пострадалия, има умишлено нанесена телесна повреда, следствие на която е настъпила смърт по една от формите на непредпазливост. По време на днешното заседание бяха разпитани деветима свидетели. Оказа се, че други двама отсъстват, като са нередовно призовани. По тази причина делото бе отложено за 29 август тази година.", "date": "2018.06.07", "title": "В Русенския съд се гледа делото за убийството на 18-годишния Алекс от Бяла"}
{"url": "https://www.24chasa.bg/novini/article/6901575", "text": "Жена загина снощи при полицейско преследване в германската столица, съобщи полицията в Берлин, цитирана от ДПА и БТА. В западния берлински район Шарлотенбург жена бутала велосипеда си по тротоара, когато е била блъсната от автомобил, опитвал се да избяга от полицията. При катастрофата са пострадали още няколко души. Цивилни полицаи патрулирали с автомобила си, когато видели трима мъже да крадат инструменти и строително оборудване от обект на ъгъла на улиците \"Бранденбургише\" и \"Вестфелише\". Полицаите ги подгонили и препречили пътя на колата им така, че да я принудят да спре. Единият от полицаите слязъл и тръгнал към автомобила, но водачът на колата беглец дал газ и затиснал полицая между двете коли. Полицаят е бил ранен, но през нощта е бил изписан от болницата. След това колата беглец успява да изчезне с висока скорост и минава на червен светофар на кръстовището, където блъска жената с велосипеда. Освен нея ударени са още няколко автомобила. За справяне с произшествието са били изпратени около 60 пожарникари. Тримата заподозрени са задържани от полицията.", "date": "2018.06.07", "title": "Жена загина в Берлин, блъсна я кола, преследвана от полицията"}
{"url": "https://www.24chasa.bg/novini/article/6901688", "text": "По искане на Районна прокуратура - Велико Търново, съдът взе мярка за неотклонение задържане под стража на мъж, отнел чужд автомобил и го управлявал в срока на лишаване от правоуправление, съобщиха от държавното обвинение. Г. И. е привлечен в качеството на обвиняем за това, че на 01.06.2018 г. в гр. Велико Търново, в района на автогара „Юг“, по специален начин – чрез молба към собственика да слезе от автомобила, за да заеме мястото му на водач, след фиктивни преговори за продажба, отнел  с намерение противозаконно да присвои чужди движими вещи - лек автомобил „Ситроен С 5“ с намиращите се в него вещи – всички на обща стойност 5 700 лв., собственост на К. Т. Престъпление по чл. 195, вр. чл. 194 от НК. На 01.06.2018 г. в гр. Велико Търново, управлявал автомобил „Ситроен С 5“ в срока на изтърпяване на принудителна административна мярка за временно отнемане на свидетелство за управление на МПС, наложена със Заповед за прилагане на принудителна административна мярка по Закона за движение по пътищата за временно отнемане на свидетелството за управление на МПС до заплащане на дължимата глоба. Престъпление по чл. 343 в от НК. Преценено е, че от събраните до момента доказателства може да се направи обосновано предположение за авторството на деянието в лицето на Г. И. и е налице опасност да се укрие или да извърши престъпление. Разследването продължава под ръководството на Районна прокуратура – Велико Търново.", "date": "2018.06.07", "title": "Задържаха под стража мним купувач, задигнал кола във Велико Търново и карал с отнета книжка"}
{"url": "https://www.24chasa.bg/novini/article/6901721", "text": "Стоки без лиценз са конфискувани при специализирана акция на полицията в Русе. Това съобщиха от областната дирекция на МВР в града. Униформените служители са извършили проверки в търговски обекти, обособени като магазини за продажба на промишлени стоки. В два от тях - в централната част на града и в кв. \"Здравец\", е установено, че търговците предлагат стоки с различни търговски марки и символи без съответното разрешително от притежателя на изключителното право. По двата случая са образувани досъдебни производства за извършени престъпления по чл. 172б, ал. 1 от НК, който предвижда до пет години затвор и глоба до 5000 лева.", "date": "2018.06.07", "title": "Стоки без лиценз иззеха при спецакция в два магазина в Русе"}
{"url": "https://www.24chasa.bg/novini/article/6901714", "text": "След внесен в съда обвинителен акт от Окръжна прокуратура – Велико Търново и постигнато в съдебна фаза споразумение, осъдиха мъж, теглил пари от чужда дебитна карта, съобщи прокуратурата. Наложено му е наказание от шест месеца лишаване от свобода, което е отложено с изпитателен за срок от три години. А. А. се призна за виновен за това, че в периода 1-10 май м. г. в село Ценово, обл. Русе и в град Свищов, обл.Велико Търново, при условията на продължавано престъпление, на два пъти, използвал платежен инструмент – дебитна карта, без съгласието на титуляря, като изтеглил сумата от 370 лева. Обвиняемият и пострадалият били в близки приятелски отношения. Между 10 и 30 април 2017 г. двамата ходили до Община Ценово във връзка с работата им. След като оставил приятеля си, обвиняемият видял, че на седалката на колата, е изпаднала дебитната му карта, заедно с пин кода за нея. Обвиняемият взел решение да не му я връща. На 01.05.2017 г. отишъл до село Ценово и от банкомат, след като помолил друго лице, изтеглил 90 лева. На следващият ден пътувал до гр. Свищов, където изтеглил още 280 лева. Споразумението има последици на влязла в сила присъда.", "date": "2018.06.07", "title": "Осъдиха условно мъж, източил дебитната карта на приятел"}
{"url": "https://www.24chasa.bg/novini/article/6901722", "text": "Плановете на американското правителство управлението на Международната космическа станция (МКС) да бъде предадено на частния сектор още през 2026 г., са икономически неосъществими, предаде ТАСС, цитирана от БТА. Това заяви в американския Сенат отговарящият за космическите и военни разработки вицепрезидент на компанията \"Боинг\" Джон Чилтън. \"Ситуацията, при която МКС ще може изцяло да разчита на частно финансиране, едва ли е постижима към 2025 г. - отбеляза специалистът. - За този период развитието на \"космическата икономика\" няма да е достатъчно, за да може пазарът да диктува търговското поведение на ниска околоземна орбита.\" Както уточни Чилтън, компанията \"Боинг\", която е главен доставчик на НАСА по проекта МКС, изследва жизнеспособността на въпросния орбитален комплекс и заключи, че използването му може да продължи не само до 2028 г., а и след това. \"МКС сега разполага с много по-голям потенциал, отколкото преди 7 години\", каза той.", "date": "2018.06.07", "title": "Шеф от \"Боинг\": Невъзможно е да се предаде управлението на МКС на частния сектор"}
{"url": "https://www.24chasa.bg/novini/article/6901744", "text": "НАТО отклони днес желанието на Катар да се присъедини към пакта. В чл. 10 от Вашингтонския договор е записано, че сме съюз на държави от Европа и Северна Америка, отбеляза генералният секретар на НАТО Йенс Столтенберг на пресконференция в отговор на въпрос. Катарският министър на отбраната Халид бин Мохамед ал Атия заяви вчера, че дългосрочните стратегически амбиции на страната му предполагат присъединяване към алианса, предаде БТА.  НАТО не се страхува, но трябва да направи необходимото да остане най-успешният съюз в историята - това означава да отговаря на съществуващите предизвикателства, посочи Столтенберг, попитан от кого алиансът се страхува, за да предприеме допълнително укрепване на силите си. Може отново да се наложи да участваме в големи военни операции, добави той. Генералният секретар отбеляза, че на започващата днес двудневна среща на министрите на отбраната от пакта се предвижда да бъде одобрено допълнително укрепване на силите за сдържане. Министрите ще обсъдят и въпроса за улесненото придвижване на военни сили в Европа. Трябва да разполагаме с необходимите сили своевременно. Движението на военни сили може да бъде част от сътрудничеството с ЕС, трябва да установим и премахнем пречките в тази област, заяви Столтенберг. Европейската комисия вчера предложи в бюджета на ЕС до 2027 г. да бъдат отделени 6,5 млрд. евро за развитието на транспортна инфраструктура с гражданско-военно (двойно) предназначение. Столтенберг съобщи, че на срещата на държавните и правителствените ръководители от НАТО идния месец се очаква да бъде взето решение силите за сигурност в Афганистан да бъдат финансирани поне до 2024 година. Той приветства обявеното от афганистанските власти временно примирие и призова талибаните да сложат оръжие и да преговарят. Талибаните нямат да спечелят на бойното поле, затова трябва да участват в мирните преговори, коментира той. Генералният секретар отбеляза, че днес военните министри от НАТО ще обсъдят тазгодишните данни за военните разходи. Той за пореден път настоя тежестта на тези разходи да бъде поделяна справедливо.", "date": "2018.06.07", "title": "НАТО отклони желанието на Катар да се присъедини към пакта"}
{"url": "https://www.24chasa.bg/novini/article/6901741", "text": "Украинският парламент (Върховната рада) прие днес закон за създаването на специален антикорупционен съд. Това е е важна стъпка за правителството в усилията му да осигури повече средства от Запада, необходими за справянето с нарастващия държавен дълг, предаде Ройтерс Чрез приемането на антикорупционния закон властите в Украйна изпълняват и основното условие на Международния валутен фонд (МВФ) за отпускане на следващи траншове от финансовата помощ за Киев. Законът има за цел да предпазва решенията на съда от политически натиск или подкупи. Доверени международни експерти ще помагат за проверката на избраните съдии. Президентът Петро Порошенко определи вота като важен тест за способността на страната да се пребори с корупцията, а след като законът бе одобрен, го нарече победа за Украйна. Все още не е ясно дали законът, който е претърпял 2000 изменения, ще бъде добре приет от МВФ, който подкрепя украинската икономика с пакет от 17,5 милиарда долара срещу реформи. Украинските законодатели обявиха, че Киев е договорил компромисна формула с чуждестранните партньори за ветото, което ще имат международните експерти върху неподходящите кандидати. Не всички са били убедени в това преди вота и един от законодателите дори е предложил да се свържат с МВФ и Венецианската комисия - надзорния орган, чието становище бе поискано, за да потвърдят пряко, че законът отговаря на изискванията на МВФ. Дори ако МВФ одобри закона, правителството все още трябва да изпълни други изисквания, сред които е и овладяването на покачващата се цена на газа. То може да изпита трудности да изпълни поставената от МВФ цел за бюджетен дефицит от 2,5 процента, тъй като през следващата година предстоят избори.", "date": "2018.06.07", "title": "Украинският парламент одобри създаването на нов антикорупционен съд"}
{"url": "https://www.24chasa.bg/novini/article/6901756", "text": "Каталунският сепаратизъм, с който се сблъсква Испания, е най-големият проблем, пред който може да бъде изправена една страна, заяви днес новият испански външен министър Жозеп Борел, цитиран от Франс прес и БТА. \"Това са трудни времена. Испания е изправена пред може би най-сериозния проблем за една страна - териториалната й цялост\", заяви Борел, имайки предвид каталунската криза. Борел говори при приемането на министерските правомощия от предшественика си Алфонсо Дастис. Макар да е каталунец, Борел е категоричен противник на отцепването на родната му област от Испания. Той беше в първите редици на демонстрациите в Барселона в подкрепа на единството на Испания през есента на миналата година, преди опита на каталунските сепаратисти за отделяне. Привържениците на отцепването впрочем критикуваха остро назначаването му. \"Европейският съюз е изправен пред криза на доверието\", каза днес Борел, който бе председател на Европейския парламент от 2004 до 2007 г. \"Ако през 2007 г. бях заспал и се бях събудил 11 години по-късно, нямаше да позная Европа. През 2007 г. всичко беше на наша страна, а днес преживяваме криза на доверието в политическия проект\", добави той. На фона на подготовката за излизането на Великобритания от ЕС и в момент, когато Италия се сдоби с евроскептично правителство, новият испански премиер социалист Педро Санчес заложи на хора с подчертано проевропейски позиции като Борел и Надя Калвиньо - досегашен генерален директор за бюджета в ЕК, а от днес - министърка на икономиката.", "date": "2018.06.07", "title": "Новият външен министър на Испания: Най-големият проблем е каталунският сепаратизъм"}
{"url": "https://www.24chasa.bg/novini/article/6901736", "text": "Тримата нови севернокорейски висши военни са известни със своята безрезервна подкрепа за лидера Ким Чен Ун и са достатъчно гъвкави, за да приемат мащабните промени, които може да дойдат след някакво споразумение с президента на САЩ Доналд Тръмп, казват хора, които следят събитията в потайната държава. Според високопоставени американски представители и анализатори в Сеул те са заменили по-възрастни, уволнени наскоро по-консервативни офицери. Докато Вашингтон се стреми да договори спиране на ядрената програма на Пхенян, представители на САЩ смятат, че във военните среди има известно несъгласие заради преговорите на Ким с Южна Корея и САЩ, които бележат пълен обрат в стремежа на Севера към ядрени оръжия и отказ от историческата враждебност. Не е ясно за какво са отговаряли уволнените висши офицери. Като цитира неназован източник от разузнаването, южнокорейската информационна агенция Йонхап, съобщи, че Но Гуан Чхол, първи заместник-министър на отбраната е заменил на министерския пост Пак Йон Сик, а И Йон Гил е бил върнат начело на Генералния щаб на мястото на И Мьон Су. Не бе възможно да бъдат потвърдени веднага тези назначения. Преди това севернокорейска медия съобщи, че армейски генерал Ким Су Гил е наследил Ким Джон Гак като директор на Генералното политическо бюро на Корейската народна армия - един от най-влиятелните постове в страната. Промените са шокиращи, защото стават в такъв кратък период и само дни преди насрочената за 12 юни среща на върха между Тръмп и Ким в Сингапур. Някои анализатори казват, че Ким подменя старите офицери, привързани към ядрената доктрина на страната, с предани хора, които ще следват всички промени, които може да последват от срещата на върха. \"Като резултат от с Тръмп ще бъде изработена пътна карта за денуклеаризация и за Ким ще е трудно да има до себе си ястреби, които ще бъдат обезпокоени от всеки отказ от ядрената програма\", казва Чеон Сеон-чангх, старши сътрудник в Института \"Седжон\". ПОДСИГУРЯВАНЕ, ДОКАТО Е ДАЛЕЧ Новите офицери могат да дадат също някои гаранции срещу евентуален опит за завземане на властта, докато Ким е в чужбина за срещата, казват експерти. \"Всичките те са хора на Ким Чен Ун\", казва Майкъл Мадън, експерт по севернокорейското ръководство и сътрудник на уебсайта 38north.org към университета \"Джонс Хопкинс\". \"Ким Чен Ун ще слага по места хора, на които има доверие, които са му верни\", казва той. Освен че са твърди лоялисти, казва Мадън, тримата офицери имат опит в работата с чужденци, което се смята за тяхно предимство. Не е известно обаче дали някой от тях ще придружи Ким до Сингапур. Ким Су Гил, 68-годишният четиризвезден генерал и един от най-доверените съветници на Ким, го придружаваше по време на различни военни инспекции и публични прояви. Той бе сред хората, участвали в разправата и екзекуцията през декември 2013 г. на Джан Сон Тхек, влиятелния чичо на Ким Чен Ун. После в началото на 2014 г. той бе сложен начело на партийния комитет в Пхенян - задача, която според Мадън е целяла \"прочистване\" на администрацията от довереници на Джан. Назначаването на Ким Су Гил за шеф на Генералното политбюро е част от курса на Ким Чен Ун за засилване на партийния контрол върху военните, казва Кен Гаузе, директор на Групата по международни работи към Центъра за военноморски анализи - неправителствена организация за проучвания и анализи със седалище в Арлингтън, Вирджиния. ПАРТИЙНИ ПРЕПОРЪКИ Всички новоиздигнати са по-млади от своите предшественици, въпреки че всичките са над 60 години. През май 2016 тримата бяха избрани за кандидат-членове на политбюрото на Трудовата партия - непрозрачен всемогъщ управленски орган, където се решават най-важните държавни въпроси. И Йон Гил е служил като шеф на Генщаба от 2013 до 2016 г., след което се смята, че е изпаднал за кратко в немилост, казват анализатори. В началото на века той е командвал армейските подразделения, отбраняващи периметъра около Пхенян. Според Гаузе подборът на хора за тази ключова позиция по традиция се извършва лично от водача на страната. През март 2013 г. той е видян да присъства на среднощна среща, свикана от Ким, за да разпореди на ракетните части да са в \"готовност\" да нападнат военни бази на САЩ и Южна Корея, след като американски стратегически бомбардировач е прелетял над Южна Корея. През февруари 2016 г. по неизяснени причини той е за кратко понижен до заместник-началник на генщаба и от четири- на тризвезден генерал. Представители на южнокорейското разузнаване казаха, че той е бил екзекутиран за корупция и злоупотреба с власт, само че три месеца по-късно той се появи на голямо партийно събрание като кандидат за Политбюро. Относително неизвестният Но Гуан Чхол, 62-годишният нов министър на отбраната, преди това е оглавявал Втората икономическа комисия, която наблюдава отбранителната промишленост, вкл. ядрените и ракетните програми. \"Това е мястото, където пращаш някого, на когото имаш доверие\", казва Хонг Мин, шеф на отдела за севернокорейски проучвания към държавния Корейски институт за национално обединение в Сеул. \"Но е човек, който през ерата на Ким Чен Ун е изпъкнал като предприемчив и доверен съветник. Изобщо не е странно, ако стане министър на отбраната\". /БТА/", "date": "2018.06.07", "title": "Тримата нови военни лидери са лоялни на Ким Чен Ун, а не на досегашната политика"}
{"url": "https://www.24chasa.bg/novini/article/6901759", "text": "\"Целият транспортен бранш у нас е попарен от приетите на първо четене поправки по пакета \"Мобилност\". В момента водим битка на живот и смърт, иначе фалираме\", заяви пред \"24 часа\" Петко Ангелов, един от най-големите превозвачи у нас. По думите му афишираната победа от страна на един евродепутат, всъщност е пирова. \"Напротив, сега е още по-лошо, отколкото преди. Първоначално трябваше шофьорите да се връщат у нас на всеки три седмици, за да отдъхвали при семействата си. Сега трябва камионите да се прибират на три седмици, за да товарят и разтоварват в държавата, където са регистрирани. Невъзможно е да бъдат извършени толкова курсове за и от България\", категоричен е пловдивчанинът, който дава работа на 1200 души и разполага с 500 тира. Той обясни, че предишният вариант е бил по-либерален. Шофьорите щяха да се връщат у дома със самолет, но камионите им щяха да остават в чужбина и работят с други водачи. \"А сега задължават превозните средства да се прибират\", недоумява Ангелов. Категоричен е, че това условие ще доведе българските фирми до фалит. Нямало как тировете от Европа да закарат стока до Турция, тъй като това не се считало за връщане в България. Ангелов продължава да смята, че новите изисквания целят да принудят българските шофьори да отидат на работа в западни компании. \"Просто искат да ни ги откраднат, тъй като във Франция и Германия има голям дефицит на работници. При нас условията са по-добри. Водачите карат по 9 часа, а не по 10-11, както е при чуждите фирми. Заплатите, които им даваме, също са големи\", категоричен е превозвачът. Той и колегите му смятат, че трябва да са единни. \"Налице е диалог с държавата. Имаме подкрепата на кабинета и на министър-председателя. Преговорите трябва да продължат, без обаче да се политизират. Държавата си дава сметка, че ако фалираме, ще изгуби 14 млрд. лева. Толкова дава нашият бранш към БВП\", посочи превозвачът. И напомни, че обявената \"пълна победа\" над Макрон е била прибързана.", "date": "2018.06.07", "title": "БГ превозвачи: Водим битка на живот и смърт, държавата е зад нас"}
{"url": "https://www.24chasa.bg/novini/article/6901766", "text": "Слон избяга от зоологическа градина в Западна Германия и се разходи кротко из град Нойвид, преди да бъде върнат в заграждението си, съобщи ДПА. Много хора заснеха слона Кения как броди из града и качиха филмчетата в интернет. предава БТА. Животното обаче успя да измине само 1 километър, преди служител на зоологическата градина да го убеди спокойно да се върне. Слонът не е причинил никакви затруднения в уличното движение. Няма и пострадали, каза говорител на полицията.", "date": "2018.06.07", "title": "Слон избяга от зоологическа градина в Германия (Видео)"}
{"url": "https://www.24chasa.bg/novini/article/6901785", "text": "Румънски автобус с туристи катастрофира между Видин и Монтана рано тази сутрин. Няколко души са пострадали, предава Нова телевизия.  Автобусът пътувал от София към Видин, когато преди град Димово е бил засечен от идващ насреща тежкотоварен автомобил. За да избегне челен сблъсък, шофьорът излязъл от пътното платно и се забил в крайпътните дървета. 46 души са пътували в автобуса. 10 от тях са транспортирани във видинската болница. От удара трима са получили различни фрактури. Всички пътници са прегледани и освободени.", "date": "2018.06.07", "title": "Автобус с туристи катастрофира край Видин, има ранени"}
{"url": "https://www.24chasa.bg/novini/article/6901773", "text": "Владимир Путин заяви, че твърденията за намеса на Русия в изборите в САЩ през 2016 г. са нелепи и че той може да ги окачестви единствено като шега, предадоха осведомителните агенции, цитирани от БТА.  В първата за новия му мандат т.нар. Пряка линия - негова изява, излъчвана от радиостанции, телевизии и други електронни медии, в която той отговаря на въпроси на гражданите - руският президент изрази съмнение, че Сергей Скрипал и дъщеря му са отровени с нервнопаралитична субстанция, тъй като са оцелели при нападението. Путин отново настоя Русия да бъде допусната до разследването на случая Скрипал и подчерта, че докато това не стане, Москва няма да може да коментира причината за заболяването на бившия двоен агент и дъщеря му и да отговаря на обвиненията. Владимир Путин призова правителството в Киев да спазва Минските споразумение и да не засилва напрежението преди предстоящите избори в Украйна. Той изрази съмнение, че сегашните украински власти са в състояние да решат проблема с проруските сепаратисти, отцепили територии в Източна Украйна. Същевременно президентът на Русия декларира, че Москва прави всичко по силите си да реши украинската криза в рамките на Минските споразумения. Путин изрази надежда, че по време на световното първенство по футбол в Русия няма да има военни провокации от украинска страна, но предупреди, че ако ги има, това ще доведе до \"тежки последствия за украинската държавност като цяло\". По време на \"пряката линия\" шефът на Кремъл отбеляза, че космическите технологии се развиват и комерсиализират много бързо, поради което Русия трябва да направи \"много крачки напред\", вкл. в качеството на сателитите и апаратурата, за да задържи своето водещо място и компетентност в тази дейност. Той съобщи, че през следващите няколко години Русия планира да изведе в орбита 600 комуникационни и изследователски спътника в рамките на програмата \"Сфера\". В ефира на няколко телевизии, радиостанции и в интернет портали президентът на Руската федерация декларира още, че няма планове за закриване на социални медии или ограничаване на достъпа до интернет в Русия. Същевременно подчерта, че е нужно да се постигне \"цивилизовано решение\" за гаранциите, че интернет е безопасна среда. Относно блокирания от руските власти достъп до социалната мрежа за криптирани съобщения \"Телеграм\" Путин каза, че джихадисти използват тази медия, за да организират нападения на руска територия.", "date": "2018.06.07", "title": "Путин: Русия ще изведе 600 спътника в орбита"}
{"url": "https://www.24chasa.bg/novini/article/6901942", "text": "След трагедията с изригналия вулкан в Гватемала, опозицията поиска оставката на шефа на Агенцията за борба с бедствията, предаде NOVA.  Причината - жителите в подножието на вулкана Фуего не са били предупредени за очакваното изригване. Опозицията поиска разследване дали не е извършено криминално престъпление, довело до смъртта на 99 души. Изчезналите са 200, а евакуираните - 2000. Три дни след първото мощно изригване, нови експлозии и реки от лава попречиха на спасителните работи в околностите на вулкана. Силни валежи създават опасност от земни свличания.", "date": "2018.06.07", "title": "След изригването на Фуего: Искат оставката на шефа на Агенцията за борба с бедствията"}
{"url": "https://www.24chasa.bg/novini/article/6901949", "text": "Партия \"Кубрат\" регистрира сутринта Софийския градски съд, съобщи за \"24 часа\" лично бившият шеф на НИМ Божидар Димитров. Историкът, който твърдеше, че няма никакво намерение движението му да става партия, обясни, че според конституцията може да промени формата на управление само като партия, а не като движение.     Професорската партия, която основахме, е на просветените, умерени и конструктивни националисти, каза още историкът. Досега те не участваха във вотовете зад трите партии, които се представяха за националистически.Ще участваме във всички видове избори, съобщи още бившият шеф на НИМ.     \"Две неща ще направим веднага, ако вземем властта. Първото - ще отменим 1900 от 2000-те лицензионни режими, както направи Тръмп в САЩ и икономиката им дръпна. Ще дръпне и нашата. И второто - ще махнем визите за руски туристи. Ще си ги получават на границата, а няма да ги раздава една индийска фирма в 5-6 града на огромната Русия. Затова руските туристи у нас намаляват до 560 хиляди се очаква да намалеят с 15% тази година. Докато в Гърция са 4, а в Турция - 6 млилиона\", каза още основателят на партия \"Кубрат\".", "date": "2018.06.07", "title": "Партия \"Кубрат\" регистрира\nБожидар Димитров"}
{"url": "https://www.24chasa.bg/novini/article/6901946", "text": "\"Ние сме против насилието и дискриминацията срещу всеки, включително и ЛГБТИ хората. Те са свободни да избират как да живеят живота си. Но опитите да се натрапват различията на едно общество, което не ги приема, ще имат обратния ефект на очаквания от вас\", пише председателят на БСП Корнелия Нинова до организаторите на София прайд 2018. Пълният текст на отговора беше разпространен от пресцентъра на БСП във връзка с появила се разнопосочна информация и интерпретации. \"Уважаваме различията. Считаме, че Конституцията и законите на Република България гарантират правата на ЛГБТИ хората и ги защитават от дискриминация\", посочва тя. Нинова благодари за поканата към нея и към всички членове на нейния екип да се включат в София прайд 2018. \"Те са информирани за поканата и всеки ще реши сам дали да участва\", отбелязва тя. \"Що се отнася до обръщението Ви към мен, приемете уважението ми към ЛГБТИ хората, но разчитам, също така, на уважение към различното мнение. Моето е същото като на тези 75 процента българи, които цитирате в писмото си. Против съм еднополовите бракове и възможността хора от един пол да осиновяват деца. Разбира се, това е лична позиция, която не ангажира никого другиго\", заявява Корнелия Нинова. Що се отнася до призива Ви България като председател на Съвета на ЕС да заеме ясна политическа позиция по тези въпроси, моля да се обърнете към премиера г-н Бойко Борисов, казва още лидерът на БСП.", "date": "2018.06.07", "title": "Нинова за прайда: Натрапването на различията ще има обратен ефект от очакванията"}
{"url": "https://www.24chasa.bg/novini/article/6901948", "text": "Руският президент Владимир Путин заяви днес, че Русия засега не планира да се изтегли от Сирия, и допълни, че руските военни ще останат там толкова дълго, колкото е в интерес на страната му, предаде Ройтерс, цитирана от БТА. \"Все още не планираме изтегляне на тези военни сили\", каза Путин в телевизионното предаване \"Пряка линия\", в което отговаря на живо на въпроси на граждани. Сирийската операция представлява уникален боен опит за руските въоръжени сили, отбеляза президентът, цитиран от ТАСС. Той подчерта, че използването на нашите въоръжени сили в бойни условия е уникален опит и уникално средство за усъвършенстване, и никакви учения не могат да се сравнят с него. Путин изтъкна, че руските военни изпълняват важна и благородна мисия в защита и на руските интереси, тъй като на територията на Сирия има хиляди екстремисти, включително от Русия и Централна Азия. По-добре да ги унищожаваме там, отколкото да идват тук с оръжие в ръка. Освен това бойната ни работа спомогна за стабилизиране на обстановката в Сирия, каза руският държавен глава. Путин отбеляза, че сега сирийската армия и правителство контролират територия, на която живеят над 90 процента от населението на страната. В Сирия не се налагат никакви големи операции с участието на руските въоръжени сили и при необходимост Русия може бързо да напусне страната, посочи той. Мащабните бойни действия, особено с участието на руските въоръжени сили, приключиха. От тях дори няма никаква нужда. На дневен ред е урегулирането с мирни средства, върху което ние също работим, изтъкна Путин. Руският президент каза, че страната му не разглежда Сирия като полигон за изпитания на свое оръжие, но все пак използва там руски оръжия, което е довело до усъвършенстване на съвременните ударни, в това число ракетни системи. Путин съобщи, че Русия скоро ще огласи ултрамодерни нови оръжия, които са в етап на разработка. Ракетният комплекс \"Кинжал\" и лазерният боен комплекс вече са въведени на въоръжение в руските войски, системата \"Авангард\" ще влезе на въоръжение през 2019 г., а ракетата \"Сармат\" - през 2020 г., уточни той.", "date": "2018.06.07", "title": "Путин: Русия още не планира изтегляне от Сирия (Видео)"}
{"url": "https://www.24chasa.bg/novini/article/6901954", "text": "Президентът Румен Радев ще бъде на 8 юни на работно посещение в Република Полша за участие в срещата на високо равнище Б 9, съобщиха от прессекретариата на президента. В рамките на международния форум България, Естония, Латвия, Литва, Румъния, Словакия, Унгария, Чехия и Полша ще координират позиции по въпроси от дневния ред на НАТО, преди провеждането на предстоящата среща на върха на алианса в Брюксел. Във Варшава държавният глава Румен Радев ще участва и в честванията по случай отбелязването на 100-годишнината от възстановяването на независимостта на Република Полша.", "date": "2018.06.07", "title": "Румен Радев ще участва в срещата на високо равнище Б 9 в Полша"}
{"url": "https://www.24chasa.bg/novini/article/6901947", "text": "Израел е готов да атакува в Сирия не само свързаните с Иран формирования, но и позициите на самата сирийска армия. Това заяви днес израелският премиер Бенямин Нетаняху, цитиран от Франс прес. \"Мисля, че Асад трябва да обърне сериозно внимание на следното. Сега, когато войната с (групировката \"Ислямска държава\") приключи, а той кани Иран или му позволява да напада Израел от територията на Сирия, неговият режим повече не е в безопасност\", каза Нетаняху на среща с журналисти в лондонския мозъчен тръст \"Полиси ексчейндж\". Той подчерта, че няма да позволи иранско военно присъствие в Сирия срещу Израел. \"Последиците няма да бъдат само за иранските сили, но и за режима на Асад\", предупреди Нетаняху, предава БТА.  Вчера израелският премиер, който направи обиколка в Берлин, Париж и Лондон в опит да сформира общ фронт срещу Иран, се срещна с британската си колега Тереза Мей. Пред Нетаняху Мей потвърди своята подкрепа за споразумението за иранската ядрена програма и изтъкна, че то е най-добрият начин да не се позволи на Иран да се сдобие с ядрено оръжие. Според израелския премиер обаче иранската ядрена сделка е мъртва от минутата, в която САЩ решиха да се оттеглят от нея.", "date": "2018.06.07", "title": "Нетаняху: Израел е готов да нападне силите на Асад в Сирия"}
{"url": "https://www.24chasa.bg/novini/article/6901960", "text": "Състав на Софийски апелативен съд е потвърдил мярката за неотклонение \"задържане под стража\" спрямо Б.С., привлечен към наказателна отговорност за извършено от него убийство на жена, съобщиха от прокуратурата. На 13 май, в Кюстендил, обвиняемият С. имал среща с убитата М.Д., с която поддържали близки отношения. Двамата изпили голямо количество алкохол и между тях възникнал скандал.  Б.С. сам се предал в полицията, направил самопризнания и изразил съжаление за стореното. Към настоящия момент са събрани достатъчно доказателства за вината на обвиняемия, извършено е освидетелстване и разпит на свидетели. В днешното съдебно заседание съдът е приел доводите на прокурора от Софийската апелативна прокуратура, че има опасност обвиняемият да се укрие, предвид, че е осъждан за други престъпления против личността. Наказанието за престъпното деяние, което е извършил, е от десет до двадесет години \"лишаване от свобода\".", "date": "2018.06.07", "title": "Оставиха в ареста мъжа, убил проститутка и крил трупа й в мазе в Кюстендил"}
{"url": "https://www.24chasa.bg/novini/article/6902016", "text": "\"За Русия трябва да се говори не чрез Песков , а чрез Пушкин. Създаваме атмосфера, с която нашите врагове са принудени да се съобразяват. Дразнят се, но не могат да ни спрат, защото сме болшинство от народа\".  Това е заявил председателят на НД \"Русофили\" Николай Малинов по време на Четвъртият международен Ливадийски форум в Крим, който се проведе във вторник и сряда под егидата на горната камара на Федерално събрание на Русия. Участвали са русофилски организации от цял свят. Пред делегатите Малинов е разказал за фестивалите и конкурсите, които са организирани у нас, кабинетите за изучаване на руски език, ролята на телевизионните канали и сайтове, разпространявани в България. На форума депутати, представители на държавните власти, на научната, културната и експертната общност на Русия обсъдиха ролята на руския език и взаимоотношенията между народите, чиито традиции и ценности са свързани с Русия, както и намаляване на международното напрежение.  Делегатите на форума са изразили възмущение от дискриминацията на руския език в много страни, където рускоезичните граждани са притискани и ограничавани. Участниците се обръщат към международните правозащитни организации и призовават Върховния комисар на ООН по правата на човека, Върховния комисар на ОССЕ за националните малцинства и Комисаря на Съвета на Европа по правата на човека да дадат обективна оценка на тази антидемократична политика. \"В условията на напрегната геополитическа ситуация и информационна война срещу Русия възможността да се каже истината, да се изрази гледната точка на Русия придобива особена стойност. Стремим се да разсеем фалшивото недоверие и митовете за Крим, изкуствено създавани от редица западни държави\", казал пред участниците заместник-председателят на Кримския парламент Ефим Фикс . Според Константин Косачов , председател на Комисията по международни отношения към Съвета на федерацията, в редица западни страни умишленото и последователно се нагнетяват антируски настроения, а това изисква да се разработят нови подходи в сферата на международното хуманитарно сътрудничество, както и да се засили взаимодействието с конструктивно настроените към Русия сили в гражданските общества на чуждите държави. „Тяхната дейност е насочена към развитието на  приятелски отношения с Русия, те подкрепят популяризирането на руското историческо и културно наследство и полагат усилия да разпространяват информация за положителния принос на Русия в историята на техните страни“ - каза Косачов , добавяйки, че самият термин \"русофили\" има солидна историческа основа, свързана с културно-политическото движение в Австро -Унгария след 1848 г.", "date": "2018.06.07", "title": "Русофили от цял свят към ООН: Руският език е дискриминиран в много държави"}
