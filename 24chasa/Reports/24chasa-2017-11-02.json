{"url": "https://www.24chasa.bg/novini/article/6529243", "text": "Бързина и надеждност - това си представя всеки, щом чуе за куриерски услуги. Това е и причината те да са почти два пъти по-скъпи от обикновените писма, защото пратката се доставя лично на получателя. Вече нищо не е като в онзи стар филм “Пощальонът звъни два пъти”. От месеци клиенти на “Спиди” се питат какво се случва с компанията, в която през 2014 г. акционер станаха френските държавни пощи. Доставки се бавят с дни след обещания срок. Така например пакет от България до Германия пътува 20 дни, а между два адреса в София - цели три дни! При онлайн пазаруване доставките на стоките закъсняват понякога с 3-5 дни. А ако става дума за животоспасяващи лекарства? Неофициално служители на фирмата обясняват, че новите акционери са предприели реформа за съкращения и намаляват броя на куриерите, а те са основните фигури в “Спиди”. Тези, които остават, са затрупани с поръчки, не успяват да спазят сроковете, не издържат на напрежението и скандалите с клиенти и често напускат. На редакционния телефон само през октомври се обадиха петима недоволни клиенти на “Спиди” и разказаха своите истории. Столичанката Гергана Н. изпратила на 3 октомври на дъщеря си в Германия 2 кашона. Обажда се на “Спиди”, но от компанията обяснили, че не могат да изпратят куриер на адреса да вземе пратката. Гергана Н. занася в офиса на “Спиди” кашоните, плаща за доставка и според обещанията дъщеря й трябвало да получи пратката в рамките на 3 работни дни, но това се случва за близо три седмици Тъй като компанията има система за проследяване, момичето откривало кашоните в един склад, след това в друг. И понеже “Спиди” работели с германски партньор, двете фирми си прехвърляли вината. Друг случай - сестрата на Ели Г. от София си идва от чужбина при юли тази година. Поръчали бебешко столче, което да бъде доставено от “Спиди”. От един адрес до друг в София то пътувало три дни, защото станала грешка и било пратено в Благоевград. Друга читателка ни сигнализира с 3 други случая. През пролетта синът ѝ купува от онлайн магазина на “Технополис” телевизор. Доставката е извършена от “Спиди”, изпълняват срока, но телевизорът пристига със счупен екран. След рекламацията “Технополис” изпраща нов телевизор със собствен транспорт. В началото на октомври читателката поръчва обувки от онлайн магазин. Получава съобщение от “Спиди” на 5 октомври, че ще доставят пратката на следващия ден до 17 ч. Не се появява никой. Вечерта от компанията я уверяват, че на следващия ден - събота, 7 октомври, до 14 ч ще доставят пакета на адреса Куриер на “Спиди” не се явява и в събота. След поредно обаждане казват, че куриерът не е успял за втори ден да стигне до адреса, и пратката остава за понеделник, 9 октомври. “На уречения понеделнишки ден още от късната сутрин започвам да звъня и да питам кога. Получавам уверение, че ще бъде доставена до 12 ч. В 12,15 ч получавам потвърждение, че пратката ще е при мен най-късно до 14 ч, този срок пак не е спазен. Уведомена съм, че до 16 ч пакетът ще е при мен. На финала на деня - към 17 ч, ми се заявява, че няма да е доставена днес, отлага се отново за следващия ден. Така с четиридневно закъснение и безброй обаждания и сигнали към служители на “Спиди” пратката все още липсваше. Наложи се да втвърдя сериозно тона си и да се държа доста грубо с всички възможни служители и отдели, с които успях да се свържа. При ултимативно заявяване, че пратката трябва да е на адреса ми до 30 мин и че ще подам всички възможни жалби към всички възможни отдели и/или институции, тя ми беше доставена към 18-18,30 ч в съответния понеделник”, разказва читателката. Нейният син поръчал и оборудване от онлайн магазин за геймъри. На 23 октомври получава съобщение от “Спиди”, че на следващия ден до 17 ч пратката ще бъде доставена. Пак десетки обаждания по телефона. На следващия ден я няма. Доставена е на 27 октомври към 10,30 ч. “Най-лошото е, че тези пратки може да са с лекарства и жизненоважни консумативи за хората и с тези забавяния може да има доста сериозни последствия за чакащия клиент! Това постоянно осигуряване на човек да седи по цял ден и да чака на адрес, е губене на време и средства. Безобразие е това да се повтаря всеки път и едва ли не със заплахи, неприятен тон и поставяне на ултиматуми да се стига до изпълнение на поръчка!”, пише читателката. Според Данаил Данаилов - член на борда на директорите на “Спиди”, често клиентите твърдят, че компанията е направила грешка, но тя можело да е при тях. Възможно е при 100 хил. пратки на ден да се получат грешки, каза той. Според него “Спиди” обработва над 2 млн. пратки на месец (или 100 хил. на ден). Успешно доставените били 99,73% Данаилов посочи, че гиганти като Amazon и E-bay например имат изисквания за качество на доставката от 97 до 98%. Нямало проблем и с персонала в компанията, имало достатъчно служители. В “Спиди” работели непрекъснато за подобряване на международните им услуги. Но пратките се доставяли със сухопътен транспорт, което налагало пренасочване през различни точки. Но клиентите получавали евтина услуга с премиум европейско качество, твърди Данаилов. Той допълни, че компанията се извинява на клиентите от конкретно посочените случаи за причиненото неудобство. В “Спиди” имало най-добрите практики на френската група “Гео Пост” за клиентски рекламации със съответните политики за компенсиране и обезщетяване. От компанията допълват, че клиентите им могат да се възползват от безплатно пренасочване на пратки в реално време към удобни за тях офиси или адреси, на които има хора, които могат да ги получат.   “Спиди” е основана през 1998 г. от Валери Мектупчиян и е една от първите, влязла в бизнеса с куриерски услуги у нас. Според информация от компанията сега тя има пазарен дял от 32%, в нея работят 1100 човека, има над 700 транспортни средства. Обслужва над 700 000 клиенти и 12 млн. пратки годишно. Външният пазар осигурява около 8% от приходите на компанията. През ноември 2012 г. “Спиди” стана публична компания и пусна акции на фондовата борса. Френските държавни пощи влязоха преди три години като акционер в “Спиди” . През 2014 г. те купиха 25% чрез дъщерното си дружество “Гео Пост”. Мажоритарен собственик на куриерската компания е Валери Мектупчиян. Той има бизнес и с продажба на нови автомобили и масла чрез компанията си “Омникар”, държи винарска изби и туристическа агенция. В началото на декември миналата година “Спиди” купи базата СОМАТ в кв. “Горубляне” в София. Сделката е на стойност 46 млн. лв., като значителна част е финансирана от Уникредит Булбанк с дългосрочен заем. Според информация от “Спиди” в края на септември 2017 г. печалбата нараснала с 44,4% на годишна база до 5,59 млн. лв. Приходите са се увеличили с 13 на сто, което е забавяне спрямо предходната година, когато увеличението бе с 15% на годишна база. От “Спиди” отчитат през тази година значително намаление на инвестициите, които до края на септември са 10,5 млн. лв. Над половината от тях са насочени към операциите в България, главно за транспортни средства. В Румъния били вложени над 3 млн. лв. в оборудване на логистичните центрове и за компютърна техника. ", "date": "2017.11.02", "title": "Куриерът на “Спиди” нито звъни два пъти, нито идва навреме"}
{"url": "https://www.24chasa.bg/novini/article/6529566", "text": "Хиляди хора излизат тази вечер по улиците на каталунските градове Барселона, Тарагона, Жирона и Леида, за да протестират  , предаде Асошиейтед прес. Испанска съдийка разпореди днес осем членове на сваленото каталунско правителство да бъдат поставени временно под стража, предаде Франс прес. Сред осемте висши сепаратистки представители е заместникът на бившия каталунски лидер Карлес Пучдемон - Ориол Жункерас, предава БТА. Девети висш каталунски представител - Санти Вила, който подаде оставка от каталунското правителство преди на 27 октомври то да обяви едностранно независимост на Каталуня - също попада под действието на съдебното разпореждане, но той ще бъде освободен под гаранция от 50 000 евро. \"Всички в затвора. Чувство за голяма несправедливост. Много тъжен ден за демокрацията\", написа в Туитър Жауме Алонсо-Куевиляс, адвокат на Пучдемон и неговата Европейска демократична партия на Каталуня. Арестуваните политици отправиха призив чрез адвокатите си и в социални медии протестите да бъдат мирни и привържениците им да избягват каквито и да било прояви на насилие, добавя АП.", "date": "2017.11.02", "title": "Хиляди каталунци на протест заради ареста на 8 членове на сваленото правителство"}
{"url": "https://www.24chasa.bg/novini/article/6529585", "text": "Една четвърт от бежанците по света са избягали от Сирия и Ирак, заяви в четвъртък Върховният комисар на ООН за бежанците Филипо Гранди, цитиран от РИА Новости. „Количеството на хората, станали бежанци не по своя воля, се приближава към 66 милиона“, заяви Гранди, по време на заседание на Съвета за сигурност на ООН по проблемите на бежанците, предаде \"Фокус\". Той отбеляза, че през 2009 година, техният брой е бил 42 милиона души. „Катастрофалният конфликт в Сирия принуди 11 милиона души да напуснат своите домове. Днес, една четвърт от насилствено преместените хора по света са от Сирия и Ирак“, подчерта комисарят.", "date": "2017.11.02", "title": "ООН: 1/4 от бежанците по целия свят са сирийци и иракчани"}
{"url": "https://www.24chasa.bg/novini/article/6529637", "text": "Генералният секретар на ООН Антонио Гутереш съобщи, че около 930 журналисти са били убити по света от 2006 до 2016 г., а хиляди други са били подложени на преследване или тормоз. Днес е Световният ден за прекратяване на безнаказаността за престъпленията срещу журналистите, предава ООН. „От 2006 до 2016 г. са убити 930 журналисти. Хиляди други постоянно са подлагани на сексуален тормоз, биват притеснявани, задържани“, отбеляза Гутереш. Според него престъпленията по отношение на журналистите често остават ненаказани. „В девет от 10 случая виновните не са подлагани на отговорност“, констатира генералният секретар. Той призова да се даде правосъдие при подобни престъпления „в памет на убитите журналисти и като признаване на важната роля, която свободните и независими медии играят за развитието и мира“, предава \"Фокус\". Гутереш заяви, че цялото общество плаща за нападенията срещу журналистите, защото то бива лишавано от източниците на информация за „корупция, конфликти за интереси, контрабанда“ и други социални проблеми. Той припомни за приетия от ООН през 2012 г. план за действия за защита на журналистите, целящо създаване за условия на безопасна работа за тях. Той добави, че планира да представи собствени предложения, свързани с конкретни мерки, чиято цел е да се „засили безопасността на журналистите и служителите в медиите“.", "date": "2017.11.02", "title": "Гутереш: За последните 10 години по света са убити 930 журналисти"}
{"url": "https://www.24chasa.bg/novini/article/6529405", "text": "Главният прокурор Сотир Цацаров се е самосезирал по разследването на “24 часа” за кмета на Батак Петър Паунов. В публикацията разкрихме, че общината е възлагала на фирмата на сина му Крум Паунов поръчки за 580 хил. лева. Цацаров е изпратил материала в окръжната прокуратура в Пазарджик и е разпоредил да се проведе разследване. Окръжният прокурор Васил Малинов ще назначи проверка. Оставката на кмета Паунов ще поискат на заседанието на Общинския съвет в петък съветниците от ГЕРБ. Причината е уронване престижа и доброто име на общината в резултат на незаконни действия за промяна на собствеността на държавен в общински имот край язовир “Батак” и последвалата му продажба. Също така и за обществени поръчки, спечелени в разрез с моралните норми от сина на кмета като управител на семейната им фирма “Престиж - Паунов” ЕООД, се казва в официално съобщение от управляващата партия. “БСП трябва да коментира темата за кмета на Батак, те са тези, които са много компетентни в опитите си да показват политическа воля за борба с корупцията и за опорочени модели на управление”, с този аргумент председателят на ПГ на ГЕРБ Цветан Цветанов отказа коментар. Единствено мога да кажа, че до момента, колкото пъти сме участвали в избори, не сме успявали да спечелим Батак, добави Цветанов. Това е еталон за морал - когато има и най-малкото петънце върху нечий ревер, без значение на каква позиция е той”, каза Десислава Атанасова от ГЕРБ. Тя даде пример за разликата между кадрите на БСП и тези на ГЕРБ: “При най-малкото съмнение за закононарушение или каквато и да е свързаност при нас изходът е само един - оставка. В БСП подобна тенденция няма, дори напротив - когато някой е в конфликт на интереси, той се закрепва още повече в партийната им йерархия”. “Последните няколко месеца твърде много се говореше за модели. И ако трябва някой да е съотнесен към модела БСП и приравняването им към корупционния модел и за свъзраности на лица, то това са примерите”, допълни депутатката. От БСП пък побързаха да се разграничат от кмета. От пресцентъра обявиха, че Паунов е напуснал партията след последните местни избори през 2015 г. На тях Паунов се е явил като кандидат за 4-и мандат за кмет от БСП, показват регистрите на ОИК и ЦИК. Той печели изборите още на първия тур с 51,26%. Кметът на Батак сам е напуснал БСП през 2016 г., съобщи областният председател на партията Петя Цанкова. На общинска конференция на социалистите в Батак той лично е оповестил, че напуска партийните редици. Прекратяването на членството му в БСП е отразено в партийните регистри на общинската организация, уточни Цанкова. На 30 октомври окръжната прокуратура в Пазарджик срещу кмета Паунов заради промяна на собствеността и продажба на общинска земя, с което бил ощетил държавата с 2400 лв. в полза на общината и на трето лице. В четвъртък бе разпространена и позиция на председателя на групата на ГЕРБ в Общинския съвет в Батак, и общински лидер на партията Атанас Коларов. Той уточнява, че решението за промяна на собствеността на имота край язовир “Батак” е взето на последното заседание на местния парламент в предишния мандат на Паунов. Сегашният общински съвет обаче го отменя като незаконосъобразно. Въпреки това обаче продажбата е осъществена. Не е коректно да се отправят обвинения, без да са се произнесли компетентните органи, заявиха пък от областното ръководство на БСП в Пазарджик. И изразиха позиция, че всеки носи отговорност, ако е доказано, че е нарушил закона или е извършил нередност, независимо от поста, който заема, и политическата си принадлежност.", "date": "2017.11.02", "title": "Прокуратурата разследва кмета на Батак, позлатил сина си (Обзор)"}
{"url": "https://www.24chasa.bg/novini/article/6529390", "text": "Тъмнокож кандидат за първи път ще се бори за поста президент на Русия, съобщи в. “Взгляд”. Блогърът Самсон Шоладеми обяви намерението си чрез пост във фейсбук. Лозунгът на необичайния претендент за креслото на Путин е “За Русия без фалш”. “Аз съм на 40 г., кореняк московчанин. Занимавам се с бизнес”, обяснява Шоладеми. Баща му е нигериец, а майка му рускиня. Той казва, че се занимава с бизнес, а преди това е бил журналист и блогър. Решил да се кандидатира, за да привлече вниманието към това, че под формата на благоустройство се унищожават парковете на Москва. Шоладеми посочва, че трезво оценява шансовете си. От една страна той осъзнава, че не блести с особени качества, но от друга - Русия е страна с големи възможности. ", "date": "2017.11.02", "title": "Чернокож се кандидатира за президент на Русия"}
{"url": "https://www.24chasa.bg/novini/article/6529435", "text": "Кой инвалид да получава пенсия и кой може да работи, ще се решава вече от Националния осигурителен институт. Това предвижда концепция на социалния министър Бисер Петков за реформа на ТЕЛК, с която “24 часа” разполага. Документът е внесен в парламента на 31 октомври. Хората с увреждания първо ще минават медицинска експертиза и ТЕЛК И НЕЛК отново ще определят вида и степента на увреждане на хората, предвижда концепцията. Вместо тяхното решение да носи право на пенсия и социални помощи обаче, инвалидите ще минават през втора комисия. Тя ще е за работоспособност и ще е към НОИ. Към института ще се създаде комисия за експертиза на работоспособността (КЕР), която ще започне работа през 2019 г. “Сегашното законодателство слага знак за равенство между увреждане и неработоспособност, а много хора с увреждания имат запазена работоспособност и тя трябва да се оценява”, обясни социалният министър Бисер Петков. Той подчерта, че цялата концепция се основава на Международната класификация на човешката функционалност, увреждания и здравето (ICF). КЕР ще дава оценка кой инвалид може да работи и кой ще получава пенсия, предвижда реформата. Първо обаче хората с увреждания ще трябва за да се прецени дали състоянието им може да се подобри. В момента тя е крайно недостатъчна или напълно липсва, пише в мотивите на Петков. Така оценката на тези недолекувани лица се завишавала с времето. Това, от своя страна, водело както до лични здравословни проблеми, така и до разходи в пенсионната система и тази на социалното подпомагане. Комисии за работоспособност ще има само в областните градове, защото там са и териториалните поделения на НОИ. Предвидено е да има мобилни екипи с експерти. Комисиите ще работят на основата на медицинската експертиза, която преди това е издала ТЕЛК. Решенията на комисиите към НОИ ще важат до 5 години. Ако състоянието обаче е необратимо, ще са пожизнени. Така през три години до комисията, както е сега. Ако е настъпила промяна в увреждането, хората ще могат да се преосвидетелстват, преди да е изтекло решението. Ако комисиите решат, че човекът може все още да работи, той ще бъде насочен към Агенцията по заетостта. Там трябва да му се намери подходяща работа или да го включат в обучение. През Агенцията за социално подпомагане пък хората с увреждания ще трябва да минат на социална оценка, за да се прецени какви социални помощи да получат. Службата по трудова медицина пък ще проверява дали намереното работно място е подходящо за човек с увреждане. В момента души. През миналата година за тях са отделени 1,7 млрд. лева. Докато през 2000 г. те са били около 244 млн. лв. Сметките показват, че разходите за пенсии за инвалидност са се увеличили почти седем пъти за последните 16 години, пише в мотивите на концепцията. Причина за реформата са сигналите за некоректно определяне на процент трайно намалена работоспособност. На част от хората се определя по-висок процент и така получават инвалидна пенсия, въпреки че нямат право на нея, пишат още експертите. Те отчитат, че през последните години рязко са се увеличили и разходите за медицински изделия, помощни средства, приспособления и съоръжения и добавки за социална интеграция. Идеята е с промените да се изгради ефективен, прозрачен и ясен контролен механизъм, който да спре злоупотребите при ползването на различни права, пише още в документа. Процедурата трябва да бъде максимално опростена, а заявления ще се подават и онлайн. Документите пък ще се събират в електронно здравно досие. Оценката от комисите ще се дава до два месеца. За да стане факт реформата през следаващата година, трябва да се променят 11 законопроекти и наредби. През 2019 г. трябва да са готови и новите комисии КЕР. Те ще имат собствени помещения и ще се назначат нови експерти. Освен това ще се изгради и информационна система, където да се събират данните на хората. Плановете предвиждат да се разработят нови програми за профилактика и задължителна рехабилитация специално за хора с намалена работоспособност. Организациите на хората с увреждания не подкрепят дълго чаканата реформа, защото се опасяват, че Според тях НОИ не може да оценява дали някой може да работи, защото точно той раздава парите. Те вече са стартирали петиция срещу готвените промени, като досега над 3600 човека са се подписали в нея. Освен това те ще организират и протест срещу реформата. “Дискусията с експерти тепърва ще продължи”, обясни министър Петков. Междувременно депутатите гласуваха на второ четене промени в Закона за интеграция на хората с увреждания. Така месечната добавка вече ще се отпуска въз основа на подадено заявление - декларация за изготвяне на социална оценка и отпускане на помощта. Администрацията ще получава документи по служебен път от държавни и общински органи. Те ще бъдат длъжни да я предоставят в 14-дневен срок. Така се намалява броят на изискваните документи, създава се правна сигурност и се намалява възможността за дублиране на социални плащания и за злоупотреби със социални права. Назначаването на помощни средства, приспособления и съоръжения за хората с увреждания и медицински изделия ще се извършва от органите на медицинската експертиза - ЛКК, ТЕЛК/НЕЛК. Патриотите ще подкрепят предложението до 2 години да се преразгледат всички ТЕЛК-ови решения. Това стана ясно от думите на Калин Поповски, зам.-шеф на социалната комисия в парламента, след среща с представители на организации на хората с увреждания в четвъртък. “Имаме амбицията за 2 г. в така наречения гръцки модел отново тези хора да преминат през комисиите за нова оценка на медицинската работоспособност”, каза Поповски. Трябвало да има ревизия и публичният ресурс да се изразходва пряко за хората. Организациите поискали хората с трайни увреждания да не минават през срочни ТЕЛК-ови решения, обясни той и допълни, че те трябва да бъдат “пенсионирани до живот”. Патриотите обаче са против двете комисии, които предлага социалният министър Бисер Петков. В сегашните ТЕЛК трябва освен медици да има и социални експерти, а не хората да се разхождат от комисия на комисия, каза депутатът Искрен Веселинов. “Всякаква корупция в тази сфера трябва да бъде пресечена един път завинаги”, категоричен бе Васил Долапчиев от съюза на слепите. Правото на допълнителна пенсия от частен фонд ще се придобива 5 години преди навършване на възрастта за пенсиониране. Това реши парламентът в четвъртък с приети промени в Кодекса за социално осигуряване. Условието е средства в индивидуалната партида да позволяват отпускане на такава пенсия в размер не по-малък от минималната за осигурителен стаж и възраст. С приетите промени се въвеждат и по-високи изисквания към корпоративното управление на пенсионноосигурителните дружества. Облекчава се режимът на прехвърляне на средства на осигурените лица от един в друг фонд, управляван от друго пенсионно осигурително дружество. Трябва да е изтекла 1 година от сключването на първия осигурителен договор или на служебното разпределение. Осигурените лица ще могат да прехвърлят средствата от индивидуалните си партиди във фонда при несъгласие с извършените промени в правилника му или в инвестиционната му политика, ако в тримесечен срок от уведомлението подадат заявление за това.", "date": "2017.11.02", "title": "НОИ решава да вземат ли пенсия инвалидите, или да работят"}
{"url": "https://www.24chasa.bg/novini/article/6529341", "text": "Един човек загина при стрелба пред супермаркет в германския град Бремен, предадоха ДПА и ТАСС, като се позоваха на полицията. Според очевидци, цитирани от местни медии, двама мъже се скарали при входа на магазина, единият извадил оръжие и стрелял по другия. Раненият мъж бил приет в болница, където по-късно издъхнал, предаде БТА.  Нападателят е избягал и е издирван. Засега не са ясни мотивите за стрелбата. Полицията каза, че няма данни, които да сочат, че заподозреният е опасен за обществото.", "date": "2017.11.02", "title": "Раненият в Бремен е починал, полицията  издирва стрелеца"}
{"url": "https://www.24chasa.bg/novini/article/6529340", "text": "Неизвестни лица ограбиха резиденцията на хърватското посолство в Скопие, щети бяха нанесени на руското консулство в Битоля, предаде агенция МИА. Македонската полиция съобщи, че кражбата в резиденцията на хърватското посолство е извършена с употреба на подправен ключ, при което е отворена входната врата, крадците са влезли вътре и са претършували резиденцията, но не е известно какво е откраднато, предава БТА. Хърватското министерство на външните и европейските работи потвърди инцидента и уточни, че са нанесени малки материални щети. Шейсет и осем годишен мъж счупи с бетонна блочка стъкло на Руското консулство в Битоля, при което повреди един телевизор. Извършителят бе задържан от полицията и след разговор осволбоден. След цялостното разкриване на случая срещу него ще бъде внесено обвинение. Взимат се мерки за пълното изясняване на двата случая.", "date": "2017.11.02", "title": "Ограбиха хърватското посолство в Скопие, има щети върху руското консулство в Битоля"}
{"url": "https://www.24chasa.bg/novini/article/6529359", "text": "За фалити на болници и поликлиники предупреждават от Българския лекарски съюз. Виновник за финансовия колапс щял да бъде проектобюджетът на Здравната каса за догодина. „Парите не достигат за изследвания, за консултации, за профилактични прегледи. Касата заплаща едни минимални цени, които от 15 години не са се променили”, заяви за    д-р Николай Колев, общопрактикуващ лекар. В сравнение с тази година през следващата за джипитата ще има 7 милиона лева повече. „Увеличението е нищожно и недостатъчно. Бюджетът е некомпетентно направен”, смята доц. д-р Любомир Киров, председател на Сдружението на общопрактикуващите лекари. Затова и лекарските прогнози не са никак добри.", "date": "2017.11.02", "title": "Лекарският съюз предупреждава за фалити на болници"}
{"url": "https://www.24chasa.bg/novini/article/6529372", "text": "Испанска съдийка разпореди днес осем членове на сваленото каталунско правителство да бъдат поставени временно под стража, предаде Франс прес.Сред осемте висши каталунски сепаратисти е заместникът на бившия каталунски лидер Карлес Пучдемон - Ориол Жункерас, предава БТА. Девети висш каталунски представител - Санти Вила, който подаде оставка от каталунското правителство преди на 27 октомври то да обяви едностранно независимост на Каталуния - също попада под действието на съдебното разпореждане, но той ще бъде освободен под гаранция от 50 000 евро.", "date": "2017.11.02", "title": "Временен арест за 8 от членовете на сваленото каталунско правителство - 24chasa.bg"}