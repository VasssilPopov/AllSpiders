{"url": "https://www.24chasa.bg/novini/article/7983871", "text": "През третото тримесечие на 2019 година Румъния и България са били страните с най-голямо увеличение на разходите за час труд в ЕС. Това сочат публикувани днес данни от Евростат. В България разходите са нараснали с 10 процента спрямо същото тримесечие на миналата година, а в Румъния - с 13,2 процента. Най-нисък е растежът на показателя в Люксембург (0,3 на сто) и Финландия (0,4 на сто). В целия ЕС разходите за час труд са се повишили с 3,1 процента през третото тримесечие, а в еврозоната - с 2,6 на сто.", "date": "2019.12.16", "title": "Румъния и България с най-голямо увеличение на разходите за час труд в ЕС"}
{"url": "https://www.24chasa.bg/novini/article/7983883", "text": "Телескопът VLT /Very Large Telescope/ в Чили е открил следи от много мощно звездообразуващо изригване в ядрото на Млечния път преди около един милиард години, предава ТАСС, цитирана от БТА.  Агенцията цитира съобщение на пресслужбата на Европейската южна обсерватория. При този процес са се взривили едновременно стотици хиляди свръхнови звезди в центъра на нашата галактика. Това събитие приобщава Млечния път към първите галактики в нашата Вселена. \"Звездите в Млечния път не са се зараждали постепенно, както се считаше досега. Този изблик на активност е бил едно от най-мощните енергийни събития в цялата история на Млечния път. Тогава в неговото ядро са се обособили такива условия, които са съществували в първите галактики на Вселената, при които са възниквали стотици нови звезди всяка година.\", заяви Франсиско Ногерас-Лара, цитиран от пресслужбата на Европейската южна лаборатория. Както отбелязват астрономите, сблъсъци и сливане на галактики се наблюдават постоянно в обозримото космическо пространство. По сегашни оценки на НАСА около една четвърт от видимите галактики вече са преживели подобни \"космически ПТП\" в миналото. Вследствие на това се е получило рязко ускоряване на процеса за формиране на нови звезди. Но в първите епохи от живота на нашата Вселена честотата на подобни катаклизми може да е била много по-голяма. По думите на Ногерас-Лара дълго време се считаше, че Млечният път не е преживял подобни звездообразуващи избухвания, тъй като се е сблъсквал само с галактики-джуджета, разположени в близост. Но сега европейските астрономи доказаха, че тази представа е била грешна. Новите изводи са били направени, след като учените осъществили преброяване на звездите в центъра на галактиката с помощта на наземния телескоп VLT. От направените изследвания станало видно, че за кратък период от време са се родили в млечния път толкова много звезди, колкото през последните 8-1,5 милиарда години. Благодарение на този пик на звездообразуване в недалечното минало на галактиката тя е преживяла серия от взривове на свръхнови, чиито брой е достигнал около 100 хиляди. Точните последствия от този космически \"фойерверк\" астрофизиците все още не могат да предскажат. При все това получените данни доказват, че честотата на звездообразуването след този взрив в нашата галактика значително се забавя. Това се дължи на факта, че едновременното избухване на 100 хиляди свръхнови е загряло ядрото на Млечния път и е изхвърлил голямо количество топли газове в други части на галактиката. Така се получил \"дефицит от строителни материали\" за изграждането на нови звезди.", "date": "2019.12.16", "title": "Учени откриха следи от масово избухване\nна свръхнови"}
{"url": "https://www.24chasa.bg/novini/article/7983900", "text": "Президентът на САЩ Доналд Тръмп ясно заяви днес, че смята да участва в поне три предизборни дебата, но заплаши да пренебрегне органа, който ги свиква, предаде Асошиейтед прес, цитирана от БТА. \"Очаквам с нетърпение да се явя на дебати с онзи (от демократите), който е късметлия да се добере до финиша измежду тях\", написа президентът в Туитър днес, след като вестник \"Ню Йорк таймс\" съобщи, че той обмислял изобщо да игнорира всякакви дебати. Тръмп се похвали, че се представял \"толкова добре на дебати\", че вероятно ще участва в повече от три дебата. Той обаче се оплака, че Комисията по президентските дебати била пълна с хора, които мразят Тръмп и призовават изобщо да не се гласува за Тръмп, и заплаши да не се възползва от услугите й. Президентът писа, че ще вземе съответното решение в подходящо време. В отговор комисията излезе с изявление, в което отбелязва, че \"телевизионните предизборни дебати са важна част от американския демократичен процес\", като добави, че организираните от нея 30 президентски и вицепрезидентски предизборни дебати от 1988 г. досега се отличават с \"честност, балансираност и безпристрастност\".", "date": "2019.12.16", "title": "Тръмп плаши да игнорира комисията по президентските дебати"}
{"url": "https://www.24chasa.bg/novini/article/7983928", "text": "Всеки момент се очаква петимата полицаи от Благоевград да бъдат пуснати от затвора в Бобов дол.  Те бяха осъдени през април на по 7 г. затвор за смъртта на Ангел Димитров-Чората. След това обаче главният прокурор Сотир Цацаров и полицаите внесоха искане във ВКС за възобновяване на делото, защото са категорични, че присъдите от по 7 г. затвор са неправилно постановени. В късния следобед днес ВКС прие доводите на Цацаров и полицаите, реши делото да бъде гледано наново от нов състав, а петимата да бъдат незабавно освободени от затвора. Преди малко в Бобов дол пристигнаха служители от ръководството и админстрацията, за да оформят документите за освбождаването. ", "date": "2019.12.16", "title": "Всеки момент пускат петимата полицаи по делото \"Чората\" от затвора в Бобов дол"}
{"url": "https://www.24chasa.bg/novini/article/7983951", "text": "Искам да се сбъдне една моя мечта -България да бъде една от най- интересните туристически дестинации не дамо в Европа, но и в света. Това заяви  Симеон Сакскобурготски по време на ОФИЦИАЛНА ЦЕРЕМОНИЯ ПО ВРЪЧВАНЕ НА ГОДИШНИ НАГРАДИ В ТУРИЗМА - 2019. Кубрат Пулев: Благодаря на министър Ангелкова за усилената й ранота за развитието на туриьма, защото той е много важен. България е една от най-древните държави, която има много какво да покаже на света. Лично аз ще работя като човек и българин за популяризирането на туризма в България.", "date": "2019.12.16", "title": "Симеон II: Поздравявам министър Ангелкова за усилията, които полага за развитието на туризма"}
{"url": "https://www.24chasa.bg/novini/article/7983968", "text": "НАТО е изправена пред най-сложната обстановка в сигурността в историята си, заяви днес в Кувейт генералният секретар на пакта Йенс Столтенберг, цитиран от Франс прес и БТА.  Той направи това изявление, след като юбилейната среща на върха по случай 70-ата годишнина на алианса в началото на декември разкри дълбоките разногласия между някои лидери на страните членки. За седем десетилетия НАТО никога не се е изправяла пред толкова сложна обстановка в областта на сигурността като днешната, заяви Столтенберг по повод 15-ата годишнина от Истанбулската инициатива за сътрудничество. \"За да гарантираме нашата сигурност трябва да сме гъвкави и готови да отговорим на заплахите, идващи от всякъде - от земята, морето, въздуха, космоса и киберпространството, както и от държавни и недържавни фактори\", допълни Столтенберг. По случай 70-годишния юбилей на пакта неговите 29 страни членки приеха обща декларация срещу заплахи, като Русия, тероризма и - за първи път - стратегическото предизвикателство, което представлява нарастващото влияние на Китай, припомня АФП.", "date": "2019.12.16", "title": "Столтенберг: НАТО е изправена пред най-сложната обстановка в сигурността в историята си"}
{"url": "https://www.24chasa.bg/novini/article/7983982", "text": "Вестник \"24 часа\" спечели първа награда в категория \"Печатни медии\" на четвъртите годишни награди в туризма. В конкуренция с други 4 печатни издания бе оценена нашата публикация \"На море в България - там, където Балканът влиза в морето\". Официалната церемония приключи преди минути в централния военен клуб. Церемонията бе уважена от председателя на Народното събрание Цвета Караянчева, бившият министър-председател Симеон Сакскобурготски , министърът на енергетиката Теменужка Петкова, на младежта и спорта Красен Кралев, народни представители, кметове, дипломати и представители на бизнеса.  Награди бяха раздадени в общо 16 категории, за които се бореха над 100 участника. \"Интересът към годините туристически награди нараства с всяка изминала година. Участието на толкова много хора е показателно не само за качеството, но и за вашия труд, който се оценя\", каза домакинът на събитието, министърът на туризма Ангелкова. И допълни, че тази година са гласували изключително много хора, което показва положителното отношение към българския туризъм. Ангелкова благодари на премиера Борисов и правителството за това, че са превърнали туризма в национален приоритет.  Ангелкова съобщи, че се отчитат 34% на международния туризъм за 2019 г. и над 31% ръст при приходите от международен туризъм.  \"Българските туристи се научиха да пътуват в чужбина, но хубавото е, че се връщат в България. Благодаря на министерството на туризма, че се старае да превърне България в 4-сезонна дестинация\", каза Цвта Караянчева. Тя връчи наградата \"Изборът на българите\", който тази година е Исторически парк село Неофит Рилски. Победителят в категория Духът на България - пролетният събор Китна Тракия пее и танцува бе връчена от бившия премиер Симеон Сакскобурготски.  Награди връчиха още министър Красен Кралев, който награди Варна в категорията \"Морска община\", депутатът Петър Кънев, както и спортните легенди Кубрат Пулев и Йордан Йовчев. ", "date": "2019.12.16", "title": "\"24 часа\" с приз на четвъртите годишни награди в туризма"}
{"url": "https://www.24chasa.bg/novini/article/7983884", "text": "Зимната им ваканция ще е 25 дни, докато тази на децата е 16 - те са на училище на 6 януари. Ваканцията на парламента се определя от правилника, в който е записано, че тя е всяка година от 20 декември до 10 януари. Тъй като догодина 10-и се пада в петък, това означава, че първото пленарно заседание ще е следващата сряда - на 15 януари. Предстои обаче темата да бъде обсъдена в председателския съвет на Народното събрание тази седмица и е възможно ваканцията да бъде съкратена. Сред първите задачи на депутатите през новата парламентарна сесия догодина ще са темите за финансирането на партиите и предложението на правителството за контрол над главния прокурор. От “Обединени патриоти” вече се заканиха да внесат промени, с които да се сложи таван на държавната субсидия от 5-6 млн. лв. на партия. От ГЕРБ също ще обмислят намаляване на приетата по предложение на БСП сума от 8 лева на глас. Очаква се дебат и за обхвата на обслужваните от НСО лица, както и по изборното законодателство. ", "date": "2019.12.16", "title": "25 дни ваканция за депутатите - с 10 повече от ученическата"}
{"url": "https://www.24chasa.bg/novini/article/7984006", "text": "Дарена е от “Българската Коледа” на болница “Св. Иван Рилски” - София, увеличава шанса при операция Нова апаратура за високоспециализирано изследване за епилепсия нарежда университетската болница “Св. Иван Рилски” в София до реномираните центрове в Германия, Франция и САЩ. Това каза при първото пробно пускане доц. Красимир Минкин – началник на Референтния център за функционална и епилептична хирургия в болницата. За около час само с едно изследване ще се получава по-точна и детайлна информация паралелно за електрическата активност на мозъка и анатомичните му особености. Апаратурата е дарение от “Българската Коледа”. Благодарение на нея шанс за лечение получават тези пациенти, на които медикаментите не помагат, а хирургическото лечение изисква невъзможна досега диагностична суперпрецизност за критичната зона в мозъка. Тя се осъществява чрез едновременна обработка на данните от електроенцефалограма и ядрено-магнитен резонанс. Досега едновременното извършване на ЕЕГ и изследване с ЯМР беше невъзможно, защото технологично в магнитния резонанс не може да се използват метални електроди. В новата апаратура електродите и проводниците, които свързват двете машини – ЯМР и ЕЕГ- апарата, също дарен ни от “Българската Коледа” преди 3 години, не са метални, уточни д-р Марин Пенков, шеф на отделението по образна диагностика. Неврологът доц. Петя Димова, която заедно с доц. Минкин се занимава с най-тежките случаи на епилепсия у нас, изтъкна, че комбинираното изследване дава много точна представа за огнищено на епилептична активност и възможност да се прецени дали то може да бъде оперирано.", "date": "2019.12.16", "title": "Вече с едно изследване апаратура открива точно огнища на  епилепсия"}
{"url": "https://www.24chasa.bg/novini/article/7983946", "text": "Драстични нарушения откри мащабната проверка на всичките 67 автошколи в Пловдив и региона. Тя започна през август и приключи наскоро. Повече от половината от автошколите в Пловдив са с нарушения при обучението на шофьорите, съобщи на дискусията “Карай умно, стигни жив” Владимир Тодоров от Асоциацията на пострадалите при катастрофи. В две от фирмите в Пловдив за обучение на водачи служители на Икономическа полиция, НАП и ДАИ са установили, че в присъствените списъци за лекции фигурират хора, които на конкретната дата са били извън страната. В единия случай ставало въпрос за 48-годишен, отбелязан, че е на обучение заедно с останалите кандидат-шофьори, а всъщност се намирал в чужбина. Въпросният мъж се водел в дневника на пловдивската автошкола “Милко 06”. Собственикът ѝ Милко Радифов призна пред “24 часа” за нарушението. “Този човек си има книжка за категория В и се е записал при нас за кат. А - управление на мотор. За да придобие такава правоспособност, е достатъчно да покрие 20 часа практика. Мой е пропускът, че е вписан като присъстващ”, обясни той. И добави, че същият кандидат за книжка все още бил извън България. Разследващите го чакали, за да го разпитат, затова и не били приключили преписката за “Милко 06”. Радифов обаче отрече в школата му, която функционира от години, подобни случаи да са практика. В интернет страницата на центъра се посочва, че разполага с висококвалифицирани инструктори и обучава водачи за категориите А, В, С, С+Е и М. Липсващи курсисти по време на теоретични занятия са открити и при проверката в друга автошкола в Пловдив. Там дори липсвали петима души - четири жени и мъж, всички от ромски произход. Оказало се, че и те са пресекли границата и се намират извън България. “Част от кандидат-водачите не посещават лекциите, плащат си и ги вписват фиктивно в дневниците, а те се подготвят сами вкъщи. И това е порочна практика от години”, твърдят бивши инструктори. Присъствието на курсистите на теория е задължително. Броят на допустимите отсъствия се определя с наредба. След акцията в автошколите служители на НАП и ДАИ са съставили 7 акта за административни пропуски. Икономическа полиция е изпратила 39 преписки в районната прокуратура. “По тях ще се преценява дали има достатъчно данни за извършване на престъпление и образуване на досъдебни производства. Възможно е да се поиска допълнителна проверка или да се постанови отказ”, коментира районният прокурор на Пловдив Чавдар Грошев. Той поясни, че срокът за работата по преписките е 1 месец, но може да се удължи до три. Шефът на пловдивската полиция комисар Йордан Рогачев, по чието нареждане бе извършена проверката на автошколите, подчерта, че наблюдението над дейността им ще продължи. По думите му целта е от учебните центрове да излизат подготвени шофьори, за да се гарантира безопасността на движението и да се ограничи пътният травматизъм. Пловдив и регионът са в челната класация по тежки катастрофи с жертви и пострадали. До 28 октомври в областта са станали 698 инцидента с 52 загинали. 906 души са били ранени. Според пътни полицаи основната причина за големия брой пътни произшествия са висока скорост и отнемане на предимство. Преди дни в Пловдив бе назначен нов началник на КАТ - комисар Венелин Младенов, като мотивите за смяната на предшественика му Димитър Димитров бяха незадоволителни резултати в контрола по пътищата.", "date": "2019.12.16", "title": "48-годишен и петима цигани уж на курсове за шофьори, а те - в чужбина"}
{"url": "https://www.24chasa.bg/novini/article/7983860", "text": "Бившата кметица на столичния район “Младост” Десислава Иванчева вече ще може да тегли от банковата си сметка по 560 лв. на месец. Апелативният спецсъд вдигна частично запора върху парите до размера на минималната работна заплата, тъй като Иванчева е без доходи и според защитата ѝ няма с какво “да посреща битовите си нужди”. Другите подсъдими - Петко Дюлгеров и Биляна Петрова, също имат частична отмяна на запорите, наложени по време на разследването, за да се обезпечи бъдещ иск на държавата. Съдът разреши на Дюлгеров да изтегли 8000 лв. Той е с една банкова сметка с 14 000 евро от продажбата на наследствен имот. Дюлгеров от години имал проблеми със зрението и парите му трябвали за планирана операция за трансплантация на роговица. Биляна Петрова пък отскоро имала проблеми със слуха. Тя заяви пред съда, че е с пробити тъпанчета, които се възпалили, и сега не чува добре. “Ако има заседание, ще съм като чучело. Почти не чувам”, каза Петрова и помоли делото да бъде отложено. Лекарите я уверили, че след лечение слухът ѝ ще се подобри. Ако се наложи, щели да ѝ направят пластика. Според прокуратурата доказателства, че Петрова не чува, не са представени. Съдът назначи експертиза за здравословното ѝ състояние. Лекар със специалност по уши, нос и гърло ще се запознае с документацията и ако се наложи, ще прегледа Петрова. Заключението му трябва да е готово преди 8 януари. Тогава съдът ще изслуша тройна графологична експертиза на изписани цифри в тефтерчето на Десислава Иванчева, което е ключово доказателство по делото за подкупа. Според наши източници експертизата е внесена вчера в съда и сочи, че цифрите не са писани от Иванчева, а най-вероятно от Дюлгеров. Едно от вписванията е 12 500 x 15. Според обвинението за един от проектите на предприемача и основен свидетел Александър Ваклин за 12 500 кв м разгъната застроена площ (РЗП) били поискани по 15 евро на кв.м. По делото вече има експертиза, че част от текста в тефтерчето не е на Иванчева, но вещите лица, които са я изготвили, не можаха да кажат чий е почеркът. В средата на април т.г. Иванчева бе осъдена на първа инстанция на 20 г. за поискан подкуп от 187 500 евро. Бившата ѝ заместничка Биляна Петрова получи 15 г., а екскметът на “Младост” Дюлгеров - 12 г. Тримата са под домашен арест, вчера съдът отказа да пусне Дюлгеров на свобода срещу гаранция или подписка. ДЕСИСЛАВА ИВАНЧЕВА", "date": "2019.12.16", "title": "Разрешиха на Иванчева да тегли по 560 лв. за битови нужди, Петрова губи слуха си (Обзор)"}
{"url": "https://www.24chasa.bg/novini/article/7983361", "text": "Мъж почина на спирка, близо до центъра в Плодив. Според очевидци, човекът просто се свлякъл на земята. Веднага на място пристигнала полиция, а след патрулката - и кола на Съдебна медицина. В момента униформените разгововят със свидетел, който е бил най-близко до мъжа.                                                                                                                                                                                                                                                                                                                       ", "date": "2019.12.16", "title": "Трагедия в Пловдив! Мъж издъхна на спирка"}
{"url": "https://www.24chasa.bg/novini/article/7983379", "text": "Румънският президент Клаус Йоханис, премиерът Лудовик Орбан и редица други официални представители участваха днес в тържествено заседание на двете камари на парламента по повод 30-тата годишнина от антикомунистическата революция през 1989 г., съобщава в. \"Гъндул\". В речта си Йоханис призова правосъдието да установи истината за кървавите събития от декември 1989 г. и да подведе под отговорност виновните. \"След 1990 г. имаше много инициативи, с които беше почетена паметта на онези, които дадоха живота си през декември 1989 г. Кръстени бяха улици, построени бяха паметници, организирани бяха възпоменателни събития. Само с едно нещо им останахме длъжници - не научихме истината за това какво се случи по време антикомунистуческия бунт през 1989 г.\", заяви държавният глава. Той изтъка, че \"саможертвата на румънците, които стояха с голи гърди срещу куршумите, танковете и най-страшните форми на мъчения, не може да остане без отговори на основните въпроси, които се отнасят до революцията\". По думите му държавата е закъсняла непозволено много в установяването на истината, което е важно изпитание за румънското правосъдие. \"Следователно правосъдието трябва да установи истината и да подведе под отговорност виновните\", изтъкна президентът. Румъния е единствената държава в източния блок, където рухването на комунистическия режим стана с кървава революция. В периода 16-25 декември 1989 година в страната имаше протести, улични боеве и големи демонстрации. 1142 души бяха убити по време на събитията, а ранените бяха 3138. Румънският диктатор Николае Чаушеску и съпругата му Елена бяха екзекутирани след кратък процес на 25 декември 1989 г. В края на ноември тази година във Върховния касационен съд започна дело за събитията от декември 1989 г., в което бившият президент Йон Илиеску, бившият вицепремиер Джелу Войкан Войкулеску и бившият шеф на Военната авиация генерал Йосиф Рус са обвинени в престъпления срещу човечеството.", "date": "2019.12.16", "title": "Йоханис призова за установяване на истината за революцията от 1989 г."}
{"url": "https://www.24chasa.bg/novini/article/7983396", "text": "Учени извлякоха повече от 5,5 куб. м въздух, уловен в антарктически лед дълбоко под повърхността, съобщи БТА. Питър Неф от Вашингтонския университет каза, че пробите представляват най-голямото налично количество въздух от 70-те години на 19-и век. Учените са извадили дълбочини проби лед от шест сондажа в Антарктида на 800-километров участък. Те са събрали общо 5 т лед и са разтопили проби в специални вакуумни камери в лаборатория. Така са получили 5,5 куб. м чисти проби атмосферен въздух, стигащи назад във времето до 1875 г. Най-късната е от 2010 г. Специалистите искат да установят колко хидроксил е имало в околната среда в различни периоди през последните 150 години. Хидроксилът понякога се нарича почистващ, защото може да разгражда парникови газове, преди да се преобразува. Той обаче е нетраен и наличието му трудно може да бъде измерено пряко. Вместо това учените искат да установят наличието на въглерод-14 моноксид, който се унищожава от хидроксила и обикновено се среща във въздушните мехурчета в леда.", "date": "2019.12.16", "title": "Откриха въздух от 1870 г. в Антарктида"}
{"url": "https://www.24chasa.bg/novini/article/7983416", "text": "Върховният касационен съд днес излезе с решение за възобновяване на делото срещу петимата полицаи, осъдени за смъртта на Ангел Димитров - Чората. Той почина при полицейска акция на 10 ноември 2005 г. в Благоевград. За смъртта му бяха обвинени Мирослав Писов, Иво Иванов, Янко Граховски, Георги Калинков и Борис Механджийски. След 14 г. през април т.г. ВКС ги осъди на по 7 години затвор. Петимата, както и главният прокурор Сотир Цацаров, внесоха искане във ВКС за възобновяване на делото. Днес 5-членният състав отмени присъдата им и върна делото за ново разглеждане от нов състав на касационната истанция.", "date": "2019.12.16", "title": "Пускат от затвора петимата полицаи по делото \"Чората\""}
{"url": "https://www.24chasa.bg/novini/article/7983429", "text": "Министър-председателят Бойко Борисов ще се срещне с представители на протестиращите медицински сестри още тази вечер. Премиерът ги очаква в 18,30 часа в Министерския съвет, съобщиха от правителствената пресслужба. Промяната на срещата се налага заради изразеното публично недоверие от страна на протестиращите, че срещата ще се състои.", "date": "2019.12.16", "title": "Борисов се среща още тази вечер с протестиращите медицински сестри"}
{"url": "https://www.24chasa.bg/novini/article/7983453", "text": "Ролята на жените в политиката е незаменима - основно в разрешаването на конфликти, воденето на преговори, гарантирането на мира, сигурността и устойчивото развитие. Това заяви в Мадрид вицепремиерът и министър на външните работи Екатерина Захариева по време на 14-та среща на министрите на външните работи на страните от форума “Азия Европа” (АСЕМ), която е председателствана от новия Върховен представител на ЕС по въпросите на външните работи и политика на сигурност Жозеп Борел. В срещата участват крал Фелипе VI и премиерът Педро Санчес, съобщиха от Външно. Захариева бе водещ говорител по време на първата пленарна сесия на министерската среща. “България е първа в Европа по брой жени, работещи в сектора на информационните и комуникационните технологии, както и по брой студенти жени в тези специалности. Сред учените и инженерите в страната ни жените са 53%, с което заемаме едно от първите пет места в ЕС”, каза българският първи дипломат. Тя цитира и доклада на Световната банка \"Жени, бизнес и законодателство 2019: десетилетие на реформи\", според който България е на едно от челните места сред страните по равенство на половете. За страната ни от 100 възможни пункта индексът показва 93,75. В 22 държави, сред които е и България, са премахнати изцяло нормативните пречки жените да упражняват определени професии. В момента председателят на Народното събрание, седем министри (от които двама вицепремиери), омбудсманът и кметът на българската столица са жени. Захариева изтъкна, че по данни на Световната банка, ако политиците работят със същите темпове, пълна равнопоставеност на половете ще бъде постигната чак през 2073 г. Не е нужно да чакаме още 60 години, преди да предприемем по-решителни действия, заяви българският вицепремиер. Освен равнопоставеността на половете, външните министри от Азия и Европа обсъждат мултилатерализма, актуални международни и регионални въпроси, като неразпространението на оръжия за масово унищожаване, киберсигурността, борбата с тероризма и предотвратяването на радикализацията, морската сигурност. Бяха разгледани и редица регионални въпроси като ситуацията в КНДР, Иран, Близкоизточния мирен процес, Сирия, Либия, Йемен, Афганистан, Украйна, Мианмар.", "date": "2019.12.16", "title": "Захариева: Ролята на жените в политиката е незаменима"}
{"url": "https://www.24chasa.bg/novini/article/7983524", "text": "Прогресистките кметове на столиците на страните от Вишеградската четворка - Будапеща, Варшава, Прага и Братислава - сключиха днес \"пакт на свободните градове\", за да се противопоставят на популистките правителства, управляващи държавите им, и да укрепят връзките с Европейския съюз, предаде Франс прес, цитирана от БТА. Церемония с участието на четиримата кметове се състоя в Будапеща, където новият левоцентристки кмет Гергей Карачон спечели през октомври изненадваща победа над кандидата на управляващите, ръководил града девет години. След избора си Карачон се обяви за главен противник на министър-председателя националист Виктор Орбан. Във Варшава кметът центрист Рафал Тшасковски, победил на изборите през 2018 г. консервативния кандидат националист, също е емблематична фигура за опозицията. \"Популизмът е погрешен и опростенчески отговор на проблемите\", заяви на пресконференция 38-годишният кмет на Прага Зденек Хржиб, поддръжник на Пиратската партия и критик на чешкия премиер и бизнесмен Андрей Бабиш. Четвъртият участник в пакта е Матуш Вало, кмет на Братислава, местен политически активист, без партийна принадлежност в държава, управлявана от словашката популистка левица. Приетата декларация обявява общия им ангажимент да насърчават \"свободата, човешкото достойнство, демокрацията, равенството, правовата държава, социалната справедливост, толерантността и културните различия\". Целта на обединението на кметовете е да работят директно с европейските институции, за да получават европейско финансиране за развитието на своите градове, заобикаляйки централните правителства, отбелязва АФП.", "date": "2019.12.16", "title": "Будапеща, Варшава, Прага и Братислава се обединяват срещу популистите"}
{"url": "https://www.24chasa.bg/novini/article/7983574", "text": "Букурещкият съд произнесе днес първите присъди по делото \"Колектив\" във връзка с пожара през 2015 г. в едноименния нощен клуб в румънската столица, при който загинаха над 60 души, съобщава Аджерпрес, цитирана от БТА.  Бившият кмет на букурещкия Сектор 4 Кристиан Попеску Пиедоне беше осъден на 8 години и 6 месеца затвор за злоупотреба със служебно положение във връзка с издаването на разрешителните за дейността на клуба. Собствениците на нощния клуб Алин Джордже Анастасеску, Паул Каталин Ганча и Костин Минку получиха присъди от 11 години и 8 месеца затвор по обвинения в непредумишлено убийство, причиняване на телесни повреди и невземане на предвидените от закона мерки за сигурност и безопасност на работното място. Даниела Ница, собственик на фирма за фойерверки, беше осъдена на 12 години и 8 месеца затвор, а двама пиротехници от фирмата получиха съответно 10 години и 9 години и 8 месеца затвор. На 3 години и 6 месеца затвор беше осъден и директорът на фирмата Кристиан Ница. Началникът на службата за издаване на търговски разрешителни в кметството на Сектор 4 Аурелия Йофчу беше осъдена на 8 години затвор, а друга служителка получи 7-годишна присъда. Антонина Раду и Джордже Матей Петрика, капитани в Инспектората за извънредни ситуации, бяха осъдени на 9 години и 2 месеца затвор по обвинения в неизпълнение на служебните задължения. Съдът реши също, че кметството на Сектор 4 и Окръжният инспекторат за извънредни ситуации Букурещ-Илфов трябва да платят солидарно обезщетения в размер на около 50 милиона евро на ранените и наследниците на загиналите в пожара. Днешното решение на Букурещкия съд не е окончателно и може да бъде обжалвано. При пожара на 30 октомври 2015 г. загинаха 64 души - 27 в нощта на трагедията, а останалите издъхнаха седмици или месеци по-късно в болници в Букурещ и в чужбина. При инцидента пострадаха около 200 човека. Огънят бе предизвикан от фойерверк, предвиден за използване на открито, който подпалил декора, а пламъците се разпространили бързо заради леснозапалим звукоизолиращ материал, използван в заведението. В клуба тогава са се намирали над 400 души при капацитет от 80 души, според разрешителното на заведението.", "date": "2019.12.16", "title": "Първи присъди за пожара в букурещкия нощен клуб, убил 64 души"}
{"url": "https://www.24chasa.bg/novini/article/7983483", "text": "За хранителните добавки е характерно голямото количество на  и белтъчини, които стимулират натрупването на качествена мускулна маса, като успоредно с това подчертават мускулния релеф и пречистват тялото от повечето излишни мазнини. Прието е да се смята, че с помощта на качествените хранителни добавки, които се комбинират със строго определена тренировъчна програма, в зависимост от степента на напредналост, могат много бързо да помогнат за натрупването на мускулна маса и желания мускулен релеф. Обикновено те се приемат с точно определена програма, в зависимост от натоварването и се внимава да не бъдат предозирани, което има обратен ефект в процеса на тренировките. Част от хранителните добавки могат да се използват и просто за пълноценно и разнообразно хранене, като се добавят към основната храна. По този начин те имат здравословен ефект, което се отразява пряко на добрия тонус и оптималната форма. Добавките могат да имат различна форма и разновидност, като по отношение на обема и съдържанието си, така и по отношение на начина на приемане. Необходимо е да се подчертае, че хранителните добавки е важно да бъдат употребявани разумно. Те не са основна храна и не правят чудеса по отношение на визията и здравословното състояние. Знае се, че голямата част от тях по принцип не влияят негативно на човешкото здраве, когато се приемат по строги указания и това е комбинирано със съответния начин на живот – интензивни тренировки и здравословно поведение. Днес хранителните добавки са много достъпни. Те се предлагат с подробни описания за начина на приемани и ползата от тях. През последните години голяма част от младите хора са информирани по отношение на ползите от хранителните добавки, които спомагат за здравето и нормалното развити на всички части от човешкия организъм. При употребата на различни видове хранителни добавки е много важно начинът на хранене да е съчетан с начина на живот. Когато това е на лице те имат изключително ползотворен ефект и с тяхна помощ можем да постигнем желаните резултати. Приемането на хранителни добавки при всички случаи е нужно да бъде поставено на научна основа за да можем да си обясним много ясно какви процеси и промени настъпват в тялото и организма ни, когато приемаме дадена хранителна добавка. Необходимо е да знаем какво целим с това – натрупване на качествена мускулна маса и превръщане на тялото ни във фитнес изкушение или просто подпомагане и усъвършенстване на здравословния начин на живот и стимулиране на позитивните нагласи и възможности на нашето тяло. Хранителните добавки са ценен източник на всички важни за перфектното здраве на човека елементи и това ги прави безопасни и в същото време безценни за трениращите професионално или не. Важно е да имаме богата емпирична информация за тях за да можем да ги използваме правилно и винаги да постигаме оптимални резултати.", "date": "2019.12.16", "title": "Хранителните добавки като част от оптималния хранителен режим"}
{"url": "https://www.24chasa.bg/novini/article/7980007", "text": "За нов, сериозен риск за парите ни предупреждават финансисти, след като европейска директива даде възможност вече да се плаща онлайн и без банкова карта. Падането на монопола на банките за достъп до сметките на потребителите дойде с тази директива и с промени в нашия закон за платежните услуги, които вече са в сила. Целта е потребителите да имат избор от доставчици на финансови услуги, а не да бъдат обвързани само с една или две банки. На свой ред банките бяха задължени да предоставят достъп до клиентските сметки чрез т.нар. отворени програмни интерфейси. Така всеки вече може да пазарува и да извършва различни плащания онлайн и без да има банкова карта. Достатъчно е да притежава сметка и да избере кой да има достъп до нея. Така освен пазаруване по интернет ще се правят резервации за хотели и самолетни билети, преводи на пари по сметки и дори вноски по кредити и всякакви плащания. За да получат достъп до нашите сметки, конкурентните доставчици трябва да от БНБ за електронни разплащания. За да го даде, пък централната банка ще проверява кой държи 3% и нагоре от капитала на подобни компании. Законът задължава дружествата за електронни пари да предоставят отчети в БНБ. Извършването на дейността без лиценз бе криминализирано. Новите играчи на финансовия пазар са два вида - едните са доставчиците на услуги, иницииращи плащания - т.нар. PISP, а вторите са доставчици на услуги, поддържащи сметката - AISP. Вторите имат достъп до информацията за сметките на клиенти на банките и ако бъдат упълномощени от собственика, могат да обединяват и да събират информацията за авоарите му в различни банки. PISP могат да инициират еднократни или регулярни плащания от негово име. Прогнозите на анализаторите от “Делойт” са, че около 9% от приходите от плащанията на дребно ще отидат при новите компании. Ако досега конкуренцията между банките определяше в голяма степен не само асортимента на предлаганите финансови продукти и услуги, техните цени, скоростта на операциите, сигурността на разплащанията и степента на тяхната защитеност, в битката вече са и новите играчи. Новата директива увеличи разходите на банките, защото предписа и нови изисквания към сигурността заради отварянето на програмните интерфейси. Най-конкурентното предимство на новите играчи пред банките е, че нe нaчиcлявaт за голяма част от услугите или те са много по-ниски.  В банковите среди тези промени предизвикват притеснения. “За да задържим клиентите си, трябва да предлагаме нови продукти и услуги, и то при повишени изисквания към сигурността, като едновременно държим цените според регулаторни изисквания”, обясни ситуацията един от изпълнителните директори на голяма чуждестранна банка. Пред “24 часа” преди време изпълнителният директор на ОББ Кристоф де Мил обясни, че точно новите финтех компании и големите технологични корпорации провокират и упражняват натиск за трансформацията на банковия сектор. Всички те се борят за парче от банковия и застрахователния бизнес. деликатните въпроси е този за сигурността на разплащанията. Финансисти се опасяват дали ще са достатъчно защитени плащанията и личните данни, след като повече играчи имат достъп до тях. Финтех индустрията може да се окаже причина за финансова криза, ако не се регулира добре, се казва пък в доклад на консултантската компания Parker Fitzgerald Group’s. Основният аргумент за подобно твърдение е, че все по- често банковите системи не са съвместими с услугите на този нов вид бизнес. Финтex кoмпaниитe били и по-уязвими нa шoкoвe oт гoлeмитe бaнки, защото бизнecът им нe e дивepcифициpaн и мoгaт лecнo дa ce cpинaт пpи yдap нa пaзapa, смятат авторите на доклада. Дейността им била пo- тpyднa зa пpocлeдявaнe и за oцeнкa заради използвани кoмпютъpни aлгopитми, което затруднява peгyлaтopитe дa пoлyчaт точна информация за рисковете. Няма и утвърдени професионални практики и норми във финтex индycтpиятa, което силно намалява вероятността фиpмитe дa ce обединят в полза на oбщoтo дoбpo. Според Parker Fitzgerald в момента регулациите се изсипвали една върху друга върху старите правила, което на свой ред отваряло вратички и уязвимости. Компанията се обявява за цялостно обновяване на регулациите и за тяхното синхронизиране. Доклад на Съвместния комитет на европейските регулаторни органи пък посочва, че кибератаките представляват нарастваща заплаха а финансовият сектор е изложен на тройно по-голям риск в сравнение с всеки друг. Потребителите във финансовия сектор също са силно уязвими от подобни атаки или кражби на самоличност, се казва още в документа. Авторите му са категорични, че регулациите в ЕС трябва да обърнат специално внимание на потребителите и инвеститорите на дребно и на рисковете спрямо които те може да са подложени в светлината на все по-голямата експанзия на финансовите технологии. Сред препоръките в доклада е посочено и да се прилагат едни и същи стандарти за защита на потребителите на всички услуги, независимо от това как и от кого се предлагат.  До сега, не всички финтех компании имаха изрични задължения да гарантират под някаква форма средствата на клиентите си. Въпреки това обаче повечето от тях най-често застраховат парите по сметките, които управляват до определена сума- обикновено до гарантирания размер на влоговете. “Основната промяна във втората директива за платежните услуги е повишаване на изискванията за прозрачност и на сигурността при предоставянето на платежни услуги. Тя е въведена в българското законодателство със Закона за платежните услуги и платежните системи.” Така от БНБ отговориха на въпрос на “24 часа” за законовите гаранции на потребителите. Регламентирани са детайлно задълженията на доставчиците на платежни услуги за предоставянето на информация, отговорността при неточно изпълнени и неразрешени операции и за сигурността при предоставяне на този вид услуги. Тези хармонизирани правила следва да се прилагат от всички видове доставчици - банки, платежни институции, дружества за електронни пари. Изискванията на директивата, респективно на българския закон, са допълнени от пряко приложими европейски регламенти, като за момента не се налага приемането на допълнителни национални мерки. От централната банка заявиха още, че правата на физическите лица при обработване на личните им данни са регламентирани от закона. Комисията за защита на личните данни е постоянно действащ независим надзорен орган, който осъществява защитата на лицата при обработването на техните лични данни и при осъществяването на достъпа до тях, посочват от БНБ  От 1 януари 2020 г. преводи към чужбина ще поевтинеят. Причината е нова европейска директива, която задължава всички платежни институции да изравнят задграничните преводи в рамките на ЕС с тези при вътрешните плащания. Така превод в евро в страната или към държава от ЕС догодина трябва да струва не повече от 3-4 лв. вместо сегашните 30-40 лв. Всички банки ще спазят изискванията, но тъй като в решението не е записано друго освен изискването таксите да бъдат равни, проверка на “24 часа” на сайтовете на банките показа, че те планират да повишат цените на вътрешните преводи и да понижат тези на задграничните, за да ги изравнят. За да оптимизират разходите си и да пренасочат инвестициите си от скъпа поддръжка на клонове в дигитализация и нови услуги, трезорите планират постепенно да вдигат цените и на банковите услуги на гише и да намаляват тези при онлайн услугите. Така те ще стимулират клиентите си постепенно да предпочетат онлайн услугите и да посещават банковите офиси все по-рядко. Много банки вече откриха клонове от нов тип, които ще работят като консултантски центрове и няма да извършват класически платежни операции.", "date": "2019.12.16", "title": "Нов риск за парите ни, след като вече ще се плаща онлайн и без банкова карта"}
{"url": "https://www.24chasa.bg/novini/article/7983579", "text": "Брюкселският съд за втори път отложи делото за екстрадиция в Испания на бившия лидер на Каталуния Карлес Пучдемон и двама негови сътрудници, обвинени в подбудителство към бунт от испанските власти, съобщава кореспондентът на ТАСС. Следващото заседание е насрочено за 3 февруари. \"Съдебните изслушвания бяха отложени. Съдът изслуша нашите аргументи и реши да отложи разглеждането на делото до 3 февруари\", заяви представител на защитата на Пучдемон пред репортери, цитиран от  Като част от този процес белгийският съд трябва да реши дали да спази трите европейски заповеди за арест, издадени от Върховния съд на Испания срещу Карлес Пучдемон и бившите членове на каталунското правителство Антони Комина и Люис Пуч. В правителството на Пучдемон Комина отговаряше за здравни въпроси, а Пуч ръководеше отдела за култура в правителството на региона. По време на съдебното заседание Пучдемон поиска да се отложи съдебното заседание, докато Съдът на ЕС определи дали той може да упражнява имунитета си като избран депутат в Европейския парламент (ЕП). Бившият лидер на Каталуния бе избран за ЕП през май тази година от своя регион, но той не получи депутатски мандат и не беше включен в официалния списък на европейските депутати, тъй като Каталуния остава част от Испания, съответно Мадрид формира списъка на европейските депутати от тази страна. За да влезе в него, Пучдемон ще трябва да се върне в Испания и да положи клетва за вярност на испанския народ. Дори и да е искал да направи това, той едва ли би могъл да се закълне, тъй като веднага след завръщането си в Испания би бил арестуван.", "date": "2019.12.16", "title": "Съдът в Брюксел отложи за втори път делото за екстрадицията на Пучдемон"}
{"url": "https://www.24chasa.bg/novini/article/7983603", "text": "Oбщият допустим улов за калкан през идната година за България и Румъния ще бъде 150 тона. Това бе обявено на днешното заседание на Съвета на ЕС по земеделие и рибарство, където бе приет регламент, определящ възможностите за риболов за 2020 г. в Черно, Адриатическо и Средиземно море, съобщи пресслужбата на министерството на земеделието. България и Румъния ще имат право на улов на калкан по 75 тона. Това е с 32 процента повече спрямо досегашното разрешено количество. До момента двете държави имаха разрешен улов по 57 тона. Като възможност за риболов при цацата, Комисията предлага да се запази същата граница на улов като през 2019 година - 11 475 тона. Предвид голямото значение на този вид риболов за сектора е постигнат сериозен успех за страната ни. Приетите правила отразяват непрекъснатите усилия и амбиции за осигуряване на социална и икономическа жизнеспособност на рибарите, работещи в тези региони, чрез възстановяване и поддържане на запасите на устойчиви нива, подчертава министерството. Важно послание за бъдещото управление на калкана е подобряването на научните съвети чрез повишаване на количеството и качеството на данните от риболова. В тази връзка, ефективната работа между риболовния сектор, науката и администрацията, е от ключово значение. Положителната тенденция в състоянието на запасите от калкан е стимул за всички крайбрежни държави да продължат да полагат усилия за постигане на ниво на риболов, съответстващо на максималния устойчив улов, допълва МЗ.", "date": "2019.12.16", "title": "Квотата за улов на калкан за България и Румъния нараства с 32% догодина"}
{"url": "https://www.24chasa.bg/novini/article/7983619", "text": " няма отношение към радиоактивната и радиационна безопасност, става въпрос за трудова злополука, съобщиха от ДП РАО. Трагедията се е случила тази сутрин на новострояща се площадка за радиоактивни отпадъци на държавното предприятие \"Радиоактивни отпадъци\". Купчина железа от арматурата е паднала върху строителни работници. На площадката, която се намира между Козлодуй и близкото с.Хърлец, няма радиоактивни отпадъци, тъй като тя все още не е в експлоатация. Строежът е в твърде ранен етап - все още на кота нула. В момента работата на място е спряна и се извършват редица проверки. Такива всъщност са правени и преди инцидента, констатирани са нарушения, но те са били отстранявани, увери изпълнителният директор на държавното предприятие \"Радиоактивни отпадъци\". Предприятието е само възложител на обекта, а изпълнител е германо-български консорциум. Екип на консорциума вече пътува от Германия към България, за да се запознае със ситуацията на място. Директорът на ДН РАО Дилян Петров заяви, че двамата работници, загинали на площадката, са били затиснати от метална конструкция, по която са работили. На място се изгражда хранилище за ниско радиоактивни продукти: облекла и инструменти, което ще заработи след 2021 г. На място са и експерти от Инспекцията по труда, така че разследването на причините за този инцидент, при който двама души загубиха живота си, продължава. Ръководството и инженерите на бургаската фирма \"Евробилд\", която е изпълнител на обекта, са тръгнали спешно към новостроящата се площадка за радиоактивни отпадъци \"Радиана, заради тежката трудова злополука. В немско-българския консорциум, който строи националното хранилище за радиоактивни отпадъци /НХРАО/ влизат бургаското дружество, германското Nukem и още 3 родни компании - Юнг Проект, Корект и Булинвест. Строителят носи отговорност за изграждането на многобариерното съоръжение, чиито първи етап е стойност 71 800 000 евро и се финансира от международния фонд \"Козлодуй\".", "date": "2019.12.16", "title": "Рухнало метално скеле уби двама край Козлодуй, други двама са тежко ранени"}
{"url": "https://www.24chasa.bg/novini/article/7983614", "text": "Общо 162 случая на бракове с непълнолетни е имало към края на октомври 2019 година в Германия. Най-много от тях - 70 на брой - са с български граждани. Другите известни случаи са с деца от Сирия (25), Румъния (15), Гърция (11) и други. Това става ясно от справка, предоставена от германското правителство след запитване от парламентарната група на партия \"Алтернатива за Германия\", съобщават германските медии, цитирани от  През 2016 г. броят на женените непълнолетни в Германия е бил около 1 400. От юли 2017 година в Германия е в сила закон за борба с детските бракове, припомня “Дойчландфунк”. В закона ясно се посочва, че допустимата възраст за сключване на брак е 18 години. Въпреки това съществуват някои изключения. Едно от тях се отнася за непълнолетни лица с навършени 16 или 17 години, сключили брак съгласно чуждестранно законодателство. Такива бракове не се анулират насилствено от държавата, ако това възникнат тежки последици за момчето или момичето. Същевременно обаче правителството не разполага с информация за това колко регистрирани детски бракове са били проверени по съдебен ред и колко от тях са били отменени. Агенция ДПА съобщава, че към момента към германските власти са отправени общо 97 молби за анулиране на бракове с непълнолетни, като 10 такива брака вече са били разтрогнати. Властите обаче не могат да кажат колко точно женени деца живеят в страната, тъй като лица под 16 години не могат да бъдат регистрирани като сключили брак. В регистрите не фигурират и случаите, при които бракът е бил сключен в условията на непълнолетие, но междувременно лицето е навършило 18 години. Включително заради това действията на германското правителство понякога са остро критикувани. “Задачата на този закон е да се бори срещу детските бракове в Германия. В действителност обаче той е неефективен и не позволява да се води точна статистика”, казва депутатът от “Алтернатива за Германия” Рене Спрингер, според когото проблемът просто се игнорира - в ущърб на засегнатите деца. Такова е и мнението на повечето експерти, които считат мярката за недообмислена и не в полза на децата, посочва по същата тема “Берлинер моргенпост”. Изданието цитира професора по право Томас Пфайфер, според когото анулирането на браковете, наред с редица други неща, пренебрегва въпроса за положението на децата, родени от такива бракове. Освен това Женевската конвенция за бежанците задължава Германия да признава браковете, сключени в родината на съпружеската двойка. Също и от организацията „Спасете децата“ критикуват практиката за анулиране на бракове, тъй като тя е в нарушение на Конвенцията за правата на децата, и пледират за индивидуален подход при всеки отделен случай.", "date": "2019.12.16", "title": "Още деца, но женени: най-много детски бракове с българчета в Германия"}
{"url": "https://www.24chasa.bg/novini/article/7983639", "text": "Две маскирани лица са извършили грабеж на казино в Карлово, съобщи директорът на ОДМВР-Пловдив старши комисар Йордан Рогачев за  . Сигналът е получен около 04.50 часа тази сутрин от служител на охранителна фирма, 15 минути след осъществяването на грабежа. На място са изпратени екипи на Районното полицейско управление в Карлово. Извършени са два огледа, вече са назначени експертизи. \"Грабежът е извършен от двама души, с маски на лицата. Освен крупието, което е било на работа във въпросното казино, не е имало други хора. Няма и пострадали лица. Материалите са докладвани на Окръжна прокуратура – Пловдив“, каза старши комисар Рогачев. Все още се уточнява точният размер на открадната сума, като по предварителна информация е малко над 10 000 лв.", "date": "2019.12.16", "title": "Маскирани ограбиха казино в Карлово, тръгнаха си с над 10 000 лева"}
{"url": "https://www.24chasa.bg/novini/article/7983623", "text": "Три лавини убиха трима души в италианските Алпи миналата неделя. Според местната планинска контролно–спасителна служба причините са, че падналият през последната седмица обилен сняг е мокър, не може да се задържи заради повишаващата се внезапно температура на въздуха и при най-малкото движение из него той потегля надолу по стръмнините, пише tellerreport. Една от трите жертви на снежните убийци е скиорка от автономната провинция Алто Адидже или Южен Тирол. Младата жена се спуснала по отворената завчера писта в местен зимен курорт, излязла от нея най-вероятно, за да изпробва как се кара в падналия пресен сняг и причинената от самата нея лавина я затрупала. Втората жертва е младеж – сноубордист, който намерил смъртта си на 2800 метра височина в Алпите западно от Торино. Момчето се изкачило с още трима приятели, за да се спуснат по склон, който познавали добре, но предизвикали свличането на огромната маса сняг. За съжаление загиналият бил водачът на другите сноубордисти, докато тях тримата бялата смърт ги пожалила по чудо, предаде \"Марица\".  Третият загинал е изключително опитен планински спасител и алпийски екскурзовод от прочутия зимен курорт Червиния, намиращ се в северозападната област Вале Д’Аоста. Името му е Роберто Ферарис, на 49 години и бил излязъл да тренира ски-алпинизъм. За жалост лавината го затрупала на 2300 метра надморска височина.", "date": "2019.12.16", "title": "Три лавини убиха скиори в Алпите"}
{"url": "https://www.24chasa.bg/novini/article/7982409", "text": "Четирима са задържани в РУ-Кирково след сбиване в село Чорбаджийско вчера около 18 часа и открито незаконно оръжие. По първоначални данни разпрата избухнала заради неуспешен опит за изпреварване на микробус от \"Фолксваген\" с 23-годишен водач. При възникналия скандал удари си разменили 39-годишният водач на микробуса и двама от лекия автомобил. На помощ на водача на микробуса пристигнал 42-годишен със \"Ситроен\". Намесата на полицията прекратила сбиването. При извършена проверка на лекия автомобил \"Ситроен\" бил открит незаконно притежаван пистолет, неустановена марка и 6 броя боеприпаси. Оръжието е иззето. Образувано е досъдебно производство.", "date": "2019.12.16", "title": "4-ма в ареста след сбиване в Кърджалийско"}
{"url": "https://www.24chasa.bg/novini/article/7982413", "text": "Министърът на околната среда и водите Нено Димов и главен комисар Николай Николов днес подписаха договор за надграждане и оптимизация на процесите по превенция, готовност и реакция на рискове от природни бедствия. Проектът ще се изпълнява от Главна дирекция „Пожарна безопасност и защита на населението“ (ГДПБЗН) – МВР и се финансира изцяло от ОП „Околна среда 2014-2020 г.“. Размерът на инвестицията е 20 млн. лв., а срокът за изпълнение на проекта – 48 месеца. Дейностите са насочени към оптимизиране на превенцията, готовността и реакциите при бедствия като наводнения и свлачища, както и извършване на анализи и оценки на различните рискове. Предвижда се изготвяне на предложение за Национален план за управление на риска от бедствия, който ще отчита вероятните въздействия на промените в климата и стратегията за адаптация към тези промени, поясниха от Министерството на околната среда и водите. Основна дейност в проекта е интегрирането на различните информационни локални системи, подпомагащи ранното предупреждение и оповестяване при наводнения и свлачища, в една обща платформа. Тя ще осигурява своевременна и коректна информация към отговорните звена и органи на изпълнителната власт. Така те ще имат готовност за бърза оценка и анализ на ситуацията при предстоящо наводнение, свлачище или друго природно бедствие. В рамките на проекта ще се проведат обучения за представители на министерства, ведомства и организации за развиване на капацитета. Целта е да се подобри способността за вземане на навременни и адекватни решения за ограничаване на последиците от бедствия. Предвидено е техническо обезпечаване на националния и регионалните оперативни центрове към ГДПБЗН с 64 мобилни комуникационни системи и 1024 комплекта лични предпазни средства.", "date": "2019.12.16", "title": "Подписаха договор за мерки за защита на населението от бедствия"}
{"url": "https://www.24chasa.bg/novini/article/7982438", "text": "26-годишен криминално проявен е привлечен като обвиняем за разпространение на повече от 1 кг синтетични наркотици в Пловдив. Мъжът се опитал да избяга и причинил катастрофа, като се ударил в полицейския автомобил по време на специализирана полицейска операция в квартал „Столипиново“. Пострадали няма, съобщиха от пловдивската полиция. При залавянето му нарушителят изхвърлил найлонов плик с кафеникаво вещество. При претърсването са намерени и иззети две найлонови торби и пликове с различно съдържание, както и 10 боеприпаса. Експертна справка показва, че съдържанието на найлоновите торби е синтетичен наркотик с общо тегло 1 167 г, а на изхвърления плик - около 8 г хероин, предава  . Започнато е бързо производство, в това число и за осуетяване на полицейска проверка. След доклад на материалите в Окръжна прокуратура Пловдив му е повдигнато обвинение и е задържан за срок до 72 часа.", "date": "2019.12.16", "title": "Заловиха дрогиран, блъснал патрулка в опит да избяга в Пловдив"}
{"url": "https://www.24chasa.bg/novini/article/7982349", "text": "Двама мъже са задържани за 72 часа. На 13 декември е проведена специализирана полицейска операция за разкриване и документиране на престъпна дейност, свързана с кражби на вещи и части от МПС, съобщиха от МВР. В акцията са участвали служители на сектор \"Противодействие на криминалната престъпност\" при ОДМВР - Стара Загора. В хода на акцията, при опит за кражба на пари - в размер на 9491 лв. от товарен автомобил \"Мерцедес Спринтер\", паркиран в Стара Загора, са задържани двама 22-годишни местни жители. По случая било образувано досъдебно производство за престъпление по чл.194 от НК. Малко по-късно, в ареста е попаднал и 20-годишен техен съгражданин. При последвали процесуално-следствени действия в автосервиз в града униформените иззели 10 дистроника за леки автомобили \"Мерцедес и \"Ауди\", голям брой декоративни решетки от леки автомобили, тръборез и др. вещи. Тримата са задържани с полицейска мярка за 24 часа. С постановление на районна прокуратурата на двама от заловените е наложена мярка за неотклонение \"задържане под стража\" за срок до 72 часа. Работата по документиране и доказване на цялостната им престъпна дейност продължава.", "date": "2019.12.16", "title": "Заловиха двама 22-годишни автокрадци в Стара Загора"}
{"url": "https://www.24chasa.bg/novini/article/7982497", "text": "Мъж от Сливен е задържан по подозрение за извършване на незаконна лихварска дейност, съобщиха от ОД на МВР-Сливен. При операция на полицията в областния град, извършена на 13 декември в района на кв. \"Надежда\", е задържан 54-годишният М.Ч. В дома му са намерени и иззети множество дебитни карти, златни накити и пари. Мъжът, който е криминално проявен, е задържан за 24 часа в РУ-Сливен. Образувано е досъдебно производство под надзора на Окръжната прокуратура в Сливен.", "date": "2019.12.16", "title": "Мъж от Сливен е задържан за лихварство"}
{"url": "https://www.24chasa.bg/novini/article/7981200", "text": "650-километровата високоскоростна жп линия Чънду-Гуейян е важна част от високоскоростната мрежа на Китай. Тя бе пусната в експлоатация на 16 декември, предава  . Преминавайки през планински терен, линията свързва редица туристически забележителности, сред които водопадът Хуангуошу, планината Ъмей и Големия Буда от Лъшан. От „China Railway Chengdu Group\" заявиха, че влакът достига скорост от 250 км/ч и свързва административните центрове на провинциите Съчуан и Гуейджоу. Строителството ѝ започна през 2013 г. 370 км от жп линията преминава през тунели и мостове.", "date": "2019.12.16", "title": "Високоскоростната жп линия Чънду-Гуейян вече е в експлоатация"}
{"url": "https://www.24chasa.bg/novini/article/7982523", "text": "Президентът на Туркменистан прави страйк след страйк в залата за боулинг, язди кон и записва в студио композирана от него музика с внука си. Държавната телевизия няма очи за друг, освен за Гурбангули Бердимухамедов, който култивира силен култ към личността си, отбелязваt Франс прес и БТА. В неделната емисия новини почти всички теми са посветени на него. Той осъществява контрол над строителни проекти и говори пред длъжностни лица, които си записват грижливо всяка негова инструкция. После язди кон на хиподрума, преди да се качи на белия си Мерцедес, за да покаже спортните си таланти пред неоткъсваща очи от него публика. На боулинг не оставя нито една кегла несъборена, на баскетбол вкарва с лекота кошове, а след това в гимнастическия салон инструктира правителствени служители как да станат по-гъвкави. Тези мизансцени силно напомнят на някои изяви на руския му колега Владимир Путин, отбелязва Франс прес. После следва главната тема в емисията: близо 7-минутен репортаж показва как туркменистанският президент свири на китара и пиано, записвайки в студио парче със своя внук Керим. Медийните изяви на Бердимухамедов са чести в Туркменистан - една от най-изолираните и авторитарни държави в света. Той дойде на власт през 2006 г. след смъртта на своя чудноват предшественик Сапармурат Ниязов, който издигна свой позлатен паметник, въртящ се около оста си, за да гледа към Слънцето.", "date": "2019.12.16", "title": "Култ към личността: Президентът на Туркменистан язди, играе боулинг и свири на китара"}
{"url": "https://www.24chasa.bg/novini/article/7982501", "text": "Две жени са загинали на пътя Пазарджик-Пловдив, съобщи говорителят на полицията Мирослав Стоянов. Тежкият пътен инцедент е станал двес по обяд в участъка между селата Мало Конаре и Говедаре. Лек автомобил \"Форд\" с пловдивска регистрация се е блъснал странично в микробус \"Форд\" със софийска регистрация. В резултат на тежкия удар са починали две млади жени пътуващи в леката кола. На мястото има екипи на Пътна полиция, на РУ Пазарджик и на пожарната. Движението се осъществява в едната лента. Извършва се оглед.", "date": "2019.12.16", "title": "Две жени загинаха в катастрофа на пътя Пазарджик –Пловдив"}
{"url": "https://www.24chasa.bg/novini/article/7982568", "text": "Бившият британски агент на разузнаването Джеймс Густав Едуард Льо Мезюрие, който бе открит мъртъв на 11 ноември в Истанбул, е починал в резултат на травми при падане от високо, сочи окончателният доклад от аутопсията, изготвен от турската съдебна медицина, съобщи ТРТ Хабер, цитиран от БТА. В кръвта на починалия не са открити други вещества с изключение на сънотворни таблетки, а в тъканните проби няма чужда ДНК, показват още сведенията в доклада. Бившият британски агент от разузнаването Джеймс Густав е също основател на доброволческата спасителна организация \"Белите каски\" в Сирия, създадена през 2014 г. Тя е съставена от доброволци, които работят в райони на Сирия, контролирани от бунтовниците. \"Белите каски\" са обвинявани от сирийския режим и от неговия съюзник Русия, че подкрепят бунтовниците в зоните, в които се намесват.", "date": "2019.12.16", "title": "Какви са причините за смъртта в Истанбул на британския агент Джеймс Мезюрие?"}
{"url": "https://www.24chasa.bg/novini/article/7982540", "text": "Вицепремиерът и министър на външните работи Екатерина Захариева се срещна с външния министър на Казахстан Мухтар Тлеуберди. Двамата разговаряха в Мадрид в рамките на 14-тото заседание на министрите на външните работи на Форума „Азия-Европа“ (АСЕМ). “Срещата ни се провежда днес, когато Казахстан отбелязва националния си празник - Денят на независимостта. Приемете моите поздравления. Казахстан е традиционен партньор на България в Централна Азия. Приветстваме решението на вашето правителство да открие посолство в София”, каза Захариева. “Днес нашият посланик в София връчи акредитивните си писма. С удоволствие ще посетя вашата страна догодина в отговор на вашата покана. Имаме девет проекта на двустранни споразумения, които може да подпишем в София”, каза министър Тлеуберди. Захариева представи възможностите за сътрудничество между бизнеса на двете държави. Тя покани министъра на икономиката на Казахстан да посети заедно с бизнесделегация София за следващото заседание на съвместната междуправителствена комисия за икономическо и научно-техническо сътрудничество. Това е първа среща между двамата министри, тъй като Мухтар Тлеуберди е назначен за министър на външните работи на Казахстан на 18 септември 2019 г. Захариева се е срещала няколко пъти с неговия предшественик Кайрат Абдрахманов, който е посещавал страната на като студент. По данни на българската страна, двустранният стокообмен през 2018 г. е за близо 35 млн. щатски долара и бележи спад с 19% в сравнение с 2017 г. Външнотърговският баланс през 2017 г. и 2018 г. е положителен за нашата страна.", "date": "2019.12.16", "title": "Захариева приветства решението Казахстан да открие посолство в София"}
{"url": "https://www.24chasa.bg/novini/article/7982556", "text": "Бивш японски заместник-министър на земеделието, горите и риболова, 76-годишният Хидеаки Кумадзава, бе осъден днес на шест години затвор за убийството на сина си, предаде Асошиейтед прес. През юни бившият заместник-министър неколкократно намушкал с нож в гърдите и във врата 44-годишния си син Еичиро, който починал от масиран кръвоизлив. Кумадзава веднага извикал полицията и признал вината си за убийството по време на процеса при закрити врата, предава БТА. Защитата на Кумадзава каза, че синът му имал психически проблеми и редовно малтретирал майка си. Известно време той дори бил изведен от семейния дом и живеел сам в апартамент. Върнал се при родителите си седмица преди убийството. Адвокатите на бившия заместник-министър казаха, че той дълго време е защитавал сина си, въпреки че той е малтретирал майка си. Те заявиха в съда, че Кумадзава е убил сина си при самозащита. Адвокатите казаха също така, че бившият заместник-министър се опасявал, че синът му може да навреди на други хора. Той посочвал за пример случилото се няколко дни преди убийството, когато мъж, оттеглил се от социалния живот (този феномен в Япония се нарича хикикомори - бел. АП) е намушкал ученици на автобусна спирка в Токио. Тогава бяха убити двама души и ранени 17, повечето от които ученички. Нападателят се самоуби. Според правителствено изследване в Япония има между 610 000 хикикомори, предимно мъже на възраст между 40 и 64 години.", "date": "2019.12.16", "title": "Осъдиха бивш японски зам.-министър, убил сина си, защото малтретирал жена му"}
{"url": "https://www.24chasa.bg/novini/article/7982616", "text": "Британският министър-председател Борис Джонсън ще представи още в петък сделката си за Брекзит пред Камарата на общините, съобщи днес неговият говорител, цитиран от Франс прес. Агенцията отбелязва, че това ще даде ход на процеса на одобрение на споразумението от парламента с цел Великобритания да напусне Европейския съюз в края на януари. \"Възнамеряваме да започнем процеса преди Коледа и да го изпълним в съответствие с конституцията след консултация с председателя на долната камара на британския парламент, който трябва да бъде избран утре, каза още говорителят на Джонсън, цитиран от БТА. Законопроектът за Брекзит ще е първият нормативен акт, разгледан от новия състав на британския парламент. Приемането му трябва да завърши след празниците, което да позволи да Европейския парламент да ратифицира споразумението и да премахне последните пречки за развода между Великобритания и ЕС, отбелязва Франс прес. Джонсън беше обещал да внесе законопроекта за Брекзит в Камарата на общините преди Коледа. Очаква се той да получи силна подкрепа в парламента, където консерваторите на премиера вече имат абсолютно мнозинство. Консервативната партия спечели 365 от общо 650 места в Камарата на общините със зашеметяващата си изборна победа в четвъртък, припомня Асошиейтед прес. Ако законът бъде приет и Великобритания напусне ЕС навреме, страната ще навлезе в преходен период, когато правилата и нормите на блока все още ще се прилагат на нейна територия и хора и стоки все още ще могат да се движат свободно между нея и останалите държави членки, отбелязва АП.", "date": "2019.12.16", "title": "Борис Джонсън представя сделката си за Брекзит пред парламента в петък"}
{"url": "https://www.24chasa.bg/novini/article/7982637", "text": "Поклонението пред тленните останки на банкера Димитър Димитров е в четвъртък, в черквата \"Св. Неделя\" от 11,30 часа.  Банкерът почина на 63-годишна възраст миналата седмица. Той бе дългогодишен член на надзора на \"Еврохолд\", а от 2001 до 2011 г. бе изпълнителен директор и оглавяваше съвета на директорите на Насърчителна банка впоследствие Българска банка за развитие. ", "date": "2019.12.16", "title": "Поклонението пред банкера Димитър Димитров е в четвъртък"}
{"url": "https://www.24chasa.bg/novini/article/7982601", "text": "При инцидент тази сутрин на строителната площадка „Радиана“ са загинали двама строителни работници, а други двама са пострадали, съобщиха от Държавното предприятие \"Радиоактивни отпадъци\" (ДП РАО). На площадка „Радиана” се изгражда национално хранилище за ниско- и средноактивни радиоактивни отпадъци, създадени на територията на България. Възложител на обекта е Държавно предприятие „Радиоактивни отпадъци”, а изпълнител на строителните дейности на площадката е германо-български консорциум „Национално хранилище за радиоактивни отпадъци“. Строителните дейности се контролират от юридическо лице, упражняващо независим строителен надзор. Договорът за изграждане на първия етап от Националното хранилище за ниско- и средноактивни радиоактивни отпадъци е подписан през 2016 г., а от 2017 година, когато започват строителни дейности на площадката, отговорността за изпълнението на строителния процес е на строителния консорциум, включително и контрола на достъп до площадката, съобщават от ДП РАО Ръководството на Държавно предприятие „Радиоактивни отпадъци” изказва искрени съболезнования на близките на загиналите. ", "date": "2019.12.16", "title": "Двама загинали и двама тежко пострадали в хранилището за радиоактивни отпадъци"}
{"url": "https://www.24chasa.bg/novini/article/7982715", "text": "Полицията проверява в цялата страна преди празниците за незаконна търговия на пиротхенически изделия, съобщиха от МВР. До момента са направени над 1500 проверки в страната. Само четири нарушения са установени. Близо 300 опаковки пиротехника вече са иззети. Най-често бомбички и заря се ползва неправилно или от хора, които са злоупотребили с алкохола. В София проверките са дори по спирките на градския транспорт. Иззети са шест кутии с пиратки. В голяма част от нелегалните пиратки и заря не се знае кой е производител и какъв е срокът им на годност. Много често обаче след подаден сигнал за гърмежи, полицията не намира никого на мястото, на което униформените са изпратени. Пикът на нарушенията е в деня преди Коледа или Нова Година, както и на самия празничен ден. От полицията съветват всеки, който ще ползва пиротехнически изделия в по-голям обем, да има пожарогасител или вода. Това са превантивни мерки ако се получи непредвидено запалване.", "date": "2019.12.16", "title": "Полицията проверява за незаконна търговия на пиротехника"}
{"url": "https://www.24chasa.bg/novini/article/7982739", "text": "Метеорологичните прогнози отново се промениха и няма да има дъжд. Тогава Стив Ботма примирено решава да изпрати още 200 овце в кланицата. В кошарата, брулена от горещи ветрове, неговите работници вече подбират добитъка, който ще бъде убит, под замъгления от сълзи поглед на фермера. \"Това е катастрофа. За 30 години в занаята никога не ми се е случвало подобно нещо\", уверява петдесетгодишният мъж, облечен с бежова риза, панталон в цвят каки и шапка в подходящ цвят - униформата на южноафриканските фермери. \"Такава суша е, това е ужасно\", допълва той, обгръщайки с поглед сухата земя. \"Обикновено през този период всичко тук е зелено. Но сега дори боровете изсъхват\", разказва Ботма. В провинция Източен Кап, в югоизточната част на Република Южна Африка, хората не могат да си спомнят кога е валяло за последно. Преди поне пет или шест години. Цяла Южна Африка, където температурите се повишават два пъти по-бързо от останалата част на света, преживява най-тежката си суша от 35 години, според данни на ООН. През 2018 г. вторият южноафрикански град Кейптаун едва се размина с \"деня нула\", в който чешмите щяха да пресъхнат. Драстичните ограничения на потреблението на вода и дъждът накрая предотвратиха тази катастрофа. Тази година отново ситуацията е ужасна в пет от деветте провинции на страната, признава президентът Сирил Рамапоса. А последиците са драматични за земеделците, учениците и търговците. \"Започнахме да колим нашето стадо, за да гледаме само овце, които служат за разплод\", казва фермерът Ботма. Той вече се е разделил с две трети от 5000-те си овце, дори и с тези на едва 1 година. \"Обикновено ги отглеждам, докато навършат 5 или 6 години\", допълва земеделецът. \"Всеки сега продава животните си и пазарът е пренаситен\", казва той. (БТА)", "date": "2019.12.16", "title": "Аделаида - градът, в който не е валял дъжд\nот пет години"}
{"url": "https://www.24chasa.bg/novini/article/7981704", "text": "Хърватия ще поеме на 1 януари за първи път ротационното председателство на Европейския съюз, а правителството й се пита как да сложи край на масовата емиграция, която обезлюди от 2013 година. цели области в тази държава с излаз на Адриатическо море. В градовете и селата в източната и централната част на страната табели с надпис \"продава се\" са закачени на къщи, напуснати от обитателите си, заминали да търсят по-добър живот в по-богати европейски държави. \"Все по-рядко се чува детски смях\", оплаква се 50-годишната Вишня Кошич, която продава зеленчуци на пазар в Петриня, чийто всеки осми жител я е напуснал през последните 10 години. \"В малките градове няма работа\", казва тя. Нейният съпруг Марио разбира защо хората напускат. \"Ако бях с 20 години по-млад, щях да си купя еднопосочен билет и да замина\", уверява той. От 10 години в Хърватия износът нарасна, а европейското финансиране се стича в страната. Средната заплата от 862 евро месечно обаче не може да се мери с тези в други държави. Хърватия освен това не е подмината от корупцията и шуробаджанащината, които царуват навсякъде на Балканите. Всъщност, като отвори вратите на ЕС, присъединяването ускори емиграцията. Днес 15,4% от хърватите в трудоспособна възраст живеят в друга европейска страна - най-голям дял след Румъния, според Евростат. Хърватия имаше при последното преброяване на населението през 2011 г. 4,2 милиона жители, от тях обаче 190 000 души са напуснали страната от 2013 година. И тъй като официалната статистика не отчита онези, които не са обявили своето заминаване, специалистите изчисляват, че реалният брой на населението е с 300 000 души по-малък. Според проучване на Загребския университет от ноември над две трети от хората емигрират по икономически причини. Втората най-често посочена причина е умората от корупцията. \"Хората имат усещането, че икономическото им положение е лошо, но не виждат как може да го променят, тъй като \"правилата на играта\" са твърдо определени, системата е корумпирана\", казва авторът на проучването Звонимир Галич, преподавател по психология в Загребския университет. Ана-Мария Хота държала в продължение на 10 години в Загреб фризьорски салон, който вървял добре. Два месеца след влизането на Хърватия в ЕС обаче, тя заминала със своя съпруг, компютърен специалист, и двете им деца за Ирландия - предпочитана дестинация за хърватските емигранти наред с Германия и Австрия. \"По-добрите заплати бяха само една от причините\", обяснява 37-годишната Хота, която сега работи на две места в Дъблин - като фризьорка и в областта на дигиталния маркетинг. Другият мотив, \"това е корупцията, недосегаемостта на политиците, заподозрени в незаконно присвояване на средства и нетолерантност.\" Провинциалните райони бързо се обезлюдяват, но образованите младежи от Загреб също си стягат куфарите, предизвиквайки \"изтичане на мозъци\". \"Получих предложение, което не можех да откажа\", обяснява Иван Кърпелник - 26-годишен компютърен специалист, който от август работи в Германия. \"Тук трудът и усилията са много по-ценени, отколкото в Хърватия\", казва младият мъж. Други страни нови членове на ЕС от Източна Европа преживяха същото нещо след присъединяването си. Хърватия обаче има малко население, което я прави по-уязвима от масовата емиграция на нейните жители, подчертава демографът Степан Стерч. Той добавя, че раждаемостта е ниска и страната е на ръба на \"демографски срив\", който не е добра поличба за икономиката като цяло, да не говорим за пенсионната система. По брутен вътрешен продукт на глава от населението Хърватия е предпоследна в ЕС след България по данни на Евростат. Икономиката, която е силно зависима от туризма, изпитва недостиг на работна ръка и разчита на емигранти от региона - от Босна, Сърбия и Косово - за да функционира. Правителството признава, че има проблем, но му е трудно да обърне тенденцията. Президентът Колинда Грабар-Китарович, която ще се бори за втори мандат на изборите на 22 декември, заяви неотдавна, че \"негативните демографски тенденции\" са \"най-голямото предизвикателство\" пред Хърватия. Правителството обяви тази година поредица от мерки за насърчаване на младежите да остават в страната и да правят деца. Демографският въпрос е в основата на \"оцеляването на хърватската нация\", заяви през лятото премиерът Андрей Пленкович.", "date": "2019.12.16", "title": "Хърватия поема председателството на ЕС сред масова емиграция на гражданите й"}
{"url": "https://www.24chasa.bg/novini/article/7981726", "text": "Сирийският президент Башар Асад обвини САЩ, че продават петрол, добит в неговата страна на Турция, предава РИА Новости. Той заяви това пред китайския телевизионен канал Phoenix. Според него Вашингтон добива и продава петрол от находища в територии, които по-рано са били под контрола на терористичната групировка „Ислямска държава“. „Когато Ислямска държава (…) превзе тези територии, те започнаха да крадат този нефт и да го продават\", каза Асад, цитиран от  \"Продажбите преминаваха през Турция. А сега САЩ крадат петрола и го продават на Анкара. Турция е съучастник и за нея това не е проблем“, каза още президентът. Той подчерта ролята на Анкара, която по-рано е играла пряка роля в търговията с петрол с терористите, а сега го купува от Вашингтон.", "date": "2019.12.16", "title": "Башар Асад обвини САЩ, че продават на Турция сирийски петрол"}
{"url": "https://www.24chasa.bg/novini/article/7981744", "text": "Президентът на Южна Корея Мун Дже Ин прие специалния пратеник на САЩ за Северна Корея Стивън Бигън, предадоха ТАСС и БТА. \"Мун Дже Ин оцени усилията на специалния представител Бигън за денуклеаризацията и установяването на скорошен мир на Корейския полуостров и се обърна към него с молба да продължи работата за постигане на напредък по мирния процес на полуострова\", се казва в изявление на южнокорейското президентство. Бигън заявил, че е готов чрез диалог да продължи усилията по осъществяване на тази историческа задача. Преди срещата си с президента Мун той разговаря с първия заместник-външен министър на Южна Корея Чо Се Ин. Стивън Бигън е на официално посещение в Южна Корея от 15 до 17 декември, а след това заминава за Токио за консултации с японския си колега.", "date": "2019.12.16", "title": "Президентът на Южна Корея прие специалния пратеник на САЩ за Северна Корея"}
{"url": "https://www.24chasa.bg/novini/article/7981145", "text": "До пет години Китай ще се превърне в най-големия пазар за 5G технологии и услуги и ще играе водеща роля в развитието на тази индустрия в световен мащаб, се казва в доклад на Китайския център за международен икономически обмен, предава  . Към 2025 г. страната ще заема около 30% от глобалния пазар, а инвестициите на телекомите в изграждането на 5G мрежата и разходите за терминални устройства в различни сфери ще бъдат основният двигател за ръста на БВП на страната през 2020 г. Очаква се те да допринесат с около 74 милиарда юана (10,6 милиарда долара) за БВП. Комерсиализацията на 5G пък ще създаде около 540 000 работни места през 2020 г., се казва още в доклада. Ключови 5G технологии като гъвкав системен дизайн, кодове за поларизация, мащабни антени и нова мрежова архитектура, предлагани от китайския бизнес са вече във фокуса на международните стандарти. Според доклада, през май 2018 г. общо 28 компании в света са обявили, че притежават необходимите патенти за 5G стандарти, като китайските са най-много – повече от 30%. Според Сян Лиган, експерт по телекомуникации, Китай има сериозни предимства в 5G в редица аспекти. „Повечето стандарти са предложени от Китай, а страна притежава 35% от необходимите патенти за 5G\", посочва той. Китайските производители като „Хуауей\", „Сяоми\", OPPO, OnePlus, ZTE и Nubia са сред първите в света, които се очаква да пуснат на пазара 5G устройства за крайните потребители, се казва още в доклада. „В момента мнозинството мобилни устройства, поддържащи 5G, са китайски\", добавя Сян Лиган.", "date": "2019.12.16", "title": "През 2025 г. Китай ще бъде най-големият пазар за 5G технологии и услуги"}
{"url": "https://www.24chasa.bg/novini/article/7981802", "text": "Най-големият град в Австралия - Сидни се сблъсква с необходимостта от спешни мерки в здравеопазването заради токсичния дим от пожари, който го обвива от седмици, предупредиха лекарски организации, цитирани от Франс прес и БТА. Стотици горски пожари, свързани с климатичните промени, опустошават страната от септември. Над 20 лекарски организации, сред които Кралският Австралоазиатски колеж на лекарите, публикуваха съвместно комюнике, което призовава правителството да вземе мерки срещу това токсично атмосферно замърсяване. \"Замърсяването на въздуха в Нов Южен Уелс изисква да се вземат спешни мерки в общественото здравеопазване - се казва в комюникето. - Димът от пожарите доведе до замърсяване на въздуха, което надвишава 11 пъти нивото, преценено като опасно, в някои райони на Сидни и Нов Южен Уелс. Димът е особено опасен заради високото съдържание на фини частици с размер 2,5 микрометра.\" Здравните служби в щата регистрираха 48-процентно увеличение на броя на хората, постъпили в спешните отделения заради респираторни проблеми, за 7-дневен период, приключил на 11 декември, в сравнение със средните стойности за 5-годишен период. На 10 декември, когато качеството на въздуха значително се влоши в Сидни, увеличението бе 80-процентно. На следващия ден почти 20 000 души участваха в протестна демонстрация в града, настоявайки правителството да вземе мерки срещу климатичните промени.", "date": "2019.12.16", "title": "Лекари искат спешни мерки срещу замърсения от пожарите въздух в Сидни"}
{"url": "https://www.24chasa.bg/novini/article/7979966", "text": "Възможно ли е да бъде съживен мъртвец, чиито основни органи не функционират? За медиците е почти изключено. Новата местна власт в Пловдив обаче се е захванала точно с подобна задача и екипът на кмета Здравко Димитров ще се опита да опровергае медицината. Става въпрос за спасението на 44 млн. лева, похарчени до стотинка от екипа на предишния градоначалник Иван Тотев, за да се направи градският транспорт удобен, модерен и предпочитан. Вече четвърта година обаче пловдивчани са скандализирани от начина, по който (не) действа електронната система за таксуване, и от невярната и дори комична информация, която дават табелите по спирките. “Умните светофари”, вместо да облекчават трафика, Всичко е платено на изпълнителите безрезервно, а работата е приета без никаква забележка. Под всеки протокол стои подписът на ръководителя на проекта Борислав Кръстев, настоящ шеф на “Организация и контрол по транспорта” в общината. От известно време той не отговаря на телефонни обаждания на журналисти, за да обясни защо го е направил или така му е било наредено. На 20 ноември 2015 г. Кръстев е подписал констативен протокол, че са проведени тестови изпитания на системата за транспорта. И всичко е отчетено като успешно. Месец по-късно са одобрени исканите за възстановяване средства до прага от 90% на безвъзмездната финансова помощ за междинни плащания. Тогава в нито един автобус не е въведено електронното обслужване. Електронни карти и билети не са пуснати в продажба. Автоматите по спирките и до ден днешен не функционират. Куриозното е, че на 16 и 17 февруари 2016 г. е извършена проверка от управляващия орган по Оперативна програма “Регионално развитие”. Тогава представител от МРРБ е бил заведен в Центъра за управление на градския транспорт, след което го качили в един рейс и го разходили из града, като успели да го убедят, че системата работи. Това се оказало достатъчно комисията да излезе със заключение, че всичко “функционира”. В резултат на това становище са изплатени докрай средствата по договора за безвъзмездната финансова помощ, предоставена от оперативната програма на община Пловдив. На практика управляващия орган. Все едно да наемеш строителна фирма за основен ремонт в жилището ти, а тя да си остави ръцете и стопанинът, без да я контролира, да ѝ плати за свършената работа до стотинка.   Така пловдивчани оприличават ситуацията с (не)реализирания транспортен проект. За мнозина той е “Опитваме се да реанимираме един труп”, заяви наскоро новият зам.-кмет Тодор Чонов. Бившият шеф на полицията в Пловдив е натоварен от Здравко Димитров да ръководи транспорта. Но е повече от смутен от наследството. “Има констатирани нарушения, извършени от длъжностни лица, касаещи електронната система за таксуване. Данните са предоставени на разследващите органи”, каза Чонов. И на практика потвърди, че близо 20 млн. лева са платени от предишното общинско ръководство за неработеща електронна система. “Ще направим всичко възможно тя да тръгне. Но се натъкваме на огромни технически проблеми”, призна той. Тези дни се разбра, че “Омега сървис” е била наета като подизпълнител на испанската “Индра Системас”. През 2016 г. тогавашният кмет Иван Тотев официално обяви, че валидаторите за билети и карти в рейсовете тръгват. Това стана в присъствието на представител на испанската фирма. Тя спечели през 2015 г. конкурса на общината с ангажимент да изгради електронната система за таксуване и онлайн информацията за пътниците срещу 19 570 062 лв. с ДДС. За наддаването подадоха документи 10 фирми, а бяха допуснати 6 Основният критерий при избора на изпълнител бе икономически най-изгодна оферта. Но общинската комисия се спря на “Индра Системас”, чието ценово предложение значително надвишаваше тези на останалите.   “Елетроник трафик” тогава предложи 14 847 930 лева без ДДС, но бе отхвърлена. “Обединение удобен транспорт” участва с цена от почти 15 млн. лева, но и тя не бе предпочетена. “Консорциум “Сварко” кандидатства с 15 880 208 лв. без ДДС, но и той не се класира. Комисията, назначена от тогавашния кмет Иван Тотев, се спря на испанската “Индра Системас” с цена от 16 303 385 лева, а като се начисли и ДДС, сумата стана почти 20 млн. лева. И започна внедряването на електронната система. Според договора, подписан от Иван Тотев, тя трябваше да заработи на 10 февруари 2016 г. В противен случай общината е длъжна да търси неустойки за 8 млн. лева. Това вече е невъзможно, след като протоколите са подписани без забележки от страна на възложителя (общината). Срокът не беше спазен за старта на електронната система. Тогава Тотев увери, че на 1 април 2016 г. тя ще тръгне, а пловдивчани ще пътуват с 12 вида електронни карти и билети. Но си остана първоаприлска шега. Повече от 3 години и половина минаха, а ученици, студенти, пенсионери и инвалиди продължават да се редят на опашки пред гишетата за обикновени карти, защото монтираните автомати по спирките не издават електронни. Цяло чудо е, че устройствата още не са обезкостени и предадени за скрап. Апаратите, монтирани в автобусите, продават билети за 1 лев, но само срещу определени монети, без да връщат ресто. Кондуктори продължават да късат билетчета, а в част от рейсовете с тази задача са натоварени и самите шофьори. Те трябва хем да управляват превозното средство в кошмарния трафик, хем да проверяват карти и да късат билетчета досущ като в междуселски автобуси. Информационните табла по спирките предизвикват повече ирония Хората изобщо не им се доверяват, защото объркването е пълно. Нито едно съобщение за интервалите на пристигащите автобуси не е вярно. Първоначално в рейсовете имаше и гласови съобщения за наближаващите спирки. Но бързо бяха преустановени, защото ударенията на наименованията предизвикваха голям смях. Останаха само текстовите данни, но и те хвърлят в недоумение пътниците.   Например мнозина се чудят какво означава спирка КТВ. Оказва се, че това е абревиатурата на “Коматевски транспортен възел”. А за спирката до Водната палата се появява надпис ТЕЛК, макар от години тази институция да е преместена оттам. “Умните светофари”, които са част от транспортния проект, вместо да облекчат движението в Пловдив, докараха още по-големи тапи и задръствания. Над 6 млн. лева са вложени за оборудване на 50 кръстовища в Пловдив с нови светофарни уредби, които трябваше да разтоварят движението. Наскоро общинският съветник от БСП Йордан Василев разкри, че мигащите устройства са на самотек. Той направил експеримент в късните часове на нощта, когато няма трафик. Оказало се, че независимо от липсата на коли, светофарите светят червено и трябва да се чака дълго на празно кръстовище. Василев е категоричен, че е наложително да се търси отговорност от виновните за проваления транспортен проект в Пловдив. Част от него са и изградените 48 км велоалеи в града. Те глътнаха близо 12 млн. лева. Първоначално бе наета една фирма, а после друга ги довърши. Оказва се, че на много места настилката по тях е напукана и деформирана, което крие риск за колоездачите. Мнозина смятат, че е крайно време с транспортния проект да се заеме прокуратурата, а отделни политически сили като “Съюз за Пловдив”, вече са я сезирали.", "date": "2019.12.16", "title": "Схемата за “умен” транспорт в Пловдив - труп за 44 млн. лева, а трябва да я съживят"}
{"url": "https://www.24chasa.bg/novini/article/7981417", "text": "Дъщерята на бившия собственик на Формула 1 Бърни Екълстоун - Тамара, е била брутално ограбена. От дома й в Лондон са откраднати скъпоценни камъни на стойност 50 млн. паунда, съобщава \"Гардиън\". Всичките й бижута са изчезнали от къщата й до \"Хайд парк\" при обир в петък вечерта. Тя не е била в имота по същото време, тъй като е извън страната за коледните празници. Смята се, че крадците са нахлули през градината и оттам са стигнали до сейфовете в спалнята й, които споделя със съпруга си Джей Рътланд, според \"Сън\". В доклада по случая се съобщава, че обирджиите са отмъкнали скъпоценни пръстени, обици и верижка на популярна марка, която струва 80 000 паунда. Последното бижу било подарък за сватбата на Тамара. \"С тъга заявявам, че наистина е имало нахлуване с взлом в имота. Охраната съдейства на полицията относно случая\", заяви говорителят на Екълстоун. \"Тамара и семейството й са добре, но са вбесени и притеснени от случилото се\", допълни той. От полицията съобщават, че сигнал за нахлуването с взлом е подаден в петък 13 декември в 23:11 часа местно време. На място са пристигнали офицери, които констатират кражбата на бижута на висока стойност. Към момента няма арестувани, а разследването по случая продължава. Тамара Екълстоун купува дома в лондонския квартал \"Кенсингтън\" през 2011 г. за 45 млн. паунда. Той разполага с 55 стаи, припомня \"Форбс\". След това моделът похарчва още милиони за ремонт и обновяване на къщата. В тях са включени изграждането на частен нощен клуб, боулинг, подземен басейн, салон за красота, спа център за кучета и асансьор за кола.", "date": "2019.12.16", "title": "Откраднаха бижута за 50 млн. паунда на дъщерята на бившия шеф на Формула 1 Екълстоун"}
{"url": "https://www.24chasa.bg/novini/article/7981842", "text": "След всички изложени аргументи и всички масови шествия за оставане в ЕС опонентите на Брекзит се сблъскаха със суровата действителност след категоричната изборна победа на премиера Борис Джонсън. Консерваторите спечелиха най-голямото си парламентарно мнозинство от 1987 г. и това ще позволи на Джонсън да прокара сделката за развода в парламента и Обединеното кралство ще може да напусне ЕС следващия месец. Това ще е най-значителният геополитически ход на страната след Втората световна война. Някои поддръжници на идеята за нов референдум обвиниха себе си за съкрушителното поражение. Основната организация, водеща кампания за втори референдум, претърпя крах, а поведението на лидера на най-голямата опозиционна сила, Лейбъристката партия, бе двойствено и той обеща да остане неутрален при следващо гласуване. \"Объркан съм. Също като всеки друг привърженик на оставането в ЕС ми се иска да имахме по-компетентни представители в парламента\", каза активистът срещу Брекзит Майк Голсуърти. Референдумът през 2016 г. за еврочленството бе най-поляризиращият въпрос в новата британска история. Той показа разделения между големи и малки градове, между млади и стари, между спечелилите и загубилите от глобализацията. За много проевропейски настроени политици във Великобритания най-добрият шанс за слагане на край на суматохата и политическата парализа бе организирането на нов референдум. Ако те се бяха обединили в единна политическа сила, може би щяха да имат шанс да променят резултата. В допълнение към техните собствени недостатъци, привържениците на оставането в ЕС бяха надхитрени. През последните три години почти всяко социологическо проучване показваше преобладаваща подкрепа за оставане в ЕС. Това насърчи някои от най-големите улични протести в новата британска история. Парламентът на два пъти наложи отлагане на Брекзит. Основните опозиционни партии обаче не успяха да се сработят за създаване на функциониращ междупартиен съюз, озадачавайки милиони британци. Консерваторите консолидираха вота на желаещите да напуснат ЕС, изграждайки коалиция от подкрепящи Брекзит избиратели от различни региони и с различни политически убеждения. Същевременно партиите, водещи кампания за втори референдум, се затрудниха в опита си да привлекат гласовете на избирателите, отказали се от подкрепата си за Брекзит, и не успяха да се споразумеят за общ план. След съкрушителната победа Джонсън заяви, че е свършено с \"всички тези жалки заплахи\" за втори референдум. Той каза на един протестиращ - който носеше шапка със синьо-жълтия флаг на ЕС и крещеше \"спрете Брекзит\" на политиците в парламента - че е време да си ходи. \"Казвам с уважение на нашия гръмогласен приятел със синята шапка с 12-те звезди, че е време да спре с този мегафон и да остави всички намира\", заяви Джонсън. Ключов за поражението на лагера за оставане бе отказът на лейбъристите да се присъединят към инициативи, насърчаващи тактическо гласуване, т. е. хората гласуват за кандидат с цел да блокират друг, а не защото наистина го подкрепят. В лондонски избирателни райони като Кенсингтън, Уимбълдън и Чипинг Барнет консерваторите спечелиха с минимална преднина, след като лейбъристите и проевропейската партия Либерални демократи си поделиха гласовете на противниците на Брекзит. За разлика от тях новосъздадената Партия на Брекзит склони да не изправя свои кандидати срещу консерваторите в около половината от избирателните райони, за да не бъде размит вотът на поддръжниците на излизането от ЕС. Много активисти казаха, че съдбата на тяхното движение е била неразривно свързана с лейбъристкия водач Джереми Корбин - най-непопулярният опозиционен лидер от дълги години насам и отколешен противник на британското членство в ЕС. Други активисти заявиха, че стратегическите грешки са били по вина на опозицията. Например това, че тя се е съгласила на предсрочни избори, когато премиерът бе притиснат в ъгъла, неспособен да прокара сделката си за Брекзит в чист вид. Джонсън получи изборите, които искаше, когато единният фронт на опозиционните партии се разцепи. Джина Милър, видна активистка, водеща кампания за втори референдум, бе сред тези, които признаха, че няма връщане назад. \"Със сигурност няма да има друг вот\", каза тя и добави, че Брекзит ще бъде \"прокаран в парламента като закон, след това ще бъде ратифициран като международен договор и ние ще излезем\" от ЕС.  (БТА)", "date": "2019.12.16", "title": "Мечтата е мъртва: Победата на Джонсън разби сърцата на проевропейските британци"}
{"url": "https://www.24chasa.bg/novini/article/7981912", "text": "Инфлацията за ноември спрямо октомври е 0.5 на сто, съобщи Националният статистически институт. Инфлацията от началото на годината (ноември 2019 г. спрямо декември 2018 г.) е 3.1 на сто, а годишната инфлация за ноември 2019 г. спрямо ноември 2018 г. е 3 на сто. Средногодишната инфлация за периода декември 2018 - ноември 2019 г. спрямо периода декември 2017 - ноември 2018 г. е 3 на сто.", "date": "2019.12.16", "title": "Инфлацията за ноември е 0.5%"}
{"url": "https://www.24chasa.bg/novini/article/7981916", "text": "На срещата ще присъстват министърът на здравеопазването Кирил Ананиев, министърът на труда и социалната политика Деница Сачева и председателят на парламентарната комисия по здравеопазване Даниела Дариткова.", "date": "2019.12.16", "title": "Борисов ще се срещне с протестиращите медицински сестри"}
{"url": "https://www.24chasa.bg/novini/article/7981898", "text": "Окръжната прокуратура в Ловеч, е внесла в съда обвинителен акт срещу търговец за данъчно престъпление. Това съобщават от Апелативната прокуратура във Велико Търново. Обвинението срещу С.С. е за това, че в периода от март 2012 г. до февруари 2016 г., при условията на продължавано престъпление, като управляващ и представляващ ЕООД е избегнал установяването и плащането на данъчни задължения. Това е станало като потвърдил неистина в пет годишни данъчни декларации пред ТД на НАП - Велико Търново, офис Ловеч. Размерът на укритите данъчни задължения е близо 30 хиляди лева. Предстои насрочване на делото за разглеждане пред съда.", "date": "2019.12.16", "title": "Обвинителен акт срещу търговец, укрил близо 30 хиляди лева задължения"}
{"url": "https://www.24chasa.bg/novini/article/7981947", "text": "Петима попаднаха в ареста на полицията в Кърджали след масов бой между два клана в село Вишеград. Скандалът станал в събота около 16,30 часа. Свадата ескалирала бързо и прераснала в сбиване с тояги и камъни. В мелето участвали четирима мъже на възраст между 32 и 37 години и непълнолетен на 17 години. Няма пострадали. Своевременна намеса на полицейски патрул предотвратил разрастването на скандала. Образувано е досъдебно производство за хулиганство, а работата по случая продължават сектор „Охранителна полиция“ и разследващ полицай.", "date": "2019.12.16", "title": "Два клана се биха с камъни и тояги в Кърджалийско"}
{"url": "https://www.24chasa.bg/novini/article/7981887", "text": "Над 7000 нарушения на Закона за движения по пътищата сме установили от събота в 14,30 до днес в 8 часа сутринта. Това съобщи главният секретар на МВР гл. комисар Ивайло Иванов. \"Да, операцията бе по всички медии и въпреки това имам толкова много нарушения\", каза той. Посочи, че сред тях влизат такива за скорост, каране без книжка, пиян и дори дрогиран. \"Имаше над 1000 допълнителни полицаи\", добави главният секретар. \"Няма завишаване на нарушенията, има повече контрол\", коментира вътрешният министър Младен Маринов.", "date": "2019.12.16", "title": "7000 пътни нарушения за ден и половина"}
{"url": "https://www.24chasa.bg/novini/article/7981151", "text": "„Родителите няма да спират да търсят истината за смъртта на тяхното дете. Смятаме, че проверката е опорочена и компрометирана, защото се основава на документи, които са преправени”, заяви пред   адвокатът на родителите на 3-годишния Алекс, който почина, София Николова. Става въпрос за епикризите, с които детето е изписано от педиатрията, разкри тя. Когато детето е изписано и изпратено в „Пирогов” на родителите е дадена епикриза без диагноза и не е подписана от анестезиолог. Според адвоката един и същ човек е положил подпис и като лекуващ лекар, и като шеф на клиниката, предстои да се установи дали това е така с тази експертиза. „След две седмици изискахме цялата история на заболяването. И се оказа, че оттам ни се издаде епикриза с печат вярно с оригинала, а тя се различава – вече са поставени диагнози: двустранна пневмония, сепсис и дихателна недостатъчност. Има разминаване на часовете, допълнен е и медикамент във втората епикриза”, разказа Николова. „Това е абсолютно преправен документ”, категоричен е адвокатът, според когото целта е да се прикрие истината, а причината е да се избегне една наказателна отговорност. Николова смята, че твърденията на д-р Георгиева са, за да защити сама себе си. Предприети са необходимите действия във връзка с разследването и да уведомени всички органи, включително прокуратурата, разкри адвокат Николова.", "date": "2019.12.16", "title": "Адвокатът на родителите на Алекс: Документите са преправени"}
{"url": "https://www.24chasa.bg/novini/article/7981999", "text": "Съперникът на израелския премиер Бенямин Нетаняху за лидер на дясната партия Ликуд Гидеон Саар определи като илюзия решението с две държави на конфликта с палестинците, пише в. \"Таймс ъв Израел\", цитиран от ДПА и БТА. \"В цял свят казват, че решение с две държави (на израелско-палестинския конфликт) продължава да е начинът да се постигне мирно споразумение\", заявил на конференция в Ерусалим Саар, който е депутат и бивш министър на образованието. \"Трябва да ви кажа, че такава позиция не е от полза за никого. Двете държави са илюзия. Между река Йордан и Средиземно море друга независима държава няма да има\", заявил той. Като алтернатива на решението с две държави Саар предлага автономия и икономически съюзи между Палестинската автономна власт, Израел и Йордания. На 26 декември членовете на Ликуд ще гласуват за свой лидер. До момента четирима от 32-мата депутати та Ликуд открито са подкрепили Саар. На 2 март в Израел ще бъдат произведени парламентарни избори за трети път за по-малко от година, след като Нетаняху два пъти не успя да сформира управляваща коалиция след изборите през април и септември. Главният му опонент, центристът Бени Ганц, също не успя да състави кабинет.", "date": "2019.12.16", "title": "Съперникът на Нетаняху: Решението с две държави е илюзия"}
{"url": "https://www.24chasa.bg/novini/article/7982014", "text": "Камарата на представителите в САЩ ще гласува тази седмица по импийчмънт на президента Доналд Тръмп, след като прекара последните три месеца в разследване на неговите отношения с Украйна и преценяване дали поведението му е достатъчно нередно, за да съставлява престъпление или наказуема простъпка от длъжностно лице. В петък правната комисия към Камарата на представителите одобри две основания за импийчмънт на Тръмп: злоупотреба със служебно положение и възпрепятстване работата на Конгреса. Гласуването се състоя след бурни двудневни дебати, в които демократите заявиха, че е техен дълг да повдигнат официални обвинения на президента, а републиканците го защитиха и спориха около процедурата. В основанията за импийчмънт се казва, че Тръмп е злоупотребил със служебното си положение и е изменил на страната си, като е приканил Украйна да разследва политическите му съперници и е задържал изпращането на военна помощ на тази съюзническа страна, както и среща на президента й с Тръмп в Белия дом. Лидерите на Камарата на представителите се подготвят за окончателното гласуване по импийчмънта точно преди излизането на конгресмените във ваканция. При подкрепа на предложението следва процес в Сената през 2020 г. Гласуването на двете основания за импийчмънт може да се състои още в сряда, а във вторник ще има среща за определяне на правилата на дебата. Смята се, че процедурата ще протече като при гласуване на обикновен законов текст. Гласуването в юридическата комисия на Камарата премина изцяло по партийна линия - демократите \"за\", републиканците \"против\" - и се очаква подобно гласуване и в пленарна зала, с някои изключения. До момента никой републиканец не е сигнализирал, че ще подкрепи основанията за импийчмънт, но шепа демократи от избирателни райони със силни симпатии към Републиканската партия заявиха, че може да се присъединят към колегите си републиканци и да гласуват \"против\". Очаква се съвсем скоро председателката на Камарата на представителите Нанси Пелоси да посочи няколко конгресмени, които да аргументират позицията на демократите в процеса в Сената. Все още не се знае кои ще са тези застъпници за импийчмънт, но те вероятно ще са членове на юридическата и разузнавателната комисия, които водиха разискванията по импийчмънта в Камарата. Пелоси пази мълчание за потенциалните имена, но се очаква застъпниците да са от безопасни за демократите избирателни райони, разнообразни по раса и пол и от различни части на страната. Също така е вероятно броят им да е под 13, колкото бяха застъпниците на Републиканската партия в процеса на президента Бил Клинтън през 1998 г. Фаворити за две от тези места са председателите на разузнавателната комисия Адам Шиф и на правната Джеролд Надлър. Ако Камарата одобри обвиненията, както се очаква да стане, импийчмънтът ще се придвижи към неколкоседмичен процес в Сената, при който сенаторите ще бъдат съдебни заседатели, а застъпниците на импийчмънта - прокурори. Процесът ще се ръководи от председателя на Върховния съд на САЩ. Ако две трети от сенаторите гласуват \"виновен\" по някое обвинение, президентът ще бъде осъден и отстранен от длъжност. Ако всички обвинения бъдат отхвърлени, както се очаква да стане, президентът ще бъде обявен за невинен. Не е ясно колко дълго ще продължи процесът или как точно ще бъде организиран. Вчера лидерът на демократическото малцинство в Сената Чък Шумър предложи да бъдат призовани четирима свидетели, включително и. д. началник на канцеларията на президента Мик Мълвейни и бившият му съветник за националната сигурност Джон Болтън. Шумър предложи процесът да започне в седмицата на 6 януари и до 126 часа да бъдат отделени за изявления, показания, въпроси и разисквания, което означава времетраене от поне три седмици. Лидерът на републиканското мнозинство Мич Макконъл снощи не коментира предложенията на Шумър, които получи с писмо. Неотдавна той даде да се разбере, че предпочита краткотраен процес, но намекна, че ще се съобрази с желанието на Белия дом. Това е четвъртият път в историята на САЩ, когато Конгресът предприема стъпки по импийчмънт на президент. Ако бъде осъден в Сената, Тръмп ще стане първият, който бива отстранен от поста.  (От БТА)", "date": "2019.12.16", "title": "Кои са следващите етапи от процедурата по импийчмънт на Доналд Тръмп"}
{"url": "https://www.24chasa.bg/novini/article/7981007", "text": "Продължава протестът на медицинските специалисти в София. Снощи те разпънаха палатков лагер пред Министерския съвет и заплашиха, че ще останат в него, докато не бъдат приети от премиера Бойко Борисов. Протестиращите настояват за реформа в сектора, ясни правила при разпределението на публичните средства, достойно заплащане и по-добри условия на труд. Нощта е била студена, но протестиращите са запазили весел и бодър дух. Те бяха категорични, че ако премиерът Борисов не ги приеме днес, ще останат и тази вечер пред Министерския съвет и така, докато ги приеме, посочва  Исканията им са най-вече синдикални - за по-добро възнаграждение, което да е в рамките на две минимални работни заплати за страната и да бъде гарантирано от държавата независимо от собствеността и местоработата. Искат и по-добри условия на труд, да има някакви ясни медицински стандарти, за да се знае един медицински специалист какъв обем от работа и за колко пациенти може да се грижи, защото в момента по думите на протестиращите не се спазват никакви правила, а това е здравеопасно. Това е петият протест на здравните работници от началото на март досега. По думите им, недоволството е довело до частично повишаване на трудовите възнаграждения в част от лечебните заведения в страната и до обещания от страна на държавата за повече пари за заплати през следващата година.", "date": "2019.12.16", "title": "Протестиращите сестри пред Министерския съвет искат среща с Борисов"}
{"url": "https://www.24chasa.bg/novini/article/7981006", "text": "Трета жертва взе силната буря в Югозападна Франция, след като мъж, изчезнал преди два дни, беше намерен мъртъв в потопената си кола. Тялото на 40-годишния мъж е намерено в неделя следобед, съобщи полицията. Колата му е била напълно залята от водите на придошла река и не се е виждала, предава  . Лошото време връхлетя региона в петък, като силните ветрове и проливните дъждове оставиха хиляди домове без ток. Четири департамента в Югозападна Франция от вчера са в състояние на повишена тревога заради опасност от наводнения.", "date": "2019.12.16", "title": "Трета жертва на силната буря в Югозападна Франция"}
{"url": "https://www.24chasa.bg/novini/article/7981029", "text": "Очаквах, че ще направи нещо подобно. От сутрин телефонът й звънеше и говореше с различни мъже. Това каза по Нова тв Стоянка. Тя е баба на отровените деца в Кардам и майка на Росица Маринова, която е изчезнала от дни с детските на децата си. Тя не е взела даренията, които се събират за децата, защото нямала достъп до тях. На майка си Росица казала, че отива във Варна, за да извади някакъв документ и след това спряла да си вдига телефона. Децата се опитвали да се свържат с нея, но апаратът бил изключен. Мъжът на Росица и баща на децата в момента бил в затвора. Двамата обаче не били разведени. Тя е един неадекватен човек, смята пък баща й. Бабата и дядото на петте деца искат да се грижат за тях. В момента те и малчуганите обитавали къща, съседна на тяхната. За мизерията, в която живеят 6-те деца на Росица, се разбра след смъртта на 9-годишния Стефан. Аутопсията показа, че момченцето починало заради отровата за гризачи, която била задидана в стената. В болница бяха настанени и две от сестричките му.", "date": "2019.12.16", "title": "Бабата на отровените деца от Кардам за изчезналата си дъщеря: От сутрин говореше с различни мъже"}
{"url": "https://www.24chasa.bg/novini/article/7709669", "text": "Мария е болна от неизлечимата болест прогресивна мускулна атрофия. От 20 години е на легло, неподвижна, със 100% увреждания на цялото тяло. Движи единствено пръстите на ръцете си. Диша с апарат. \"Без апарат животът ми е същински ад. Сега се нуждая от друг апарат, подобен на моя, който трябва да се закупи от Америка, за да живея. Моля ви се да ми помогнете, мили и сърдечни хора. Аз вярвам, че има добри хора. Освен майка ми, си нямам никой. Тя се грижи за мен\", разказва пред \"24 часа\" Мария. Тя се нуждае от електрическа инвалидна количка, обикновената вече не й върши работа. Има голямо изкривяване на гръбначния стълб, от години не е излизала навън. \"Имам желание да изляза навън, да дишам чист въздух, да видя слънцето и природата, нуждая се от рехабилитация, но за огромно съжаление това е непосилно за нас. Майка й е личен асистент на 6 часа, получава 300 лв. заплата, а Мария получава 150 лв. пенсия, които са крайно недостатъчни. \"Моля, ви, в края на силите съм си, за да живея със само крайно необходими неща\", разказва още Мария. Апаратът, който й е крайно нужен, струва 13 000 лева без количката и рехабилитацията. Нужни са й 20 000 лева общо. \"Аз вярвам в Бог. Той ми дава сили да се боря. От детството си нищо не разбрах. Пораснах между 4 стени с грижите на мама, мечтая да излизам навън, но за огромно съжаление това за мен е крайно невъзможно. Не знам как изглежда слънцето, виждала съм го само по картинките. Боря се да живея и да дишам, не искам много, искам частица чист въздух\", разказва още Мария. СМЕТКА ЗА КАМПАНИЯТА: Мария Валентинова Алексова Обединена българска банка BG69UBBS88881000570257UBBS BGSF Тел.: 0896228188", "date": "2019.12.16", "title": "Да помогнем на Мария да диша сама"}
{"url": "https://www.24chasa.bg/novini/article/7981044", "text": "Борис Джонсън, големият победител на предсрочните избори във Обединеното кралство, днес се очаква да впрегне екипа си в усилията за премахване на препятствията пред Брекзит, предаде Франс прес. Джонсън се очаква да обяви днес промени в правителството си, но вероятно те няма да са на ключови постове, тъй като неговият приоритет е да започне възможно най-бързо постъпките за излизане на страната от ЕС до 31 януари догодина, предава БТА. Джонсън ще говори пред 109 депутати консерватори, които са новоизбрани в Камарата на общините на британския парламент. Консервативната партия спечели на 12 декември 365 места в 650-местната камара. Според правителствен източник първият закон, по който ще гласуват новите депутати, ще бъде споразумението за излизане на Обединеното кралство от ЕС. Източникът припомня, че Джонсън е дал ясно да се разбере, че консерваторите трябва да отговорят на доверието на народа и да осъществят Брекзит. Джонсън има намерение да представи на депутатите преди Коледа и дори може би още тази седмица това споразумение, договорено след трудни преговори с Брюксел в средата на октомври. Очаква се по-значима промяна в правителството да бъде извършена след осъществяването на Брекзит на 31 януари 2020 г. Но преди да насочи вниманието си върху Брекзит, новата Камара на общините първо ще се събере утре, за да избере парламентарен председател. Очаква безпроблемно на поста да бъде преизбран досегашният председател, лейбъристът Линдзи Хойл. Той бе избран за първи път на поста месец преди предсрочните избори. Хойл ще има задачата да води дебатите за Брекзит, които често пъти са доста оживени. В четвъртък Джонсън ще обяви своята законодателна програма, като това ще стане чрез традиционната реч на кралицата Елизабет Втора. Последната такава реч на кралицата датира отпреди два месеца, а и заради приближаването на Коледа се очаква обичайната церемониалност, съпътстваща речта на монарха, да бъде редуцирана. Очаква се по време на тази реч освен приоритетът на Джонсън, а именно реализиране на Брекзит, да бъдат обявени и мерки за подобряване на националната здравна система. Джонсън обеща такива мерки, за да се разграничи от традиционния \"имидж за строги икономии\", с който хората свързваха консерваторите. Националната здравна система, която е безплатна и на която британците държат много, в последните 10 години преживя драстични бюджетни икономии. Сега според източник от Даунинг стрийт правителството има намерение да обяви увеличение на бюджета й с 33,9 милиона лири.", "date": "2019.12.16", "title": "Първи стъпки на Борис Джонсън след голямата победа на изборите"}
{"url": "https://www.24chasa.bg/novini/article/7981059", "text": "Румънският президент Клаус Йоханис ще бъде днес в западния град Тимишоара, където ще участва в редица прояви, свързани с отбелязването на 30 години от революцията, довела до падането на комунистическия режим в страната, съобщава агенция Аджерпрес, цитирана от БТА. Президентството съобщи, че държавният глава ще положи венец днес следобед на Паметника на героите в Тимишоара. След това Йоханис ще присъства на възпоменателна служба в памет на мъчениците на революцията от 1989 г. в Митрополитската православна катедрала. Президентът ще присъства и на почитане на паметта и запалване на \"Свещите на безсмъртието\" в Румънската национална опера, където ще държи реч. Вечерта президентът ще присъства на балетния спектакъл \"Бунт\" в Румънската национална опера в Тимишоара. В първата половина на днешния ден президентът Клаус Йоханис ще присъства на тържествено съвместно заседание на двете камари на парламента, посветено на 30-ата годишнина от Румънската революция през декември 1989 г. Румъния е единствената държава в източния блок, където рухването на комунистическия режим стана с кървава революция. В периода 16-25 декември 1989 година в страната имаше протести, улични боеве и големи демонстрации. 1142 души бяха убити по време на събитията, а ранените бяха 3138. Румънският диктатор Николае Чаушеску и съпругата му Елена бяха екзекутирани след кратък процес на 25 декември 1989 г. В. \"Ромъния либера\" съобщава, че през уикенда премиерът на Унгария Виктор Орбан е присъствал в Тимишоара на прояви, свързани с отбелязването на годишнината. \"Четири десетилетия и половина комунизъм не остават без последици. Няма политическа промяна, която да превърне за един ден поле с беладона в процъфтяваща ливада. Отново палим свещ в града, който даде първата светлина на Европа. За много години, Тимишоара!\", заяви Виктор Орбан в реч в събота вечерта. Орбан присъства на спектакъл, наречен \"Свобода 89\", организиран от Националния съвет на унгарците в Трансилвания. Унгарският премиер подчерта, че всяка революция в бившите комунистически държави е забила по един пирон в ковчега на комунизма и припомни в този контекст неуспялата революция в Унгария през 1956 г. \"През 1956 г. румънците бяха тези, които подкрепиха движението на унгарския народ, който се разбунтува против комунистическата система\", припомни Виктор Орбан. Той подчерта, че Унгария трябва да си сътрудничи с Румъния, за да може \"заедно с румънците да построим нова Централна Европа\". Заедно с Виктор Орбан в Тимишоара бяха и председателят на парламентарно представената партия Демократичен съюз на унгарците в Румъния Келемен Хунор, кметът на града Николае Робу и реформисткият пастор Ласло Тьокеш, чийто протест в Тимишоара подпали революцията, пише \"Ромъния либера\".", "date": "2019.12.16", "title": "Румъния отбелязва 30 г. от революцията, довела до падането на комунизма"}
{"url": "https://www.24chasa.bg/novini/article/7981078", "text": "Митническите власти в Шанхай заявиха, че бездомно куче е преминало всички необходими тестове, за да поеме пост на летищата, гарите и пристанището. То ще започне работа от януари следващата година, предава  . Черно-белият српингер шпаньол Ник се конкурира с още 59 кандидата и завършва обучението само за два месеца, докато обикновено са нужни две или повече години. Той бил забелязан от дресьора на митнически кучета Чън Баолин през лятото, който бил на път към работа. Чън усетил, че кучето не е като другите и когато го попитал дали търси дом и отворил вратата на колата, то веднага скочило вътре. Черно-белият бездомник напомнил на митничаря за първото му работно куче, което също било српингер шпаньол и се казвало Ник, но загинало при инцидент през 2016 г. Чън дава същото име на новия си приятел и решава да го обучи. За разлика от другите кучета, които започват обучението си като малки, Ник е без опит, но бързо постига големи успехи. Той преминава тестовете, които оценяват уменията му да следва инструкции и да открива куфари със съмнително съдържание, в края на ноември. Ник е първото бездомно куче, което започва работа в шанхайската митница, от където завиха също, че това е нов подход в техните усилия за спасяване и грижа за уличните кучета.", "date": "2019.12.16", "title": "Шанхайската митница нае на работа първото си бездомно куче"}
{"url": "https://www.24chasa.bg/novini/article/7981075", "text": "\"Преговорите на ООН за климата приключиха с твърде малко ангажименти и пропусната възможност\", е заглавието на в. \"Ню Йорк таймс\", предаде БТА. Вчера конференцията на ООН за климата приключи по начин, който бе широко разкритикуван като един от най-лошите резултати на преговори за климата от четвърт век, като САЩ и други големи замърсители блокираха даже приемането на необвързваща резолюция, която щеше да насърчи страните да си поставят по-амбициозни цели за съкращаване на парникови газове догодина, пише изданието. Тъй като САЩ се оттеглят от Парижкото споразумение за климата, това беше последният шанс, поне за известно време, за американските делегати да са на масата за преговори на годишния форум, а може би и повратен момент в глобалните климатични преговори, като се има предвид какво влияние, за добро или зло, отдавна упражнява Вашингтон в тези разисквания, пише вестникът. Администрацията на Тръмп използва тази среща, за да отхвърли редица предложения, включително това за механизъм за обезщетяване на развиващи се страни за понесени загуби от тежки бури, суши, покачвания на морското равнище и други последици от глобалното затопляне. Ежегодните преговори, които тази година се състояха в Мадрид, извадиха на показ голямото разминаване между това, което според учените трябва да направи светът и това, което най-могъщите световни лидери са склонни изобщо да обсъждат, а камо ли да направят, отбелязва \"Ню Йорк таймс\". \"Преговорите на ООН за климата завършиха с лоши чувства, твърде малко резултати и нови съмнения за глобалното единство\", е заглавието на в. \"Вашингтон пост\". Вчера в Мадрид световните климатични преговори приключиха с упреци, обвинения в провал и нови съмнения за колективната решимост на международната общност да забави затоплянето на планетата, и то в момент, когато учените казват, че на хората остава съвсем малко време да избегнат неотклонно влошаващите се климатични бедствия, пише изданието. Преговарящите не успяха да постигнат основните си цели, главната от които беше да убедят страните с най-високи равнища на емисии парникови газове да се ангажират да се борят по-интензивно с климатичните промени от догодина. Делегати от близо 200 страни спориха повече от 40 часа отвъд планирания край на срещата, превръщайки я в една от най-дългите в 25-годишната история на тези форуми. Тя бе съпътствана от масови демонстрации и емоционални молби от млади активисти, някои от които организираха протести в конферентната зала и обвиниха световните лидери, че пренебрегват най-значимото предизвикателство, пред което е изправено човечеството, отбелязва \"Вашингтон пост\". Две седмици преговори приключиха вчера с официално признание, че е нужно да се запълни разминаването между заложените в Парижкото споразумение от 2015 г. цели за равнища на парникови емисии и съветите на научната общност, която казва, че са нужни много по-значителни съкращения, пише в. \"Гардиън\". Сегашните цели биха създали условия за покачване на световната температура с 3 градуса, което според учените ще опустоши крайбрежните градове и ще унищожи земеделието в обширни райони по света, пише британският вестник. Мудното темпо и слабите амбиции на преговорите бяха в ярък контраст с молбите на активистите, които организираха шествие от 500 000 души по улиците на Мадрид. Шведската екоактивистка Грета Тунберг заяви, че изминалата година на протести не е постигнала нищо, тъй като страните все така не предприемат необходимите мерки, отбелязва \"Гардиън\". Германският в. \"Франкфуртер алгемайне цайтунг\" пише, че все още има нужда от срещи на върха на ООН за климата. В редакционна статия вестникът изразява съмнение, че борбата срещу климатичните промени би се водила по-ефикасно от всяка държава поотделно. Ако е необходимо, ще се предприемат мерки, може би дори с решение на мнозинството от страните в Съвета за сигурност на ООН, със силово принуждаване на несъгласните страни, пише вестникът, цитиран от ДПА. Друг германски вестник - \"Велт\" пък смята, че трябва да се сложи край на гигантските срещи на върха на ООН с десетки хиляди участници и че регионалните инициативи за борба с климатичните промени са по-ефикасни. Тези срещи на върха на ООН в най-добрия случай са излишни, а в най-лошия са контрапродуктивни, защото пораждат лъжливи надежди и затова трябва да бъдат прекратени, пише вестникът в редакционна статия, цитирана от ДПА.", "date": "2019.12.16", "title": "Преговорите на ООН за климата: Търде малко ангажименти и пропусната възможност"}
{"url": "https://www.24chasa.bg/novini/article/7981103", "text": "Роскосмос планира през 2020 г. да отдели средства за сформирането на група орбитални спътници \"Сфера\", предадoха ТАСС и БТА. Това оповести генералният директор на държавната корпорация Дмитрий Рогозин. По думите на ръководителя на Роскосмос, през 2019 г. е осъществен системен проект за преминаване към нова орбитална група \"Сфера\". За проекта \"Сфера\" оповести на 7 юни 2018 г. президентът на Русия Владимир Путин. Той каза, че Русия планира в близко бъдеще да изстреля над 600 комуникационни спътници и спътници за дистанционно сондиране на Земята. Вицепремиерът на Русия Юрий Борисов заяви пред в. \"Ведомости\", че руското правителство е включило в бюджета за 2020-2022 г. проекта за създаване на група руски орбитални спътници \"Сфера\". ", "date": "2019.12.16", "title": "Роскосмос ще финансира създаването на група орбитални спътници \"Сфера\""}
{"url": "https://www.24chasa.bg/novini/article/7981161", "text": "Крайни и непопулярни мерки може да са увеличението на часовете за кормуване и готвените промени, това заяви Красимир Георгиев, председател на асоциацията за квалификация на автомобилистите в България по време на дебата на в. \"24 часа\". В една огромна част от кормуването над 80% от подготовката на бъдещите водачи минава по 8-10 улици, по които после ги изпитват. А утре като тръгне и кара до Виена. Тестовете продължават да се зубрят. Въпросите са обидни, това демотивира бъдещите водачи. Кой иска да се запази сегашното статукво, попита още той и заяви, че трудно ще се постигне консенсус с тези, които не си дават часовете, не учат хората на елементи от движението по пътя. Мога да се закълна, че има  десетки случаи, в които идват водачи и не знаят какво е извънградско управление, а магистралата са я гледали по телевизия, през тъмната част на денонощието.  Какво значи селфи - да видим колко се снимат и си правят селфи в социалните мрежи, но ако има техническа възможност да се документира дали се дават часовете, това е обидно. Не може министър Маринов, да има консенсус на  нарушителите с контролиращите. Не може консенсус с тези, които водят некачествения учебен курс . Над 90% от инструкторите работят тази работа като хоби, заяви още Георгиев. Какво е електронният контрол - не е селфи, а е система, ако не си дал часове на магистрала, в тъмна част, ако не си паркирал, не ти се зачита курсът.  Министърът на вътрешните работи Маринов поясни, че иска консенсус на политиките, а не на нарушители с контролиращи.  Йонко Иванов, председател на Съюза по автомото подготовка, заяви че  едни закони се мотаят между институции, щяха да бъдат три закона,  да имаме един Закон за движение по пътищата. Обучаваме в извънредно лоша ситуация - лоши пътища, автомобилът е кацнал на пешеходната пътека, човекът с 6666 цифри в номерата връхлита.  Застанахме зад идеята за 42 часа за кормуване. Да променим мисленето на децата,  не майката да го тегли да минава на червено, а бащата с джипа да вдига скорост. Новият модел на обучение е през целия живот.  Тези селфита, този договор е подписан юни за това електронно следене.  Желязков заяви, че никой не е казал, че ще има селфи и електронен контрол. Че това е модел и пилотен проект, който може да се въведе, ако има консенсус.", "date": "2019.12.16", "title": "90% от автоинструкторите имат професията си за хоби"}
{"url": "https://www.24chasa.bg/novini/article/7981174", "text": "До края на годината ще има нов закон за движение по пътищата, обяви министърът на транспорта Росен Желязков на дискусията „Карай умно, стигни жив“, организирана от „24 часа“. Новият закон трябва да бъде приет до края на мандата на този парламент. „Ако нямахме повода със загиналото момиче вероятно дебатът щеше да протече по друг начин. Всичко минава през призмата на отговорността за нашите решения и действия. За да може всички политики, за които говорим, да доведат до намаляване на инцидентите с фатален изход“, каза при откриването на дебата Желязков. „Най-трудно податливи на промяна са обществените отношения. Разсъждаваме дали да подобряваме обучението, инфраструктурата, техническото състояние на автомобилите. Промяната на средата започва от добрата регулация и нормативните документи. 10 институции отговарят за пътната безопасност. Ако те не са в добро отношение и взаимодействие дали действат системно? До края на годината ще имаме поне предложение за системността. В момента всяка институция спира дотам, където са нейните правомощия. Злободневието в момента убива действието. Злободневие колко да са часовете, какъв да е изпита, дали да се аутсорсват центровете. Налагаме матрици на дебата, които убиват същественото. Отделните елементи трябва да взаимодействат непротиворечиво. Имаме нужда от нов закон за движение по пътищата. Трябва да бъде приет с ясното съзнание, че държавата трябва да наложи коректив на различните интереси – на бизнеса, на браншовите организации. Ние с нашите спорове в момента объркваме обществото каква е целта ни. А тя е да няма катастрофи, които водят до тежки наранявания и смърт“, заяви още транспортният министър. 75 поправки има на сегашния закон за движение по пътищата, който е приет през 1999 г., показа пък проверка на „24 часа“. В началото на дебата издателят на вестника Венелина Гочева обяви проучване, че за над 51% от българите вина за смъртността на пътя носят шофьорите, които са нискоинтелигентни и лошо обучени.", "date": "2019.12.16", "title": "Росен Желязков: До края на годината ще обявим нов закон за движение по пътищата, целта е да няма жертви"}
{"url": "https://www.24chasa.bg/novini/article/7981295", "text": "97% от всички настъпили катастрофи са след човешки грешки на водачите или другите участници в движението. Това каза на дискусията „Карай умно, стигни жив“, организирана от „24 часа“, вътрешният министър Младен Маринов. \"Отдаваме много голямо значение на контрола, а в перспектива не е добре. Трябва участниците в движението да осъзнаят, че една тяхна грешка може да е фатална и да струва човешки живот\", посочи министърът. \"Българското общество е свикнало някой да го контролира и като усети, че е без контрол почва да нарушава\"Той обясни, че на изпита за шофьорска книжка всички спазват правилата, но почват с нарушенията след това. \"Като един студент, който се подготвя за изпита, а за след това - кактвото стане. А точно след това е важно\", каза Маринов. Добави, че прекалената промяна на закона не е панацея. \"Силата на един закон е да обхваща по-голям кръг отношения и прилагането му\", каза Маринов. Посочи, че ако водач даде газ за участък от 200 метра, как би могло МВР да е там, за да го контролира.  \"Какъвто и закон да приемем, ако родителят праща детето си на училище зимата, когато има по-малка видимост, а не го облече с по-видими дрехи, кой закон ще го пази\", даде пример министърът. \"МВР прави всичко възможно да се развиваме, вземаме най-добрите практики, но всичко е свързано с и парични средства\", каза той. Посочи, че на такива дискусии с изключителни експерти трябва в спора да се търси най-правилното решение. \"Ще се стигне до ново законодателство, но трябва да сме в консенсус и да го работим, независимо от партийна и институционална принадлежност. Длъжни сме да намалим жертвите на пътя. Затова, за да е ефективно законодателството, трябва да е прието от всички и да има гаранции, че поне 6 месеца след това няма да го променяме\", завърши Маринов.", "date": "2019.12.16", "title": "Маринов: 97% от катастрофите са след човешки грешки"}
{"url": "https://www.24chasa.bg/novini/article/7981176", "text": "САЩ използват турските военни бази, в т.ч. военновъздушната база Инджирлик, единствено с разрешението на Анкара. Така от Пентагона коментираха пред кореспондента на ТАСС  , в случай че Вашингтон наложи санкции срещу Анкара заради руските зенитно-ракетни системи С-400. \"Присъствието на американските сили в турските бази, включително в базата Инджирлик, се осъществява с разрешението на турското правителство. Ние разглеждаме статута на нашите сили в Турция като символ на дългогодишния ни ангажимент за сътрудничество и защита на нашия съюзник от НАТО и стратегически партньор\", заявиха пред кореспондента на ТАСС в Пентагона, предава БТА. Както посочват в министерството на отбраната на САЩ, Турция \"допринася за мисиите (на НАТО) в Афганистан, Косово, Ирак и е важна\" за целите на националната стратегия за отбрана на САЩ. \"Пентагонът се стреми да поддържа тези отношения, като същевременно настоява Турция да провежда по-конструктивна политика по отношение на С-400 и други области на несъгласие\", добавя министерството. Това не е първият път, когато в Турция се обсъжда вероятността от затваряне на авиобазата Инджирлик за американските военни, посочва ТАСС. Обикновено подобна реторика на Анкара възниква в светлината на заплахи от Вашингтон, но досега страната не е предприемала конкретни стъпки в тази посока, отбелязва агенцията.", "date": "2019.12.16", "title": "Пентагонът: САЩ използват турските бази единствено с разрешението на Анкара"}
{"url": "https://www.24chasa.bg/novini/article/7981211", "text": "Израелски проучвателен кораб, извършващ дейности в район, визиран в меморандума между Турция и Либия, е бил прогонен с намесата на турска фрегата, патрулираща край Кипър, съобщава тази сутрин турският в. \"Карар\" в публикация, озаглавена \"Студена война в Средиземно море\". Израелски и гръцки медии пък съобщават, че два израелски бойни самолета са прелетели над турски кораб, който на същото място проучвал за природен газ, добавя \"Карар\". \"Напрежението около сондажите в Средиземноморието се засилва. Турция, която подписа с Либия споразумения както за морските пространства, така и за военно сътрудничество, не стои безмълвна в лицето на (усилията да бъде изправена пред) свършени факти\", коментира изданието, цитирано от БТА. Вестникът допълва, че ръководството в Тел Авив е потвърдило за намесата на турската фрегата, с която израелският кораб \"Бат Галим\" е бил отдалечен от района. Същевременно обаче Израел предприел действия, които още повече ще засилят напрежението, пише \"Карар\". Според сведения в израелския и гръцкия печат два израелски бойни самолета са били изпратени при турския кораб \"Явуз\", извършващ сондажни дейности в открити води при Кипър, и са прелетели на ниска височина над кораба. В отговор Турция е увеличила патрулите на фрегатите си във водите край Северен Кипър. \"Турска сила\", пише в заглавие по същия повод и в. \"Гюнеш\". \"Анкара показа, че няма да се примири със свършен факт в Средиземно море и за да защити суверенните си права, впусна в действие военната си мощ\", пише вестникът и заключава: \"И пиле не може да прехвръкне в района без съгласието на Турция\". По повод на прогонването на израелския кораб от турска фрегата вестникът коментира, че турският флот е казал \"стоп\" на \"окупаторския план на Израел, опитващ се заедно с кипърската гръцка част да присвои природните ресурси в района\". Анкара и Севернокипърската турска република (СКТР, призната единствено от Турция, бел.ред.) същевременно са подписали двустранно споразумение за сигурност с гриф \"спешно\", според което в района на военното летище Гечиткале в Северен Кипър са изпратени турски безпилотни самолети, за да патрулират в района. Когато тези патрули започнат, \"Източното Средиземноморие ще попадне под крилата на Турция\", отбелязва вестникът. \"Отблъснахме израелски кораб\", пише в заглавие и в. \"Йени сьоз\". Вестникът цитира изказване на кипърския турски министър на икономиката и енергетиката Хасан Тачой, който препоръча на \"онези, които искат да изпитат решимостта на Турция, да погледнат историята\". Той посъветва кипърските гърци час по-скоро да се откажат от \"стъпките, които ще превърнат както остров Кипър, така и Източното Средиземноморие в буре с барут\", посочва още изданието.", "date": "2019.12.16", "title": "Израелски проучвателен кораб е прогонен от турска фрегата край Кипър"}
{"url": "https://www.24chasa.bg/novini/article/7981241", "text": "Сигнал за пожар в магазин е получен на 13-ти в РУ Димитровград в 22,20 часа. Незабавно към заведението за бързо хранене, намиращо се на улица „Р. Ролан“ в града са изпратени спасителни екипи и автопатрул от управлението, които установили вътре 32-годишна жена от варненското с.Тополи, съобщиха от пресцентъра на МВР. Полицаите са констатирали, че със запалка, жената е запалила пластмасови пана в заведението. Частично са стопени пластмасови стол и маса. Жената е задържана до 24 часа по образуваното досъдебно производство.", "date": "2019.12.16", "title": "Жена подпали заведение за бързо хранене в Димитровград"}
{"url": "https://www.24chasa.bg/novini/article/7981297", "text": "В най-добрия случай преговорите за членство на Скопие в Европейския съюз ще продължат 7 години. Президентът на Северна Македония Стево Пендаровски посочва, че за да се преживее този период на преговори, ще трябва да се направят вътрешни реформи и да се спре изселването на населението, защото, по неговите думи, стотици хиляди граждани вече са напуснали югозападната ни съседка, предава скопският телевизионен канал „Алсат – М“. Той посочи, че след историческата грешка към Северна Македония и Албания, през пролетта на 2020 г. е възможно преговорите да бъдат отворени с новата методология, предава  . Според него проблемът с организираната престъпност и високата корупция са не само предизвикателство за прокуратурата и съдебната система, но и основно условие за поддържане на обществения ред. Външният министър Никола Димитров заяви, че мини-шенгенът не замества ЕС. Конференцията, организирана от Съюза на европейските федералисти на Македония, също обсъди как бавният икономически растеж, безработицата и ниските заплати, слабостите в образователната система, общественото здравеопазване и опазването на околната среда предизвикват все по-голямо недоволство сред гражданите и са основните мотиви за изселването. Няма официални статистически данни на Бюрото за статистически данни, но скорошен анализ на Световната банка показва, че около 500 000 души са напуснали страната.", "date": "2019.12.16", "title": "Пендаровски: Преговорите на Скопие с ЕС ще продължат най-малко 7 години"}
{"url": "https://www.24chasa.bg/novini/article/7981296", "text": "„Ако това е официален език, той ще трябва да се учи в основните училища. Във всяко основно училище в Македония ще трябва да се вземат учители. Тези, които са в Македония, няма да са достатъчни, така че ще трябва да се водят от Косово и от Албания. Така ще се стигне до пълна албанизация на цялата територия на Македония. Според този закон албанският език трябва да бъде обявен за официален в цялата Република Македония. Ако това се направи, то ще е краят на Македония“, заяви теологът Попатанасов, който е постоянен член на Отдела за лингвистика и литература при Македонската академия на науките и изкуствата (МАНУ), предаде", "date": "2019.12.16", "title": "\"Вечер\": Цялостна албанизация на Македония се извършва със Закона за езиците"}
{"url": "https://www.24chasa.bg/novini/article/7981308", "text": "Изследователи от университета \"Макмастър\" в Канада са разработили самопочистващо се покритие, способно да отблъсква всевъзможни бактерии, предотвратявайки пренасянето на опасни микроби в различна среда - от болнична до кухненска, съобщава сайтът Phys.org, цитирано от БТА. Новото пластмасово покритие - обработена форма на стандартната прозрачна опаковка, може да се използва за обвиване на различни повърхности като дръжки на врати, парапети, стойки за венозни вливания. Те често са като магнити за опасни бактерии като метицилин-резистентен златист стафилокок и Клостридиум дифициле. Третираният материал е идеален и за опаковане на хранителни продукти. Благодарение на него може да се предотврати преносът на бактерии като Ешерихия коли, салмонела и листерия. Вдъхновено от листата на лотоса, новото покритие действа чрез комбинация от инженерни и химически решения. Повърхността му е осеяна с микроскопични гънки, които отблъскват всички външни молекули. Капка вода или кръв, например, просто \"отскача\", когато попадне върху покритието. Същото важи и за бактериите. Повърхността е третирана и химически, за да се подсилят репелентните й свойства.", "date": "2019.12.16", "title": "Изследователи създадоха самопочистващо се покритие, отблъсква бактериите"}
{"url": "https://www.24chasa.bg/novini/article/7981336", "text": "Обучението на шофьорите, осъзнаването на тяхната отговорност на пътя трябва да започва още от най-ранна детска възраст. Това заяви шефката на държавната агенция „Безопасност на движението по пътищата“ Малина Крумова на дискусията на „24 часа“ „Карай умно, стигни жив“. „Бих разширила темата на дебата за подготовката на шофьорите не само с водачите, но и с пешеходците. Шофьорският курс не е нито само началото, нито краят, а само елемент от обучението. От най-ранна детска възраст трябва да се развиват уменията за осъзнаване на риска на пътя. Манталитетът се формира в ранна възраст. Трябва да се създава култура на движение по пътя, за да може когато станат шофьори да осъзнават отговорността си“, заяви Крумова. Агенцията подготвя вече концепция за промяна на обучението по пътна безопасност в училищата. „Въпросът не е толкова дали да са в часа на класния, а да променим методиката и да вкараме професионалисти и практици в часовете“, заяви Крумова. След 7 клас трябва да се прави първа проверка на знанията на децата за пътното движение и как да става безопасно, заяви още шефката на държавната агенция. „След 14-годишна възраст децата могат вече да са самостоятелни участници като карат велосипед на пътното платно. Не можем да ги пускаме на пътя без да знаем те доколко са усвоили безопасното движение“, каза Крумова.", "date": "2019.12.16", "title": "Малина Крумова: След 7 клас задължителен първи изпит за движение по пътищата"}
{"url": "https://www.24chasa.bg/novini/article/7981319", "text": "Болниците в страната са твърде много и всички си затварят очите. Повече от 120-130 болници в България не са необходими, а в момента са над 300. Това преструктуриране ще доведе до отделяне на повече средства и за възнаграждения и ще натовари структурите с реална дейност, защото много от тези болници имат изкуствена дейност. Това заяви в Сутрешния блок на   директорът на болница \"Света Екатерина\" професор Генчо Начев. \"Сестрите имат право да протестират, но техният протест не може да се каже, че е някакво изолирано явление\", коментира протестите пред Министерския съвет професорът. Според него това, че не протестират лекарите, не значи, че ситуацията с тях е много по-добра. Той изрази увереност, че премиерът ще ги приеме, но въпросът е какво ще стане след това. \"Няма големи и малки болници, разликата се получава от дейността, която се извършва в по-големите и по-малките градове, а това рефлектира върху обема пари, които се разпределят за работни заплати\", каза професор Начев. Той беше категоричен, че не е разбито доверието между обществото и лекарите, но в медиите излизат неблагополучни случаи, които се преекспонират и да се дават заключения преди оценката на експертните органи.", "date": "2019.12.16", "title": "Проф. Генчо Начев: Повече от 120-130 болници в България не са необходими"}
{"url": "https://www.24chasa.bg/novini/article/7981354", "text": "Дори по време на диктатора Слободан Милошевич, когато сегашният президент Александър Вучич бе министър на информацията и краен военолюбив политик, Сърбия бе сред най-големите центрове за трафик на оръжие и контрабанда в Югоизточна Европа. Днес, няма никаква промяна. Сърбия, която е кандидат за членство в ЕС, представлява риск в областта на сигурността за Евросъюза и този факт не трябва да се подценява. Това се казва в публикация на авторитетното германско списание “Шпигел” по повод последната оръжейна афера “Крушик”, в която е забъркан вътрешният министър Небойша Стефанович и неговият баща. Според изданието аферата “Крушик” доказва, че “корупцията и организираната престъпност получават подкрепата на най-високо ниво и са всекидневна практика в Сърбия и поради тази причина Сърбия е риск за ЕС, предава  . “Държавната компания “Крушик”, произвеждаща артилерийски боеприпаси, гранати и мини е продавала оръжие на много ниска цена от 2017 г. на частната компания ГИМ, която ги продава в чужбина с голяма печалба. Един от търговците на ГИМ е бащата на вътрешния министър Бранко Стефанович. Той е бил назначен като юридически съветник в ГИМ”, припомня “Шпигел” аферата, която тресе съседна Сърбия повече от месец. Публикацията е илюстрована със снимка, на която се виждат Александър Вучич и Небойша Стефанович, а под нея пише: Участници в нелегална търговия с оръжие? “Много вероятно е сръбските власти, включително и президентът да са замесени в нелегалните сделки с оръжие, но подобно нещо рядко се доказва. В случая с “Крушик” обаче нещата са различни. Служителят на фирмата Александър Обрадович изцяло документира корупционната практика. За много хора в Сърбия Обрадович символизира съпротивата срещу мощната държавна мафия”, се казва още в статията на авторитетното издание.", "date": "2019.12.16", "title": "“Шпигел”: Сърбия при Вучич е същата като тази при диктатора Милошевич"}
{"url": "https://www.24chasa.bg/novini/article/7981370", "text": "635 млн. лева днес ще бъдат преведени на земеделски стопани - гарантират от Държавен фонд \"Земеделие\". Парите са по Схемата за единно плащане на площ. Фондът планира до 20 декември да плати и финансовото подпомагане по мярка 13 от Програмата за развитие на селските райони, това е мярката за необлагодетелствани райони. За целта са необходими 83 млн. лв. За да се обезпечи превеждането на субсидиите на всички кандидати по мярка 13, които тази година са подали заявление, Министерският съвет осигури допълнителни 41 млн. лв., припомнят от фонд “Земеделие“.", "date": "2019.12.16", "title": "Фонд “Земеделие“ превежда днес над 630 млн. лева на земеделски стопани"}
{"url": "https://www.24chasa.bg/novini/article/7981394", "text": "Престъпленията в горите носят загуби на стойност между 51 и 152 млн. долара в световен мащаб всяка година. Съществуващото законодателство на ЕС не предоставя на потребителите гаранция, че дървесината, използвана в закупените от тях продукти, не е добита и внесена незаконно. Това сочи нов доклад на природозащитната организация WWF, който показа сериозни пропуски в прилагането на Регламент щ 995/2010 на Европейския парламент и на Съвета (EUTR) във всичките 16 държави-членки, участващи в проверката. Изводът е, че без силна политическа воля от страна на националните правителства, Регламентът все още не оказва трайно въздействие върху търговията с дървен материал, с доказано законен произход. Незаконната сеч е световен проблем, който води след себе си сериозни екологични, социални и икономически въздействия. Тя унищожава горите по света, а негативният ефект от нея изостря климатичната криза и води до загуба на биоразнообразие. По данни на Интерпол, престъпленията в горите носят и финансови загуби на стойност между 51 и 152 млн. долара в глобален мащаб всяка година. В същото време Европейският съюз е един от най-големите потребители на дървесина в света. Всяка година ЕС внася 150 млн. тона горски продукти. Целта на EUTR, който съществува вече шест години, е да гарантира, че дървеният материал, стъпил на европейския пазар е добит по законен и отговорен начин. Тъй като дървесината присъства в много ежедневни продукти, важно е да се гарантира, че нейното използване не подхранва незаконни дейности и не влошава състоянието на старите гори. С приемането на EUTR през 2013 г. държавите-членки признаха своята отговорност за правилното му прилагане. За съжаление, това на практика не се случва и докладът на WWF обръща внимание към сериозните пропуски на национално ниво. \"Шест години след влизането в сила на Регламента липсата на реални действия от страна на държавите-членки го обезсмислят\", коментира Анке Шулмайстер-Олденхоув от отдел \"Гори\" към WWF, Европейски политики (Брюксел). \"Без сериозни наказателни санкции, щателни проверки и адекватни ресурси за тяхното изпълнение, Регламентът остава \"без зъби\". В същото време проблемът с незаконната сеч става все по-голям. Гарантирането на адекватно прилагане на законите за околната среда ще бъде първото изпитание пред амбицията на Европейския Зелен пакт.\" Според доклада на WWF само половината от проверените 16 държави са включили наказателни санкции в националното си законодателство. Освен това контролът е твърде слаб, а компетентните органи се сблъскват с остър недостиг на ресурси при изпълнение на своите отговорности.", "date": "2019.12.16", "title": "Доклад: Държавите в ЕС допускат внос на\nнелегална дървесина"}
{"url": "https://www.24chasa.bg/novini/article/7981114", "text": "Гробница на император от династия Хан (206 г.пр.Хр. – 220 г.) в Източен Китай бе включена сред 10-те най-важни археологически находки в света по време на Четвъртия форум за археология в Шанхай, съобщава  . Тя се намира в Нанчан, провинция Дзянси, и в нея е погребан император Лиу Хъ. В гробницата през 2011 г. бяха открити над 10 000 ценни културни реликви, които са от важно значение за изследването на политиката, икономиката и културата на династия Хан. Гробницата е единственият китайски обект в списъка с големи световни археологически открития, като останалите девет са във Великобритания, Турция и Франция, заявиха от Държавното управление за защита на културното наследство. Форумът, който се провежда на всеки две години, има за цел да избере и оцени големи археологически находки и научни пробиви. Той предоставя и платформа за дискусии на учени от цял свят.", "date": "2019.12.16", "title": "Гробница от династия Хан е сред 10-те най-важни археологически находки"}
{"url": "https://www.24chasa.bg/novini/article/7981415", "text": "В 21-ви век снимките в интернет не са най-достоверният източник и не трябва да им се вярва много. По този повод избухна разпра между Грета Тунберг и немските железници. Шведската активистка беше обвинена в лъжа от Deustche Bahn за думите ѝ, че е пътувала в претъпкан влак, предава  . Тийнейджърката пусна снимка в Twitter, на която тя е седнала, обградена от куфари и чанти, гледайки замислено през прозореца на немския влак, докато се вози към мястото, където живее. \"Пътувам в претъпканите влакове през Германия. Най-после на път за дома\", написа тя. Отговорът на Deustche Bahn дойде мигновено, които опровергават думите ѝ, като казват, че Грета се е возила в първа класа между градовете Касел и Хамбург. „Щеше да е също толкова добре, ако бяхте казали колко приятелски настроен и компетентен е екипът ни, който се грижеше за вас на мястото ви в първа класа“. В Twitter се появиха постове с нападки срещу германски политици, които неглижират обществения интерес като строят магистрали, а не благоустрояват железниците, които вредят по-малко на околната среда. Отговарят им все по-яростни противници на Грета, които вече имат в ръцете си доказателство, че не всичко, което младата шведка казва, е истина. Някои от хората даже подчертават, че от снимката на Грета се вижда ясно, че влакът не е препълнен, щом има място за целия ѝ багаж и самата нея на пода, а и наоколо не се виждат никакви хора.", "date": "2019.12.16", "title": "Немските железници обвиняват Грета Тунберг в лъжа"}
{"url": "https://www.24chasa.bg/novini/article/7981504", "text": "Насилието над жените е един от най-големите бичове на нашето съвремие. Проблемът представлява отворена рана за милиони представителки на нежния пол в целия свят. По данни на различни неправителствени организации близо 35 процента от жените по света са били жертви на физическо или сексуално насилие в последно време. Проблемът е изключително актуален и в страните на Балканите, където само тази година стотици невинни жени са били убити от партньорите си, от роднини или просто от случайни нападатели. Турските медии ежедневно съобщават за убийство на жена, извършено от мъж, най-често от нейния съпруг, бивш съпруг, приятел, понякога баща или брат. Има случаи на убийства на жени дори от собствените им синове. По данни на турски опозиционни вестници броят на убитите жени в страната тази година вече е над 430. През 2018 г. е имало 440 такива убийства, спрямо 121 през 2011 г. Обясненията на убийците за действията им са сходни - жените са били убити, тъй като са искали да взимат решения за собствения си живот - да се разведат, да работят, да обличат каквото решат. Трябва да се отбележи, че Турция няма официална статистика за убийствата на жени. Данни на Световната здравна организация сочат, че 38 процента от жените в Турция са подложени на насилие от партньор по време на живота си, сравнено с 25 процента в Европа. Асоциации редовно обвиняват властите в страната, че не вземат достатъчно мерки, за да предотвратят тези убийства, а правосъдието е обвинявано в частност, че издава твърде ниски присъди за такива престъпления. На фона на всичко това през ноември полицията разпръсна със сила, използвайки сълзотворен газ и гумени куршуми, хиляди демонстрантки, събрали се в Истанбул по повод Международния ден за премахване на насилието над жени. Междувременно същия месец министърът на труда, социалните грижи и семейството Зехра Зюмрют Селчук обяви, че турското правителство обещава да се бори срещу насилието над жените, като е изготвило специален нов план, състоящ се от 75 точки. Министърът на правосъдието Абдулхамит Гюл на свой ред изтъкна, че властите няма да проявяват абсолютно никаква толерантност към насилниците. Правителството вече е предприело редица мерки като например проследяване на насилниците. Миналата година бе създадено приложение за смартфон, чрез което жените могат да сигнализират за насилие над тях в полицията. Качванията на приложението достигнаха стотици хиляди. През 2012 г. Турция ратифицира Истанбулската конвенция на Съвета на Европа, даваща приоритет на равенството между половете. Според женските организации обаче властите не изпълняват задълженията си, предвидени в конвенцията. Адвокати твърдят, че става все по-трудно да се идентифицират извършителите на убийствата, тъй като често случаите не се приемат насериозно. И въпреки всички мерки статистиката показва близо четирикратно увеличение на случите на убийства на жени в Турция през последните 17 години. Докато през 2002 г. (когато дойде на власт ислямистката Партия на справедливостта и развитието на Реджеп Тайип Ердоган) броят на жените, убити в страната, е бил 66, през 2018 г. той е скочил на 440. На фона на ежедневните потресаващи случаи на убийства на жени в Турция парадоксален факт е, че проучване за щастието, извършено от Турския статистически институт, показва, че жените в Турция са по-щастливи от мъжете. Регистрираните случаи на семейно насилие в Гърция са се увеличили с 34,45 процента в периода 2014 - 2018 г., като 66,32 процента от жертвите на семейно насилие са жени. През 2014 г. случаите на семейно насилие са били 3512, а през 2018 г. - 4722, показват данни, публикувани от агенция АНА-МПА. Според председателя на гръцкото дружество на съдебните лекари една от 16 бременни жени в Гърция е жертва на семейно насилие. Когато бременността е нежелана от партньора, вероятността жената да стане жертва на домашно насилие е три пъти по-висока, отколкото при желана бременност. За жените, станали жертви на семейно насилие, съществува гореща линия за връзка със специализираните служби за работа с малтретирани жени, които предоставят психологическа подкрепа, правни консултации и закрила в защитени жилища. Тази година Гърция извърши промени и в Наказателния кодекс, като въведе в определението за изнасилване и отсъствието на съгласие от страна на жертвата, а не единствено наличието на физическо насилие или заплаха. Гърция ратифицира през 2018 г. Конвенцията на Съвета на Европа за превенция и борба с насилието над жени и домашното насилие (Истанбулската конвенция). Ратификацията бе направена с голямо мнозинство, като \"за\" гласуваха всички основни партии, управляващи и опозиционни. Заслужава да се спомене, че Гръцката православна църква приветства и подкрепи ратифицирането на конвенцията, макар да изрази резерви, че тя косвено \"легитимира\" и хомосексуалните отношения в семейната среда. В позицията на Гръцката православна църква, цитирана в сайта \"Ромфеа\", се казва: \"Въпреки че бихме желали да изключим християнски недопустимите хомосексуални връзки, като християни никога не бихме могли да откажем защита на жените и на всеки уязвим човек в семейната рамка с аргумента, че настоящата Конвенция защитава и хомосексуалните връзки\". Темата за насилието срещу жени стана особено болезнена за кипърското общество тази година заради един изолиран, но особено шокиращ случай - убийството на седем жени, пет пълнолетни чужденки и дъщерите на две от тях, на 6 и 8 години. Извършителят, който призна вината си, се е запознал с жените в сайтове за запознанства. За 19 години, от 2000 до 2019 г., 37 жени в Кипър са загинали в резултат на полово мотивирано насилие, показват данни на асоциацията за превенция и борба с насилието в семейството, цитирани от вестник \"Политис\". През 2018 г. асоциацията е получила 2502 телефонни обаждания от жертви на семейно насилие, съобщи кипърският клон на гръцката телевизия \"Антена\". 60 процента от жените, станали жертва на семейно насилие, не разказват за това на никого, показва миналогодишно проучване, публикувано от Кипърската информационна агенция и цитирано в \"Офсайт\". По случай Международния ден за премахване на насилието над жени, 25 ноември, наскоро кипърската национална комисарка Йосифина Андониу отбеляза, че през последните години страната е направила съществени крачки напред, които са увенчани от ратификацията на Истанбулската конвенция (през 2017 г. - б.ред.) и подготовката на конкретни нормативни актове за пълното й практическо прилагане. През лятото на 2019 г. цяла Румъния бе потресена от отчаяния зов за помощ на 15-годишната Александра в малкия южен град Каракал. Записите от едно от няколкото й обаждания до спешния телефон 112 изтекоха в медиите. И доведоха до оставката на тогавашния вътрешен министър Николае Мога. Последните й думи са \"Идва, идва!\", а полицията пристига почти цяло денонощие по-късно в дома на предполагаемия похитител на момичето. Случаят \"Каракал\" е обвит в мистерия и много догадки. Основният обвиняем - 66-годишният Георге Динка, признава по време на следствието, че е убил не само Александра, но и 18-годишната Луиза, която е обявена за издирване от април. Той казва, че е изгорил телата на двете момичета. Румънските разследващи органи потвърдиха с ДНК-анализ, че част от намерени останки принадлежат на Александра, но поискаха помощ от ФБР за идентификацията на предполагаемите останки на Луиза. В рамките на следствието се появиха и други сигнали за изнасилвания и сексуални посегателства, извършени от Динка. Същевременно медиите не спряха да публикуват твърдения, че двете момичета не са мъртви, а са жертви на трафик и вероятно са продадени като проститутки в Италия. Дали Георге Динка е действителният убиец на Александра и Луиза или прикрива действията на организирана престъпна група предстои да бъде установено от съдебните органи. Статистическите данни за насилието срещу жени в Румъния обаче са тревожни: на всеки 30 секунди една жена е бита от партньора си, което означава, че близо 3000 жени на ден стават обект на насилие, а по две жени седмично биват убити от агресивни партньори, тоест над 100 жени годишно. Три от всеки десет румънки заявяват, че са били обект на физическа, психическа или вербална агресия, според данни на Мрежата за превенция и борба с насилието срещу жени. Само през тази година, до ноември, в Сърбия са убити 28 жени, съобщи омбудсманът на Сърбия, цитиран от \"Вечерне новости\". По повод Международния ден за борба против насилието над жени омбудсманът Зоран Пашалич обърна внимание на значението на приемането на Национална стратегия за предотвратяване и борба с насилието в семейството и партньорските отношения. Според Пашалич особено внимание трябва да бъде обърнато на предотвратяването на насилие над жените в селата, на жени с инвалидност и ромки. Пашалич посочи още, че на жертвите трябва да се оказва всякаква подкрепа за регистриране на насилието, както и помощ за това те да могат да станат самостоятелни. По думите му голям проблем представлява това, че жените жертви на насилие нямат възможност с децата си да напуснат насилника, тъй като не са финансово осигурени. През първите девет месеца от годината в Северна Македония са регистрирани 709 наказателни дела в сферата на семейното насилие, в които 610 от пострадалите са жени, съобщи Хелзинкският комитет в Северна Македония, цитиран от в. \"Нова Македония\". По данни на ООН насилието е убиец номер едно на жените, отбеляза вестникът. Тревожна е тенденцията на приемането на насилието в страната. Проучване на ОССЕ показва, че три от пет (60 процента) от жените в Северна Македония смятат, че насилието срещу жени е нещо обичайно, а три от десет жени казват, че това е много често явление. Този вид насилие ограничава жената да участва в икономическия и обществения живот, предизвиква депресия, чувство за безсилие и безизходица, а и е грубо нарушаване на основните й човешки права, заявиха от Хелзинкския комитет. Мнозинството от жените в Черна гора са много обезпокоени от въпроса за насилието, тъй като всяка пета е била жертва на физическо или сексуално насилие след петнадесетата си годишнина, сочи проучване на ОССЕ, проведено в Черна гора. В парламента на Черна гора бе представено проучване за насилието над жени, което показва, че то засяга жени от всички възрастови групи, с различни приходи и от различни райони на страната. Проучването показва, че срамът, страхът от отмъщение от страна на извършителя и недоверието в държавните институции са главни причини насилието да не се регистрира. Една трета от анкетираните смятат, че Черна гора е общество, в което приоритет се дава на момчетата и мъжете - както на работното място, така и в дома, и все още често за насилието се обвинява жертвата, а не насилникът.", "date": "2019.12.16", "title": "Насилието над жените - бич на Балканите"}
{"url": "https://www.24chasa.bg/novini/article/7981492", "text": "Венецуелският президент Николас Мадуро заяви, че властите са разкрили нов заговор за свалянето му от власт, предаде ДПА. Според Мадуро планът е имал за цел да обърне армията срещу него. Издадени са заповеди за арест на заговорниците, съобщи вестник \"Насионал\", цитиран от БТА. Венецуелското правителство заяви, че зад заговора стоят обявилият се за временен президент на Венецуела Хуан Гуайдо, опозиционният лидер Леополдо Лопес и американският шарже д'афер Джеймс Стори. Николас Мадуро спечели втори президентски мандат на произведените миналата година избори. По време на първия му мандат Венецуела изпадна в тежка икономическа криза. Правителството му освен това е обвинявано в нарушения на човешките права като мъчения и екзекуции без присъда. Съединените щати въведоха санкции срещу венецуелското правителство с цел да упражнят натиск върху Мадуро да се оттегли от власт. Вашингтон настоява президентските правомощия временно да бъдат изпълнявани от Хуан Гуайдо, докато бъдат произведени нови президентски избори. Гуайдо е признат за временен президент на Венецуела от десетки страни, отбелязва ДПА.", "date": "2019.12.16", "title": "Мадуро: Властите разкриха нов заговор за свалянето ми от власт"}
{"url": "https://www.24chasa.bg/novini/article/7981458", "text": "Властта в малкото италианско градче Бивона в област Сицилия обяви, че продава къщи само за един долар, пише CNN. По този начин местните се надяват да се преборят с обезлюдяването. „През последните 40 години броят на жителите е намалял наполовина. В момента тук живеят около 3800 души“, коментира Анджела Канизаро, културен съветник в Бивона. Цената на къщите е около един американски долар, като от всеки купувач се очаква да инвестира колкото прецени за реставрацията на постройката. Местната община предлага и по-ниски данъци за тези, които решат да се установят и да живеят там, предаде  Реставрацията на постройките може да започне година, след като са закупени и трябва да бъдат завършени за общо три години. Местните се надяват, че с помощта на чужденци ще успеят да върнат Бивона към ренесансовата му слава, когато там са живеели над 8000 души и градът е процъфтявал.", "date": "2019.12.16", "title": "Градче в Италия продава къщи само за 1 долар"}
{"url": "https://www.24chasa.bg/novini/article/7980043", "text": "Нов етичен кодекс на служителите на Националната агенция за приходите изисква от тях да бъдат внимателни към всеки клиент, без значение на това дали той е богат, или беден, да не се поставят в зависимости и да са политически неутрални. Това е записано в документа, спазването на който е задължително за всеки, който работи в приходната агенция, независимо от поста, който заема в нея. Работещите в агенцията са изпълнител на волята и интересите на държавата, е основен принцип за всички, пише в кодекса. Пет са ценностите, които са основни за институцията, която събира пари за хазната. Това са екипно начало и корпоративен дух, честност и доверие, мотивация и развитие на човешкия потенциал и качествено обслужване на клиентите. Правилата задължават служителите на агенцията внимателно да изслушват всеки клиент, да използват позитивен език и да признават допуснати грешки. Законност, равнопоставеност и справедливост е първият принцип в работата, задължават правилата. Това означава да не дискриминират никого по народност, произход, етническа принадлежност, религия, възраст, пол, сексуална ориентация, раса, образование, убеждения, семейно, служебно, обществено, политическо или материално положение. И клиентите на агенцията, и нейните служители имат право да бъдат информирани за всяко действие или решение, освен ако информацията не е защитена със закон или не засяга чужди права, предписват правилата. На работещите в приходната агенция е забранено да изразяват мнения и твърдения, които накърняват правата, честта, достойнството и доброто име на другиго, в т.ч. и твърдения, засягащи репутацията на публични и частни организации. Изричен запис предписва на работещите в агенцията да бъдат политически неутрални. Тъй като почти ежедневно всеки в НАП има достъп до защитена информация, от него се изисква да спазва правилата по нейното използване и опазване. Изискването се отнася и за напусналите, както и за всякаква странична информация, която е станала известна покрай изпълнението на служебните задължения. От всеки служител на приходната агенция се изисква да не допуска поставянето си в ситуация на конфликт на интереси или на финансова и друга зависимост, защото това би могло да повлияе на неговата обективност. В случай че се озове в такава, кодексът задължава да докладва на прекия си ръководител. Допълващо това изискване правило е, че не приемат подаръци и облаги, които могат да попречат на тяхната безпристрастност. Затова е разрешено само приемането на вещи с незначителна стойност. Ако МВР, прокуратура или друг държавен орган разследва служител на приходната агенция, той трябва веднага да докладва за това. На свой ред агенцията защитава всеки свой служител до категорично доказване на негова вина.", "date": "2019.12.16", "title": "Нов етичен кодекс в НАП - внимателни към клиента и неподкупни"}
{"url": "https://www.24chasa.bg/novini/article/7981600", "text": "Китай е отправил официален протест заради експулсирането на негови дипломати от САЩ, каза днес на редовен брифинг говорителят на китайското външно министерство Гън Шуан, цитиран от Ройтерс. Американското правителство е изгонило тайно двама служители на китайското посолство по-рано тази година, след като те са проникнали непозволено във военна база, съобщи вчера в. \"Ню Йорк таймс\". Смята се, че единият от двамата китайци е агент на разузнаването, работещ под прикритието на дипломат, предава БТА. \"Обвиненията на САЩ срещу китайските служители сериозно пренебрегват действителността\", каза Гън. \"Призоваваме САЩ да поправят грешката си, да отменят съответното решение и да защитават правата на китайския (дипломатически) персонал съгласно Виенската конвенция за дипломатическите отношения\", заяви говорителят на китайското външно министерство.", "date": "2019.12.16", "title": "Китай разкритикува САЩ заради експулсирането на двама негови дипломати"}
{"url": "https://www.24chasa.bg/novini/article/7981615", "text": "Държавният глава Румен Радев издаде указ за освобождаването на Сотир Цацаров от длъжността главен прокурор, съобщиха от прессекретариата на президента. Това става по предложение на Висшия съдебен съвет и на основание чл. 129, ал. 2 от Конституцията, се посочва в съобщението.                                                                                                                                                                                                                                                                                                                                                                                                                                                                                                                                                                                                                                                                ", "date": "2019.12.16", "title": "Радев освободи Цацаров от длъжността главен прокурор"}
{"url": "https://www.24chasa.bg/novini/article/7981638", "text": "26-годишен варненец ще бъде изправен пред съда за измами. Според държавното обвинение по време на двете измами той се представял под чужда самоличност и така успял да възбуди и поддържа заблуждение у варненец, че ще му достави два автомобила от Италия. Имотната вреда, причинена от подсъдимия, е в размер на 500 евро. Радостин бил близък с Митко В. и разполагал с копие от личната му карта, след като му продал автомобил. На 30 октомври 2018 г. 26-годишният Радостин създал фалшив профил във фейсбук на името на Митко, чрез който пуснал обява за продажба на лек автомобил Фолксваген голф 5. Нищо неподозиращият кандидат-купувач прочел обявата във фейсбук, провел комуникация с продавача и се уговорили колата да бъде доставена във Варна. Радостин се представял като Митко и поискал сумата от 250 евро за транспортирането на колата до Варна. Сумата трябвало да бъде преведена чрез системата Money Gram на истинското му име, като обяснил, че това е човекът, който ще изпълни доставката. Радостин не притежавал такава кола, нито имал намерението да изпълни подобна доставка. След като парите били преведени в Италия, където подсъдимият живеел, Радостин веднага ги изтеглил. Същия ден пострадалият варненец видял във фалшивия профил на Митко друга обява за продажба на мерцедес. Превел още 250 евро за доставката на мерцедеса от Италия до Варна. Вечерта на 30 октомври потърпевшият варненец прочел коментари във фейсбук, че обявите за продажба на коли в профила на Митко В. са фалшиви. Свързал се с Радостин, попитал го дали е измамен. Повече обаче не успял да се свърже с него на посочения телефон. Варненецът опитал да блокира двете трансакции, но от Money Gram му отговорили, че парите вече са изтеглени в Италия. След жалба на пострадалия било образувано досъдебното производство. Радостин Р. бил привлечен като обвиняем за извършена измама като продължавано престъпление. Установено било, че той вече е осъден за измами от Районния съд в Нова Загора и Кюстендил. Предстои делото срещу 26-годишният подсъдим да бъде насрочено за разглеждане във Варненския районен съд.", "date": "2019.12.16", "title": "Съдят измамник, представял се за друг във фейсбук"}
{"url": "https://www.24chasa.bg/novini/article/7981624", "text": "Повече от убедителната победа на британските консерватори начело с Борис Джонсън на току-що отминалите парламентарни избори, слага точка над най-турбулентния период в британската следвоенна политическа история. Да, Брекзит ще има, нов референдум няма да има, страстите, разтърсващи страната три години и половина, най-после трябва да утихнат, поне засега, защото стана ясно, че мнозинството британци недолюбват Европа и сякаш са доволни, че Ламанша го има. И въпреки това тази прогноза може да се окаже само временно затишие по много причини. Първо, за бъдещите отношения между Обединеното кралство и Европейския съюз. Това, че Великобритания на 31 януари догодина ще напусне Евросъюза, е само началото на нов етап в отношенията й с него. Ясно е, че нито Лондон, нито Брюксел, скъсват тези отношения, защото ЕС си остава най-големият търговски и икономически партньор на кралството и това едва ли може да се промени, въпреки изолационистическите помисли на най-ревностните брекзитъри в британския политически елит. Предстои едногодишен преходен период, през който с нови преговори трябва да се сключи не само търговско споразумение, но и да се избистрят цялостните бъдещи връзки между Острова и Континента - в сферите на политиката, сигурността, човешките контакти, екологията, имиграцията, туризма и пр. Оптимизмът на Джонсън, че търговското споразумение може да стане факт още през преходната година, изглежда твърде пресилен. Всъщност, мнозина наблюдатели обръщат внимание, че именно убедителната победа на Джонсън, който вече има твърдо мнозинство зад гърба си както в парламента, така и в обществото, ще даде възможност да се разбере дали зад бомбастичните му лозунги за твърд Брекзит не се крие един по-умерен и внимателен подход със запазване на близки отношения с ЕС или обратното, той ще тръгне към още по-категорично скъсване с Европа във всички сфери. Ясно е, че ако Джонсън тръгне по първия път, уреждането на бъдещите отношения ще стане по-лесно, по-бързо и с повече взаимна изгода, ще се запазят повече връзки и разводът ще бъде по-безболезнен. Това недвусмислено посочи и председателката на Европейската комисия Урсула фон дер Лайен, като каза, че Брекзит не е край на нещо, а ново начало на \"безпрецедентно партньорство\", в което са напълно възможни едни великолепни отношения с Лондон, макар и вече той да бъде третиран като трета страна. Ако обаче Джонсън и новото консервативно правителство тръгнат към тотален отказ от основните принципи на ЕС, то преговорите не само ще се усложнят, но може да продължат години, и дори да се стигне до наистина твърд Брекзит и бъдещи отношения без рамка и без правила, което ще навреди и на двете страни, но най-вече на самата Великобритания. Второ, сагата около Брекзит може и да е приключила, но тя промени Обединеното кралство може би завинаги. Брекзит внесе дълбок ценностен разкол в британското общество, какъвто то не познава от много десетилетия, най-малкото от началото на 20-и век насам. Този разкол засяга самото разбиране за националния интерес на Обединеното кралство: дали то да залага за бъдещия си просперитет на величието и наследството на имперското си минало или на търсене на едно достойно място в обединена Европа. Този разлом не разделя социалните слоеве един от друг, а преминава през самите тях - през хората на наемния труд, през т. нар. средна класа, през средите на едрия бизнес, през политическите партии. Той изостри тлеещите и управляеми до момента вътрешни национални противоречия. През изминалата година видяхме многохилядни масови демонстрации за и против Брекзит, в които рамо до рамо по улиците и площадите дефилираха хора с най-различни политически убеждения и с непозната в британската история политическа настървеност срещу противоположната страна. И трите традиционни политически партии изживяват дълбоки идеологически и структурни вътрешни проблеми. Категоричната победа на консерваторите начело с Борис Джонсън изтика начело на преден план в партията привържениците на Брекзит. Те успяха да намерят по-примамливи аргументи - лъжливи или не - в полза на своята антиевропейска теза или просто се възползваха от умората на електората от парламентарните драми, разиграли се през тази година. Проевропейското крило на консерваторите обаче едва ли ще се предаде така лесно. Бунтът на антибрекзитърите в партията по време на драматичната сага около споразумението с ЕС породи такива вътрешни напрежения, които не може дълго време да бъдат туширани. Сред тези хора има авторитетни и влиятелни консерватори, които очевидно разбират, че имат много повече общи неща с проевропейската центристка партия Либерални демократи и дори с доста видни личности от традиционния си противник - Лейбъристката партия, която е на другия политически полюс, отколкото с хора като Борис Джонсън и Найджъл Фараж. Някои от тях дори намериха сили да скъсат с традиционното си политическо гнездо, но на този етап не намериха достатъчно подкрепа, В британската политическа система, обаче, е задействана непозната досега динамика, чието развитие е непредсказуемо. Лейбъристите претърпяха най-тежкото си изборно поражение от 85 години. Проблемът им едва ли ще се разреши с обещаната оставка на противоречивия им политически лидер Джереми Корбин. Партията така и не успя да формулира ясна политическа позиция по ключовия на този етап национален проблем - връзките с ЕС, и бе наказана. Освен това Корбин я тласна към твърде архаични леви позиции, които не отчитат дълбоките промени в британската социална структура и в британското общество като цяло. Електоратът й е дълбоко разединен. Много традиционни лейбъристки избиратели не скриха, че този път са гласували тактически за консерваторите с аргумента за \"по-малкото зло\". Корбин прояви и неадекватен политически инат в сложните дни, когато голямата политическа трансформация бе съвсем реална възможност. Той не можа да загърби своето его и да се оттегли, за да се създаде широко представително правителство, което да прегради пътя на брекзитърите към властта и да поведе страната по нов път, когато това бе възможно в рамките на предишния парламентарен състав. Либералните демократи бяха единствената реална политическа сила, която последователно отстояваше проевропейската позиция за оставане в ЕС. Те обаче не успяха да намерят пътя към обединение на сходно мислещите политици от различни партии в този преломен за Великобритания исторически момент.Предизборната им кампания бе лишена от убедителност и патос, който да вдъхнови проевропейския електорат. Дори лидерката на партията Джо Суинсън загуби депутатското си място. Така огромната електорална маса на желаещите страната да остане в Европейския съюз (която според мнозина анализатори е дори по-голяма от другия лагер) остана без политическо водачество. Защото декемврийските парламентарни избори бяха де факто втори референдум за членството в ЕС. Трето, изминалата година болезнено нагледно разкри вкоренените недъзи на изпитаната през вековете британска политическа система Тя се оказа неадекватна за реалностите в страната и за национален проблем от съдбоносно значение. Нещо повече, национализмът, разпален от яростния антиевропеизъм на брекзитърите, изправя Обединеното кралство пред реална заплаха от разпад. Изборите изведоха като безапелационно доминираща сила в Шотландия местната Шотландска национална партия (ШНП), която спечели 48 от общо 59 депутатски места от Шотландия. Тя вече става и трета политическа сила в общобритански мащаб и все по-настойчиво поставя въпроса за втори референдум за независимост. Не е ясно колко дълго Джонсън ще може да отбива натиска за нов референдум, ако не иска торите да изчезнат от политическата карта в Шотландия. И ако един ден шотландците се окажат извън Обединеното кралство и в ЕС, което е доста вероятно, а дори и само заради заплахата това да стане реалност, англичаните може и да размислят отново дали и тяхното място не е там. Декемврийските избори показаха, че същата перспектива става все по-реална и в Северна Ирландия. За първи път там привържениците на обединена Ирландия спечелиха повече депутатски места от онези в провинцията, които искат да останат под властта на британската корона. \"Вървим към \"вот за границата\". Не мога да посоча конкретна дата, но трябва да започнем да се подготвяме още отсега, - каза лидерът на прорепубликанската партия Шин Фейн, Мери-Лу Макдоналд. - Трябва да се организира структурна дискусия за нова Ирландия и конституционни промени.\" Интересно наблюдение направи един от бившите лидери на ирландските юнионисти - привърженици на съюза с Великобритания, Майк Несбит. Голяма ирония е, че десетилетия наред юнионистите се бояха от ирландските националисти и смятаха, че те са голямата заплаха, а всъщност голямата заплаха се оказа английският национализъм, каза той. Именно английският национализъм, раздухван от брекзитърите, стана знаме на мнозинството, което гласува за извеждането на Обединеното кралство от Евросъюза. Мнозинството шотландци и северноирландци обаче смятат, че това е за сметка на техните интереси. \"Борис Джонсън може да има мандат да извади Англия от ЕС, но категорично няма мандат да извади Шотландия от блока. Шотландия трябва да има право да избор за собственото си бъдеще\", каза лидерката на ШНП Никола Стърджън, която се очертава като една от изгряващите звезди на британската политическа арена. Това, което тя каза, важи в пълна степен и за Северна Ирландия. Солидното мнозинство, което консерваторите на Джонсън получиха в парламента, ще е достатъчно Брекзит да бъде осъществен, но тепърва предстои да се види дали заскърцалите механизми на британската демокрация и на нейните уникални институции могат да се справят с натрупаното огромно вътрешно напрежение в британското общество. Това, което се случи през изминалата бурна и драматична година на Острова, дава слаби гаранции за успех.", "date": "2019.12.16", "title": "Брекзит ще има, но драмите за Обединеното кралство съвсем не са приключили"}
{"url": "https://www.24chasa.bg/novini/article/7981710", "text": "Започват консултациите при президента Румен Радев за необходимостта от промени в Конституцията, съобщиха от прессекретариата на държавния глава. Първата подготвителна среща на Румен Радев ще се състои на 17 декември с Правния съвет към президента и с представители на академичната общност, а на 19 декември от 13.00 часа държавният глава ще приеме на \"Дондуков\" 2 представители на неправителствени организации и професионални сдружения на магистрати.", "date": "2019.12.16", "title": "Започват консултациите при президента за промени в Конституцията"}
{"url": "https://www.24chasa.bg/novini/article/7982065", "text": "Капитан Втори ранг Иван Йорданов от българските Военноморски сили е отличен с най-високата награда на НАТО - медал за всеотдайна служба, съобщи днес командирът на военния флот контраадмирал Кирил Михайлов, предаде БТА. Кап.Йорданов е служил като щабен офицер в отдел \"Разузнаване\" на Военноморското командване на Алианса в Нортууд, Великобритания, от 2016 до 2019 г. По думите му за перфектното справяне със задълженията му са му помогнали много знанията и опитът, натрупани в българските ВМС. Тази висока награда е признание не само за мен, а за българския военен флот, посочи Йорданов. Той уточни, че след завръщането си в родината е назначен в щаба на ВМС в отдела, който планира развитието и модернизацията на флота. По традиция в края на годината в Адмиралтейството във Варна бяха наградени и изявили се военнослужещи и цивилни. Отличието за \"Мичман на годината\" бе за Светослав Аврамов от екипажа на корвета \"Бодри\". Матрос на 2019 г. стана Милчо Милков, ролеви на моторен кораб, който по време на учение, при лоши метереологични условия в открито море, е участвал активно в реална операция по спасяване на хора. Сред цивилните служители на флота бе отличена медицинска сестра Катя Лачкова-Неделчева. Призът за екипаж на годината бе за моряците от фрегатата \"Верни\" с командир кап. Втори ранг Теодор Кабаков. През годината корабът е участвал в национални и международни учения. Екипажът е изпълнил перфектно всички задачи без никакви аварии. \"Офицер на годината\" стана кап. Първи ранг Камен Кукуров. Той сподели, че службата във флота учи на много неща, които помагат и в цивилния живот. По думите му най-важното умение е работата в екип, защото без хората няма как да се постигне нищо.", "date": "2019.12.16", "title": "Български морски офицер е отличен с най-високата награда на НАТО"}
{"url": "https://www.24chasa.bg/novini/article/7982061", "text": "Пиян шофьор предизвика катастрофа с тролейбус в Стара Загора, съобщиха от полицията. На 14 декември е получено съобщение за катастрофа без пострадали, на кръстовището на бул. \"Цар Симеон Велики\" и ул. \"Димчо Стаев\". На място е установено, че по бул. \"Цар Симеон Велики\" са се движили тролейбус, управляван от 39-годишен мъж и лек автомобил \"Мерцедес\", управляван от 48-годишен мъж, при което е настъпил удар с материални щети. Двамата водачи са тествани за употреба на алкохол техническо средство, като за водача на тролейбуса е отчетена нулева проба, а за шофьора на колата - концентрация от 1,88 промила алкохол в издишания въздух. Образувано е бързо производство, а водачът на \"Мерцедес\"-а е задържан за срок до 24 часа.", "date": "2019.12.16", "title": "Пиян шофьор предизвика катастрофа с тролейбус в Стара Загора"}
{"url": "https://www.24chasa.bg/novini/article/7982069", "text": "Шофьор с 2,72 промила алкохол е катастрофирал в Луковит, съобщават от ОД на МВР в Ловеч, цитирани от БТА. Произшествието станало вчера. 36-годишен мъж от града, при управление на лек автомобил, загубил контрол над превозното средство, което напуснало пътното платно и се ударило в бетонна стена и метална ограда. Водачът е с наранявания, а пробата му за алкохол е отчела 2,72 промила в издишания въздух. В Троянското районно управление е задържана 21-годишна жена от с. Бели Осъм, след като управлявала лек автомобил в Троян с концентрация на алкохол 2,57 промила. И по двата случая е образувано бързо производство.", "date": "2019.12.16", "title": "Шофьор с 2,72 промила алкохол катастрофира в Луковит"}
{"url": "https://www.24chasa.bg/novini/article/7981171", "text": "Китайската национална асоциация за интернет финанси (КНАИФ) предупреди за възможни рискове при т.нар. първоначално парично предлагане и търговия с виртуална валута. В съобщение на асоциацията се казва, че потребителите могат да загубят средства в незаконно набиране на капитали, финансови измами и пирамиди чрез търговия с виртуална валута и първоначално парично предлагане, представяни като развитие на блокчейн технологията, предава  . Китайските власти подновиха кампанията си срещу появилите се напоследък отново незаконни първоначални парични предлагания и търговия с виртуална валута, независимо от активната си подкрепа за развитието на блокчейн технологията. От началото на годината Пекин затвори 6 местни и прекрати достъпа до 203 чужди платформи за търговия с виртуални валути, и закри близо 10 000 сметки с виртуална валута, поддържани от две големи небанкови институции за разплащания. Освен това 300 мини програми и профили за записване, свързани с рекламирането на търговия с виртуална валута бяха закрити от социалната мрежа „Уичат\". „Индустрията на виртуалните валути в Китай се охлади от гледна точка на капитала и инвеститорския ентусиазъм. Вече няма възможност за съживяването ѝ, тъй като финансовата страна на виртуалната валута не се признава от китайските регулатори\", коментира Цао Ин, зам.-директор на Института за напреднали изследвания на блокчейн към университета „Цинхуа\". Според него, мащабът на набирането на средства чрез първоначално парично предлагане в Китай е достигнал няколко милиарда юана миналата година, но през 2019-та очакванията му са той да бъде по-малко от 100 милиона юана (14,34 милиона долара). „Китайските правила за търговия с виртуална валута са ефективни. Освен това след балона от 2017 г. повечето граждани вече имат достатъчно добро разбиране какво представляват виртуалните пари. Медийното отразяване на темата – особено незаконното набиране на средства и финансови измами чрез търговия с виртуална валута, също образова обществото\", посочва Цао Ин. През следващите седмици до края на годината Китайската народна банка планира да тества в Шънджън и Суджоу дигитална валута. Според информации в медиите Китай може да стане първата страна в света със собствена дигитална парична единица.", "date": "2019.12.16", "title": "Китай поднови кампанията срещу незаконната търговия с виртуална валута"}
{"url": "https://www.24chasa.bg/novini/article/7982116", "text": "Столична община е изготвила Регионално прединвестиционно проучване, което е необходимо условие за финансиране на проекти за изграждане на ВиК мрежа по Оперативна програма \"Околна среда\" 2014 - 2020. Това съобщи на пресконференция в Столичната община зам.-кметът по строителство Ирина Савина, цитирана от БТА. С разработката на проучването е анализирана съществуващата ВиК система, определени са границите на агломерациите на територията на общината и са идентифицирани мерки, целящи постигане на съответствие с директивите на ЕС в областта на питейните води, отвеждането и пречистването на отпадъчните води, посочи Савина. По думите й са изготвени прединвестиционни проучвания за всички територии с дефинирани несъответствия и са разработени инвестиционни проекти в идейна фаза за агломерациите над 10 000 жители. Савина съобщи, че през този програмен период - 2014-2020, допустими за финансиране по ОПОС са агломерации с население над 10 000 жители. Консултантът, изготвял предпроектното проучване, е идентифицирал три такива агломерации - \"София - град\", \"Банкя и \"Нови Искър\". Савина съобщи, че общата стойност на всички проекти, които е необходимо да бъдат реализирани, за да се постигне пълно съответствие с европейските директиви за ВиК мрежата е около 1,3 млрд. лева. Изпълнението на тези проекти ще бъде разделено на два етапа. В етап 1 ще се реализират приоритетни проекти на обща стойност над 350 млн. лв. със средства от ОП \"Околна среда\" 2014-2020. Проектите от етап 2 ще се финансират през следващия програмен период с европейски средства и други източници на финансиране, информира зам.-кметът. По думите й в момента 100 процента от питейната вода на София се пречиства, а 76 процента от територията на общината е покрита с канализационна мрежа. Според анализите на експертите с реализацията на обектите по ОПОС този процент ще достигне 90 процента. Ирина Савина каза още, че в последните години размерът на направените инвестиции във ВиК инфраструктурата на Столична община е над 500 млн. лв. Те са вложени в реконструкция и доизграждане на ВиК мрежа в райони, където е построена частично или изцяло липсва. Средствата са от инвестиционната програма на \"Софийска вода\" АД, от ОПОС 2007 - 2013, Програма ИСПА, ПУДООС и бюджета на СО. За периода от 2009 г. досега са изградени и реконструирани над 400 км ВиК мрежа.", "date": "2019.12.16", "title": "Столичната община работи по проект за доизграждане на ВиК мрежа в София"}
{"url": "https://www.24chasa.bg/novini/article/7982167", "text": "Голямата награда от лотарията с касови бележки на НАП отиде в Стара Загора. Наделина Колева, която е търговец на траурни артикули, получи днес чек за 50 000 лв. и обяви, че парите ще бъдат инвестирани в образованието на 16 годишната й дъщеря, съобщиха от пресцентъра на НАП. Покупка на кафе за 55 ст. на 1 август 2019 г. се оказа достатъчна на късметлийката, която обаче е регистрирала в лотарията и още над 6000 касови бележки. Наделина сподели, че това е първата и награда в живота. На въпрос какво пожелава на себе си и другите, тя бе категорична: „Здраве, защото е най-важното“ и загатна за изпитание, през което е преминала: „Миналата година по това време се борих, а тази година съм благодарна. Благодаря за наградата“. В последния трети сезон на лотарията на НАП участваха над 22 млн. фискални бонове на обща стойност над четвърт милиард лева, като над 2 милиона от тях са сканирани чрез мобилното приложение на НАП и нововъведения QR код на бележките. И след края на лотарията, мобилното приложение на НАП ще продължи да функционира, като чрез потребителите ще могат да следят истински ли са касовите бележки, които търговците им издават. Над 150 000 души ежедневно действат като данъчни инспектори, проверявайки касовите си бонове. Повечето касови апарати в страната вече печатат бележките с QR кодове, а до края на януари 2020 година, те ще станат задължителен реквизит за всяка бележка.", "date": "2019.12.16", "title": "Победителката в лотарията на НАП получи чека си от 50 000 лева"}
{"url": "https://www.24chasa.bg/novini/article/7982131", "text": "Сирийският президент Башар Асад посочи два начина за изтласкване на американските войски от Сирия, предаде ТАСС. В интервю за китайската телевизия \"Феникс\" Асад изтъкна, че за изтласкването на силите на САЩ от Сирия е необходимо, за да бъдат ликвидирани терористите, намиращи се на сирийска територия, и да бъдат привлечени на страната на Дамаск местните формирования, които си сътрудничат със Съединените щати. \"Причина за американското присъствие в Сирия е фактът, че на сирийска територия има терористи. Затова ние трябва да ликвидираме екстремистите. Това е нашият приоритет. Ликвидирането на терористите в една или друга степен ще отслаби американското присъствие\", каза Асад, цитиран от БТА. Сирийският президент подчерта, че в страната му има формирования, които се ползват с покровителството на САЩ. \"Необходимо е да убедим тези формирования, че преминаването им на страната на сирийското правителство и участието им в процеса по освобождението на цялата страна отговаря на общите интереси. Тогава американското присъствие в Сирия\" ще стане безперспективно, заяви Асад. Според сирийския президент е трудно да се каже какъв е броят на американските военни в Сирия, защото на сирийска територия има не само войници от американските въоръжени сили, но също и \"хиляди, а може би дори десетки хиляди цивилни\" служители на частни военни компании, които си сътрудничат тях.", "date": "2019.12.16", "title": "Асад посочи два начина за изтласкване на американските войски от Сирия"}
{"url": "https://www.24chasa.bg/novini/article/7980020", "text": "В днешно време голяма част от живота ни преминава в онлайн пространството и гарантирането сигурността на нашата самоличност и идентичност там е също толкова важно, колкото и в реалния свят. Хакерски кампании стават все по-актуални в интернет заради появата на отворени към интернет пространството и облачните технологии банкови услуги. Затова е важно клиентите да се уверят, че избраното от тях решение има мултифакторна автентикация при достъп и наличие на сертификати за сигурност - чрез парола за достъп, биометрично разпознаване на самоличността и др. Такъв е PCI-DSS, въведен от 2006 г. Макар много малко банки да го притежават, ако искат да се включат към системата на Mastercard и VISA, стартъп компаниите от финтех сектора трябва изначално да съответстват на този стандарт. За тях това е условието за вход на този пазар. Тоест те влизат в обхвата на механизмите за контрол на големите картови оператори, дава своята гледна точка по темата Павел Камински, експерт по картовите разплащания в Seven Security Group, първата българска компания с PCI QSA лиценз. Той дава възможност за оценяване и сертифициране на картовите бизнеси на организации, работещи с петте най-големи картови бранда - Mastercard, Visa, Diners Club, JCB, American Express. Сред обичайните заплахи, пред които е изправен финансовият сектор, са няколко вида хакерски кампании. “Първата от тях е свързана с атака за отказ на услугата. Тук мотивацията е пряко свързана с финансова облага - дали посредством изнудване на атакуваната компания или посредством подбуда от конкурентна компания на пазара. В тази хипотеза рисковете пред компаниите са пряко свързани с неработещи услуги, директни оперативни загуби, загуба на имидж и загуба на клиенти”, обяснява Тодор Кунев, мениджър отдел “Информационна сигурност” в iCard. Българският дигитален портфейл също е притежател на стандарта за сигурност и подлежи на ежегодна сертификация. Средствата на потребителите му се съхраняват в специални сегрегационни сметки, които се намират в традиционни банки. Екипът на Тодор Кунев поддържат потока от информацията на мобилните приложения, която е криптирана, а освен това независими експерти редовно извършват ръчно тестване на приложенията, инфраструктурата и мрежата на iCard. Те следят 24/7 всички съобщения и операции и ако бъде забелязана необичайна активност, служителите незабавно задействат мерки за сигурност и се свързват с клиентите. Достъпът до приложението и извършването на трансакция изисква “двуфакторна автентикация” - клиентите се идентифицират с уникален персонален код и допълнително ръчно да верифицират изпълнението на финансови операции с еднократен уникален код, който получават в реално време от iCard. При извършване на мобилно плащане пък също се изисква код за достъп или пръстов отпечатък. Виртуалните карти могат да се заключват, отключват и да им се поставят лимити. iCard поддържа и 3D сигурност технология при плащания онлайн. Всичко това е задължително за компанията, тъй като последната версия на стандарта включва 360 изисквания и засяга всички аспекти на информационната сигурност - от изграждането на сигурни мрежи, сигурни системи, защита на картовите данни по времето на тяхното съхранение и предаването им, наличие на процеси и програми в организациите, които гарантират непрекъсваеми процеси по тестване на системите за уязвимости. Освен това стандартът задължава компаниите да правят постоянен мониторинг и одит на системите, като от въпросните 360 изисквания 12 са със статут на основни и две от тях се грижат точно за това. И макар че с напредването на технологиите се развиват и опасностите, е важно да се отбележи, че от 13 години насам няма нито една организация, станала жертва на хакерска атака, която преди това да е била сертифицирана по този стандарт. ", "date": "2019.12.16", "title": "Сигурността на мобилните приложения за разплащане е гарантирана"}
{"url": "https://www.24chasa.bg/novini/article/7982137", "text": "Google съобщи на турските си бизнес партньори, че няма да може да работи с тях по нови смартфони Андроид, които ще бъдат пуснати за продажба в страната. Това става след като турската комисия за защита на конкуренцията постанови, че извършените от Google по нейно искане промени не са достатъчни, предаде Ройтерс. Турската комисия за защита на конкуренцията глоби Google с 93 милиона турски лири (17,4 милиона долара) през септември 2018 г. за нарушаване на закона за конкуренцията с продажбата на софтуер за смартфони. Компанията получи срок от шест месеца да направи промени, за да възстанови конкуренцията, съобщи БТА. На 7 ноември комисията постанови, че промените, осъществени съобразно изискванията й от Google в договорите на компанията с нейните бизнес партньори, са недостатъчни, тъй като все още не позволяват промени в търсачката по дифолт. \"Информирахме нашите бизнес партньори , че няма да можем да работим с тях по новите телефони Андроид, които ще бъдат пуснати на турския пазар\", се посочва в изявление, което Google направи чрез турска пиар компания. \"Потребителите ще могат да купуват съществуващите модели и да използват устройствата и приложенията си нормално. Другите услуги на Google няма да бъдат засегнати\", добави компанията, уточнявайки, че работи с комисията за разрешаване на проблема.", "date": "2019.12.16", "title": "Google няма да може да работи с турските си партньори по нови смартфони Андроид"}
{"url": "https://www.24chasa.bg/novini/article/7982246", "text": ", е било оперирано. Това съобщиха от болница \"Света Анна\", където момчето беше прието за лечение. Приключила е лицево-челюстната операция, като са били наместени кости на носа, извадени са парчета от счупените зъби на горната челюст, фиксирана е фрактурата на долната челюст. Предстоят и други оперативни намеси, допълниха от болницата.", "date": "2019.12.16", "title": "Оперираха момчето, пострадало в катастрофата с кола на НСО"}
{"url": "https://www.24chasa.bg/novini/article/7982249", "text": "На 55-годишна възраст внезапно почина първият секретар на посолството ни в руската столица Любомир Николов, който беше и директор на Центъра на промишлеността на Република България (ЦПРБ) в Москва. Това съобщава  Николов издъхнал в нощта срещу понеделник в квартирата си, разположена на ул. „Красний маяк“ в Москва. Там се намира жилищният блок на центъра на промишлеността, в който са настанени служителите на администрацията на ЦПРБ, както и представители на български търговски дружества и техните семейства. По предварителна информация, причина за кончината на дипломата е инфаркт. Очевидци разказаха, че първата линейка дошла към полунощ. До 3 часа през нощта пред блока паркирали още няколко коли на „Бърза помощ“. Очаква се тленните останки на първия секретар в близките дни да бъдат транспортирани до България, където ще бъде погребан от близките си. Николов е роден на 5 октомври 1964 г. в София. Завършва висшето си образование в Московския институт за народно стопанство „Г.В.Плеханов” с магистърска степен по „Управление и планиране на народното стопанство”. Това става ясно от официалния сайт на центъра на промишлеността. В периода от 1987 г. до април 2017 г. е заемал редица изпълнителни и ръководни длъжности в български търговски компании в България и Русия. Бил е и директор кантора на Външнотърговско дружество „Булгарплодекспорт“ в бившия СССР през 1989 г. От 2004 г. до 2007 г. е главен специалист в отдел \"Туризъм\" в ЦПРБ, гр. Москва. На поста директор на промишления център е назначен на 10.04.2017 г. Центърът на промишлеността на Република България в Москва е структура на Министерството на икономиката, има дипломатически статут и е част от зоната на работа на посолството ни в Руската федерация. По устав, центърът „съдейства и подпомага министъра на икономиката, при осъществяване на държавната политика в областта на разширяването на икономическите, търговските и техническите отношения между София и Москва, в развитието на двустранните икономически връзки, разширяване на българския износ и туризъм и привличането на инвестиции“.", "date": "2019.12.16", "title": "Внезапно почина първият секретар на посолството ни в Русия Любомир Николов"}
{"url": "https://www.24chasa.bg/novini/article/7982265", "text": "От идната учебна година - 2020/2021 г. предучилищното образование ще стане задължително и за 4-годишните деца, съобщи министърът на образованието Красимир Вълчев на брифинг в Министерския съвет след заседанието на координационното звено по изпълнение на Механизма за съвместна работа на институциите по обхващане в образователната система и предотвратяване на отпадането на деца и ученици в задължителна училищна възраст. Той добави, че това е записано в разпоредбата за Държавния бюджет, която задължава министерството да изготви проектозакон за промени в Закона за предучилищното и училищното образование, предава БТА. Министърът на образованието припомни, че въвеждането на задължителната подготовка за децата на 5-годишна възраст е бил направен компромис от две години за общините, които нямат такава възможност. През това време не са получавали допълнителни средства. \"В момента сме сформирали работна група, но общият принцип ще бъде от учебната 2020/2021 г., вероятно с изключения\", каза Красимир Вълчев. От началото на учебната година допълнително 6500 деца са записани в образователната система, посочи Вълчев. Това е доста по-малко от предходните две години. Тогава общо 42 500 деца са били записани в образователната система, които преди това са били отпаднали или не са били записани. Вълчев уточни, че за трите години около 49 000 деца и ученици са записани в образователната система. Отделно от това има и вторично отпаднали, които за трите години са малко над 6 000. \"Т.е. говорим за един нетен резултат от 43 000 деца, които са допълнително записани в образователната система\", заяви Красимир Вълчев. Министърът на труда и социалната политика Деница Сачева каза, че е от страна на воденото от нея ведомство е било отчетено добро взаимодействие с МОН. По думите й от страна на МТСП един от най-големите проблеми е кампанията, която е от няколко месеца и има цел да \"демонизира\" работещите в държавната администрация. \"Държавата няма нужда от деца без семейства. Държавата няма нужда от деца, които са неграмотни. Държавата няма нужда от деца, които живеят в насилие. Деца, които не говорят български език и деца, които не могат да се реализират\", заяви Сачева. Тя изтъкна, че усилията на държавата не са да се отнемат децата. Те са насочени към точно обратното - за подпомагане на семействата на тези деца и защита на правата на онези деца, които не могат да получат адекватна защита от семействата, в които живеят. Вицепремиерът Томислав Дончев добави, че в рамките на днешната среща е било отчетено, че е необходима вторична мобилизация в рамките на вече създадената. Според него са необходими повече усилия на терен. Затова е взето решение да се правят и зимни обходи, въпреки че не е началото на учебната година. Според него допълнително трябва да се разшири спектърът от действия, които се предприемат. Той е на мнение, че основен фокус трябва да бъде превенцията. Въпреки всичко Дончев смята, че механизмът за предотвратяване на отпадането на деца и ученици в задължителна училищна възраст работи успешно.", "date": "2019.12.16", "title": "Вълчев: От 2020 г. предучилищната става задължителна и за 4-годишните"}
{"url": "https://www.24chasa.bg/novini/article/7982280", "text": "Mъж е арестуван за разпространение на наркотици при полицейска спецакция в Русе. Това съобщиха от областната дирекция на МВР в крайдунавския град. Задържаният русенец е на 32 години, като вече е осъждан за притежание на наркотици. При претърсването в дома му полицаите са открили метамфетамин, марихуана, екстази, както и инструменти за раздробяване на марихуаната и електронни везни. Наркотични вещества е имало и в автомобила на мъжа. От полицията информират, че при операцията са установени и хора, на които 32-годишният е продавал наркотици. Мъжът е привлечен като обвиняем и е задържан за срок от 72 часа с постановление на наблюдаващия прокурор. Работата по документиране на цялостната престъпна дейност продължава.", "date": "2019.12.16", "title": "Спецакция в Русе, арестуваха 32-годишен дилър"}
{"url": "https://www.24chasa.bg/novini/article/7982325", "text": "Автомобил, издирван от ШИС, е установен на територията на Попово. На 13 декември бил спрян за проверка лек автомобил \"Тойота Ярис\" с търговищка регистрация, собственост и управляван от 20-годишна жена от Попово. Това съобщиха от пресцентъра на МВР. Установено е, че колата е издирвана от властите в Кралство Нидерландия. Автомобилът е предаден на органите на реда. За случая е уведомено бюро \"СИРЕНЕ\" - МВР.", "date": "2019.12.16", "title": "Откриха в Попово издирвана кола от властите в Холандия"}
{"url": "https://www.24chasa.bg/novini/article/7982355", "text": "Президентът на Турция Реджеп Таийп Ердоган заяви, че турският парламент може да приеме резолюция за геноцида на индианците при колонизацията на Америка в отговор на признанието на арменския геноцид в Османската империя през 1915 година, предадоха РИА Новости и  В четвъртък Сенатът на САЩ прие резолюция за необходимостта от официално признаване и запомняне на арменския геноцид. Резолюцията е предназначена да изрази мнението на горната камара на парламента, че САЩ трябва да почетат арменския геноцид чрез официално признание и памет. Освен това тя съдържа призив за предотвратяване на опитите за приобщаване на американските власти или за свързването им с отричането на арменския геноцид „или друг геноцид“, както и за насърчаване на осведомеността за арменския геноцид. Турското външно министерство осъди тази резолюция. „Открихме над един милион документи за събитията от 1915 година. Елате, изучете ги. Ние говорим с документи в ръка. Ние също трябва да излезем срещу вас с такива решения на нашия парламент. И ще го направим. Възможно ли е да мълчим за индианците, говорейки за Америка. Това е позорна а страница за САЩ“, заяви Ердоган на A Haber.", "date": "2019.12.16", "title": "Ердоган: Турция може да признае геноцида на индианците в САЩ"}
{"url": "https://www.24chasa.bg/novini/article/7982323", "text": "Автобус от градския транспорт блъсна миниван \"Пежо\" на магазин за бяла техника, който пък удари лек автомобил на главния булевард \"България\" Смолян. Автобусът, пълен с пътници, заобикалял минивана, извършващ товаро- разтоварна дейност. Пострадал е работник от минивана, товарещ стоки в този момент. При удара минивана се забива в лек автомобил \"Мерцедес\". При мелето има скъсани ламарини, изпочупени стъкла и дори разпилени части от двигатели. Пострадалият е с травма на главата. Той е приет контактен за изследвания в болницата в Смолян. По случая е образувано досъдебно производство, казаха от ОД на МВР - Смолян.", "date": "2019.12.16", "title": "Автобус, ван и кола се блъснаха на главната в Смолян (Снимки)"}
{"url": "https://www.24chasa.bg/novini/article/7982283", "text": "При акцията са установени лица, шофиращи под въздействие на наркотични вещества, както и няколко случая на притежание на дрога. Образувани са и бързи производства за управление на нерегистрирани автомобили, за превозване на дърва за огрев без документ, за притежание на боезприпаси. Срещу 33-годишен мъж с инициали В.М. от Смолян са образувани две бързи производства за управление на автомобил след употреба на наркотици и за притежание на 8 шишенца с метадон. Още две дози метадон, съхранявани в същите опаковки са открити и в 37-годишния К.П. в Смолян. При полицейската операция е засечен и трети случай на притежание на метадон при 41-годишния М.Б. от областния град. Срещу него се води още едно производство, след като в дома му са намерени боеприпаси за огнестрелно оръжие без разрешително. Двама шофьори, управлявали автомобилите си след употреба на марихуана и амфетамини също са задържани при акцията. В Девин е установен шофьор, транспортирал с личния си автомобил дърва за огрев без превозен билет.", "date": "2019.12.16", "title": "Деветима задържани при спецоперация в Смолянска област"}
{"url": "https://www.24chasa.bg/novini/article/7982412", "text": "Има ли една републиканска и една демократическа истина? Във Вашингтон политическите различия отиват далеч отвъд мненията и има полемики дори за самото представяне на фактите. Понякога заради най-основните факти. Насред страстите, породени от процедурата за импийчмънт срещу президента Доналд Тръмп, се появяват отново понятия като \"алтернативни факти\" и \"оспорвани факти\". Понякога е трудно да се разбере къде е истината. \"Винаги е имало различия в мненията между прогресивните и консерваторите в САЩ\", припомня Ричард Хейсън, преподавател по право и политически науки в Калифорнийския университет \"Ървайн\". Днес обаче \"има все повече разногласия за фактите\", които са доказани, като реалността на климатичните промени или документираната намеса на Русия в президентските избори, спечелени от Тръмп през 2016 г., казва той. \"Проучванията на общественото мнение показват пропаст между републиканците и демократите за състоянието на света\", обяснява Хейсън, според когото Съединените щати са влезли в \"ера на постистината\". Президентът републиканец, който критикува редовно \"дезинформацията\" на големите медии, беше един от първите разпространители на една конспиративна теория, твърдяща, че Барак Обама е роден в Кения и че следователно избирането му за президент е било незаконно. Келиан Конуей, близка съветничка на президента, въведе понятието \"алтернативни факти\" след полемиката за броя на зрителите на церемонията по встъпването в длъжност на 45-ия американски президент през 2017 г. От идването си на власт Тръмп е направил 13 435 \"неверни или заблуждаващи твърдения\", според статистика на \"проверителите на фактите\" на в. \"Вашингтон пост\". По украинската афера Тръмп настоява, че телефонният разговор, който е провел с украинския си колега Володимир Зеленски, е бил \"отличен\". Американецът просто поискал от украинеца да му направи \"услугата\" да разследва корупцията в Украйна. Според демократите се е случило точно обратното. Президентът е извършил злоупотреба с власт, която заслужава обвинение в Конгреса, като е поискал от Киев да разследва Джо Байдън - своя потенциален противник на президентските избори през 2020 г. Белият дом публикува стенограмата от телефонния разговор, но \"хората могат да четат едни и същи думи и да разбират нещата по един напълно различен начин\", заяви Дейвид Баркър, преподавател по държавни дела в Американския университет във Вашингтон. \"Тръмпистите носят тениски, на които пише: \"Четете стенограмата\", а всички противници на Тръмп казват: \"Прочетохме я и в това е проблемът\", обяснява Баркър. За конгресмена републиканец Дъг Колинс процедурата за отстраняване на президента се свежда до поредица \"оспорвани факти\". \"Самият факт, че аз казвам нещо, а вие казвате противното, е оспорван факт\", заяви той на колегите си от Демократическата партия в правната комисия към Камарата на представителите. \"Това ще бъде първата процедура по импийчмънт, в която фактите са разглеждани според партийната логика\", допълни той. Дейвид Баркър подчертава \"племенните различия\", които разделят днес републиканците и демократите. \"Не пазаруваме в едни и същи магазини, не пием една и съща бира, не се храним в едни и същи ресторанти, не слушаме една и съща музика, не гледаме едни и същи филми и вече не живеем в съседство едни до други\", посочва той. \"Всички тези промени в нашия стил на живот, тези племенни различи, водят до това, че ние вече не вярваме на информациите, освен ако те не идват от членове на нашето племе\", допълва той. \"Можете да ги проверявате колкото си искате, за другия лагер те винаги ще бъдат фалшиви информации\", обяснява университетският преподавател. Подобно на политиката, медиите навигират в една все по-поляризирана среда - от много консервативната Фокс нюз до настроената твърдо против Тръмп Си Ен Ен. Според изследване на изследователския център \"Пю\" републиканците се съмняват много повече в искреността на медиите, отколкото демократите. Сред републиканските привърженици на Доналд Тръмп 40 процента имат лошо мнение за журналистите, а при демократите този дял е само 5 процента. Традиционните медии, които изпълняват ролята на \"арбитри на истината\", вече са заплашени от социалните мрежи, според Ричард Хейсън от Калифорнийския университет \"Ървайн\". \"В социалните мрежи хората получават и споделят послания, които засилват нашите убеждения\", казва той. Хейсън се опасява, че нарастващата пропаст между тези \"различни фактологични вселени\" ще доведе до неспособност да се приемат и най-простите факти. Като, например, резултатите от изборите през ноември 2020 г. в случай на поражение на Доналд Тръмп. (БТА)", "date": "2019.12.16", "title": "Битката на \"фактите\" разделя Съединените\nщати"}
{"url": "https://www.24chasa.bg/novini/article/7982740", "text": "Най-голямата бутилка едномалцово уиски Tomintoul (Томинтоул), висока 1,5 метра и с обем 105,3 литра, бе продадена за 15 хиляди британски лири (почти 20 хиляди долара) на търга \"Джъст уиски\" в Шотландия в рамките на коледни търгове, предаде ТАСС, като цитира британски медии. Бутилката съдържа 14-годишно отлежало уиски. С него може да се напълнят 150 стандартни бутилки уиски. То е произведено през август 2009 г. в дестилерията \"Томинтоул\" от екип от 14 души. Преди 7 години въпросната бутилка бе изложена в Центъра за наследство на шотландското уиски в Единбург и бе оценена на 5000 лири (6600 долара). \"От време на време се появява възможност да се придобие уникална бутилка уиски и това бе един от тези случаи\", отбеляза директорът и съосновател на тръжната къща \"Джъст уиски\" Греъм Крейн.", "date": "2019.12.16", "title": "Най-голямата бутилка уиски в света бе продадена за 15 000 лири на търг"}
{"url": "https://www.24chasa.bg/novini/article/7981539", "text": "\"Пътна карта за развитието на пътната безопасност\" да бъде изготвена през 2020 г., предложи Богдан Милчев от Института по пътна безопасност по време на дискусията на в. \"24 часа\" Карай умно, стигни жив\".  \"Така ще има яснота и предвидимост, независимо кой е министър и кои са депутати\", каза той. Идеята му срещна широка подкрепа от всички участници в дискусията. Предложението бе направено след като министърът на транспорта Росен Желязков обяви новината, че до края на годината ще има нов закон за движение по пътищата и той трябва да бъде приет до края на мандата на този парламент. \"Имаме нужда от нов закон за движение по пътищата. Трябва да бъде приет с ясното съзнание, че държавата трябва да наложи коректив на различните интереси – на бизнеса, на браншовите организации. Ние с нашите спорове в момента объркваме обществото каква е целта ни. А тя е да няма катастрофи, които водят до тежки наранявания и смърт“, заяви още транспортният министър. Така той даде публичност на отказа от трите проектозакона - за движение по пътищата, за водачите и за пътните превозни средства.  „Ако нямахме повода със загиналото момиче вероятно дебатът щеше да протече по друг начин. Всичко минава през призмата на отговорността за нашите решения и действия. За да може всички политики, за които говорим, да доведат до намаляване на инцидентите с фатален изход“, каза при откриването на дебата Желязков. Злободневието в момента убива действието. Злободневие колко да са часовете, какъв да е изпитът, дали да се аутсорсват центровете. Налагаме матрици на дебата, които убиват същественото.  75 поправки има на сегашния закон за движение по пътищата, който е приет през 1999 г., показа пък проверка на „24 часа“. В началото на дебата издателят на вестника Венелина Гочева обяви проучване, че за над 51% от българите вина за смъртността на пътя носят шофьорите, които са нискоинтелигентни и лошо обучени. Обучението на шофьорите, осъзнаването на тяхната отговорност на пътя трябва да започва още от най-ранна детска възраст. Това заяви шефката на държавната агенция „Безопасност на движението по пътищата“ Малина Крумова на дискусията на „24 часа“ „Карай умно, стигни жив“. „Бих разширила темата на дебата за подготовката на шофьорите не само с водачите, но и с пешеходците. Шофьорският курс не е нито само началото, нито краят, а само елемент от обучението. От най-ранна детска възраст трябва да се развиват уменията за осъзнаване на риска на пътя. Манталитетът се формира в ранна възраст. Трябва да се създава култура на движение по пътя, за да може когато станат шофьори да осъзнават отговорността си“, заяви Крумова. Агенцията подготвя вече концепция за промяна на обучението по пътна безопасност в училищата. „Въпросът не е толкова дали да са в часа на класния, а да променим методиката и да вкараме професионалисти и практици в часовете“, заяви Крумова. След 7 клас трябва да се прави първа проверка на знанията на децата за пътното движение и как да става безопасно, заяви още шефката на държавната агенция. „След 14-годишна възраст децата могат вече да са самостоятелни участници като карат велосипед на пътното платно. Не можем да ги пускаме на пътя без да знаем те доколко са усвоили безопасното движение“, каза Крумова. 97% от всички настъпили катастрофи са след човешки грешки на водачите или другите участници в движението. Това каза на дискусията вътрешният министър Младен Маринов. \"Отдаваме много голямо значение на контрола, а в перспектива не е добре. Трябва участниците в движението да осъзнаят, че една тяхна грешка може да е фатална и да струва човешки живот\", посочи министърът. \"Българското общество е свикнало някой да го контролира и като усети, че е без контрол почва да нарушава\". Той обясни, че на изпита за шофьорска книжка всички спазват правилата, но почват с нарушенията след това. \"Като един студент, който се подготвя за изпита, а за след това - каквото стане. А точно след това е важно\", каза Маринов. Добави, че прекалената промяна на закона не е панацея. \"Силата на един закон е да обхваща по-голям кръг отношения и прилагането му\", каза Маринов. Посочи, че ако водач даде газ за участък от 200 метра, как би могло МВР да е там, за да го контролира. \"Какъвто и закон да приемем, ако родителят праща детето си на училище зимата, когато има по-малка видимост, а не го облече с по-видими дрехи, кой закон ще го пази\", даде пример министърът. \"МВР прави всичко възможно да се развиваме, вземаме най-добрите практики, но всичко е свързано с и парични средства\", каза той. Посочи, че на такива дискусии с изключителни експерти трябва в спора да се търси най-правилното решение. \"Ще се стигне до ново законодателство, но трябва да сме в консенсус и да го работим, независимо от партийна и институционална принадлежност. Длъжни сме да намалим жертвите на пътя. Затова, за да е ефективно законодателството, трябва да е прието от всички и да има гаранции, че поне 6 месеца след това няма да го променяме\", завърши Маринов. Красимир Георгиев от  Асоциацията за квалификация на автомобилистите в България заяви, че е за увеличаване на часовете за кормуване от 31 на 42. Както и за електронната система за контрол на часовете зад волана. Как да постигнем консенсус с тази инструктори, които не дават часовете, как нарушители примерно да са консенсусни с контрольорите.  Министър Маринов заяви, че настоява за консенсус в политиките, а не между нарушители и контрольори. Богдан Милчев пък посочи, че 75% от водачите изкарват изпита за шофьорска книжка от първия път. Това доказвало, че сегашните часове са достатъчни. И сега пък имало възможност, който иска, да се яви на допълнителни часове.  По-късно обаче такива тези бяха репликирани с искане, ако не се увеличават часовете, то инструкторите да носят отговорност за новия водач, ако допусне нарушение на магистрала, при нощно каране и т.н., които са от новостите в обучението.  Законите на формулират ясно задълженията на всички участници. Обучаваме хората в тежка петнъ ситуация - дупки, трафик, няма знаци, агресията на хората с еднакви цифри и букви в номерата. Допълнително тези деца нямат домашно възпитание, нямат физическо възпитание, те са осакатени от компютърните игри. Заради това е нужно продължаващо обучение на всеки 10-години и след 65-годишна възраст. Това заяви Йонко Иванов от Съюза на преподавателите по авто-мото подготовка.  Откакто съм депутат, не сме позволявали безразборни поправки. за 5-6 години са 6, преди това са 70, каза депутатът от транспортната комисия Георги Свиленски.  За 6-7 години не сме мръднали. МВР купи камери, триноги, но катастрофите са същите. Не е толкова важно колко часа ще е обучението, а това че е свързано с първите 7, първите 14, първите 17 години. Допускаме системни грешки, а след това се занимаваме с това дали да има селфи, или да няма селфи, коментира шефът на транспортната комисия на НС Халил Летифов.  Тези 31 часа за кормуване, са напълно достатъчни, заяви Стефан Малковски от Националния авто-инструкторски съюз.  Никой в момента не лишава курсиста да си вземе часове, не да го караме до административен път. Всичко това, че трябва да се вкара електронната система за контрол. Той заяви, че са съгласни максимум да се вдигнат на 36. Малковски заяви, че са подготвили подписката, че са против, внесли са я в министерството на транспорта, но се съмняват, че министърът я е получил, затова му я носеха.  От години СБА заявяваше, че иска да вземе изпитите, заяви Емил Панчев, председател на УС на СБА. Тогава казаха, че ще има корупция. А има ли година, в която сме прескочили да не се разкрива корупция в \"Автомобилна администрация\"? На тези хора ние им възлагаме да напишат правила за контрол. Където имаше такава корупция изпитите бяха изведени от държавата.", "date": "2019.12.16", "title": "Карай умно, стигни жив: Парламентът с карта за пътната безопасност през 2020 г."}
{"url": "https://www.24chasa.bg/novini/article/7982774", "text": "България е сред трите страни в ЕС с най-силен растеж на заплатите през третото тримесечие. Това разкриват данните на Евростат, цитирани от  . През третото тримесечие на 2019-а темпото на растеж на заплатите в еврозоната и в целия ЕС се забави слабо спрямо предходните три месеца, като в същото време България остава в челната тройка на страните с най-солидно повишаване на заплащането на труда. Заплащането на труда в еврозоната се увеличава на годишна база през третото тримесечие на годината с 2,6% след повишение с 2,8% през периода април - юни, докато в рамките на целия ЕС растежът се забавя до 3,2% от 3,3%. В същото време общите разходи на работодателите за един отработен час от наетите от тях лица (включващи данъци, заплати и други разноски) се увеличават в еврозоната с 2,6% след повишение с 2,8% през предходното тримесечие, а в рамките на ЕС растежът се забавят до 3,1% от 3,2 на сто. Аналогичното проучване на Евростат за България пък показва забавяне на растежа на заплатите през третото тримесечие на 2019-а година до 9,7% от 11,3% през второто тримесечие. Въпреки това нашата страна остава в челната тройка, изпреварена единствено от Румъния (с повишение от 13,2%) и Унгария (с повишение на заплатите с 10,0%). Общите разходи за труд за един отработен час в нашата страна също продължават да нарастват сравнително силно с 10,0%, макар и след скок с 11,4% през второто тримесечие, но и след слаб растеж с 8,8% през същия период на 2018-а година. В този случай нашата страна е изпреварена единствено от Румъния, където общите разходи за труд нарастват през третото тримесечие с 13,2 на сто. Данните на Евростат показват, че най-солидно повишаване на заплатите в България през периода юли - септември 2019-а година е отчетено в сферата на услугите (скок с 10,3% на годишна база), следвана от строителството (увеличение с 10,2%) и индустрията (с 8,0%). Общите часови разходи за труд също регистрират най-солиден скок в сектора на услугите (повишение с 10,5%), следван от строителството (с 10,15) и индустрията (с 8,3%).", "date": "2019.12.16", "title": "България в челната тройка на ЕС с най-солиден ръст на заплащането на труда (Инфографики)"}
{"url": "https://www.24chasa.bg/novini/article/7982787", "text": "Експлозията е станала рано тази сутрин около 4:30 ч. в ресторант на първия етаж на офисната сграда, в която се помещават посолството ни и други институции. Счупени са стъклата на прозорци на лицевата част на сградата, включително и прозорците на три кабинетa на българското посолство. На мястото са пристигнали следователи, които разследват случая. Мощната експлозия е предизвикала масова паника в много граждани в тази част на Подгорица.  До края на деня ще има повече информация за причините за инцидента. След експлозията движението по булеварда е блокирано.", "date": "2019.12.16", "title": "Взрив нанесе щети на посолството ни в Черна гора"}
{"url": "https://www.24chasa.bg/novini/article/7982794", "text": "Биляна Петрова, която е подсъдима заедно с бившата кметица на столичния район \"Младост\" Десислава Иванчева по дело за подкуп, обяви в съда, че е с пробити тъпанчета и не чува добре. Тя помоли делото да бъде отложено докато я излекуват. Апелативният специализиран съд назначи експертиза, която да покаже какво е актуалното здравословно състояние на Петрова. Лекар със специалност \"Уши, нос и гърло\" от болница \"Лозенец\" трябва да се запознае с медицинската документация по случая и ако се наложи да прегледа жената лично. Заключението на експертизата трябва да бъде представено в съда седмица преди следващото заседание по делото, което ще е на 8-и януари 2020 г.  Съдът вдигна частично запора върху две банкови сметки - на Десислава Иванчева и на третия подсъдим по делото Петко Дюлгеров. Иванчева ще разполага с 560 лв. на месец от парите си, за да живее. Тя е под домашен арест и няма как да работи, обясни един от адвокатите. Дюлгеров получи разрешение да изтегли 8000 лв. от сметката си за планова операция на очите. От няколко години той имал проблеми със зрението и му препоръчали трансплантация на роговицата. Проблемите на Биляна Петрова със слуха се появили след възпаление, обясни тя пред \"24 часа\". Днес тя трябвало да отиде на контролен преглед, но заради съдебното заседание той не се състоял. \"Става въпрос за внезапно възникнал проблем. В момента Петрова много трудно чува, трябва да й се говори отблизо и по-високо\", допълни адвокатът й Емануил Йорданов.", "date": "2019.12.16", "title": "Биляна Петрова с пробити тъпанчета, не чува"}
{"url": "https://www.24chasa.bg/novini/article/7982910", "text": "Върховният комисар за пенсиите Жан-Пол Делевоа се превърна в мишена на профсъюзите, след като призна през уикенда, че не е съобщил в последната си имуществена декларация за 13 поста в частния сектор – платени и неплатени, съобщи  . Една от тези позиции е президент на образователния мозъчен тръст „Паралакс“, на която получавал 5400 евро месечно върху министерската си заплата. Президентът Еманюел Макрон в най-скоро време ще назначи нов комисар за пенсиите, съобщиха от Елисейския дворец.", "date": "2019.12.16", "title": "Френският комисар за пенсиите хвърли оставка заради недекларирани доходи"}
{"url": "https://www.24chasa.bg/novini/article/7982943", "text": "Шестимата служители, съставляващи ТЕЛК – Ловеч, са подали молби за напускане в понеделник сутринта, каза д-р Румяна Нановска, и.д. директор на областната многопрофилна болница \"Проф. д-р Параскев Стоянов\". Действията на персонала са продиктувани от връщането на работа на председателя на комисията д-р Донка Минкова, която е подсъдима. Тя бе задържана на 28 януари т.г, след като в качеството си на дръжностно лице приела 200 лева, за да издаде решение на пациент с нужния процент инвалидност. Заедно с нея бе задържан и посредника в схемата Валентин Йотов. При претърсване на жилището на Минкова пък бе открита голяма сума пари и три папки с медицински документи, необходими за издаване на ТЕЛК решения. Във всяка от папките имало по 500 лева. Д-р Минкова е подала молба за връщане на работа на 13 декември. А 4 дни по-рано Окръжният съд в Ловеч е отхвърлил искането на прокуратурата тя да бъде отстранена от длъжност. Понастоящем лекарката е с мярка \"парична гаранция\" от 3 хил. лева. \"Д-р Минкова няма как да се върне на работа, защото целият ТЕЛК – състав подава оставка и няма как само тя да остане. Предстои процедура ТЕЛК-ът да бъде закрит\", каза още д-р Нановска. Тя допълни, че на д-р Минкова е направено предложение за прекратяване на трудовия договор с обезщетение. Писмения си отговор тя трябва да даде в 7-дневен срок. Д-р Нановска каза още, че до края на тази седмица ТЕЛК – Ловеч ще работи с нормален график и няма да бъдат връщани пациенти, след което до края на годината излизат в полагаем платен годишен отпуск. В началото на следващата година ще се търси решение на проблема. А на Донка Минкова щяло да бъде предложена друга длъжност в болницата.", "date": "2019.12.16", "title": "Ловешката ТЕЛК пред закриване, лекарите подали оставки"}
{"url": "https://www.24chasa.bg/novini/article/7982963", "text": "\"Боинг\" (Boeing Co.) обмисля по-нататъшно намаляване или дори прекратяване на производството на самолети от модела 737 Max на фона на нарастващата несигурност относно завръщането в полет на този тип машини, като компанията може да обяви окончателните си решение още в понеделник, съобщава \"Уолстрий джърнъл\", цитирайки източници, запознати с въпроса. Ръководството на \"Боинг\" все повече вижда възможността да направи пауза в производството на 737 Max като най-приложим вариант, след управителният борд на производителя на самолети се събра в неделя на съвещание в Чикаго, посочиха същите източници. Подкрепата за спиране на производството идва само дни, след като американските регулатори предупредиха аерокосмическия гигант, че е определил нереалистични очаквания относно получаването на тяхното одобрение за възстановяване на полетите на компрометирания модел, информира  Намаляването на производството би увеличило разходите на \"Боинг\" и би довело до допълнителни такси, тъй като постоянните разходи ще трябва да бъдат разпределени между по-малко самолети. Това би могло също така да доведе до съкращаването на работни места, както и по-нататъшни проблеми за авиокомпаниите, засегнати от принудителното приземяване на флотилия от около 800 самолета от модела 737 Max по целия свят, което вероятно ще се разпростре и през 2020 година. Глобалните авиационни регулатори приземиха самолетите Max през март след втори фатален инцидент с този модел в Етиопия. Тази катастрофа последва подобен смъртоносен инцидент със самолет 737 Max в Индонезия само пет месеца по-рано, като при двете катастрофи загинаха общо 346 души. През октомври \"Боинг\" заяви, че може да се наложи замразяване на производството или по-нататъшното му намаляване, ако федералното одобрение на софтуерните програми за контрол на полетите на 737 Max и промените в обучението продължат и през 2020-а година. По-рано този месец шефът на Федералната авиационна администрация (FAA) Стивън Диксън заяви пред бизнес телевизия CNBC, че самолетите Boeing 737 Max няма да получат разрешение за полети от американските авиационни регулатори до следващата година. Това беше обявено, след като документ на Федералната авиационна администрация, публикуван по време на изслушване в Камарата на представителите показа, че FAA е прогнозирала повече от дузина фатални катастрофи на модела Boeing 737 Max след първите две смъртоносни катастрофи с този самолет. Диксън добави, че неговият екип в момента преглежда софтуера на самолета и \"валидирането на начина, по който е разработен софтуерът\". Дори ако FAA одобри подновяване на полетите на тези самолети, авиокомпаниите по света ще трябва да вземат вече съществуващи самолети, които са приземени принудително от март и да обучат хиляди пилоти на подобрения от \"Боинг\" софтуер за контрол на полета на този модел.", "date": "2019.12.16", "title": "\"Боинг\" спира производството на 737 MAX?"}
{"url": "https://www.24chasa.bg/novini/article/7983003", "text": "“В България се снимат вече много индийски филми, но виждаме още възможности за сътрудничество - в областта на индийската традиционна медицина, както и при космическите изследвания.” Това каза индийският държавен министър на външните работи Велламвелли Муралиидхаран, който се срещна в Мадрид с българския вицепремиер и министър на външните работи Екатерина Захариева. Двамата разговаряха в рамките на 14-та среща на министрите на външните работи на Форума „Азия-Европа“ (АСЕМ), съобщиха от МВнР. “Ние сме най-големият производител на лавандула, а в света сме известни и с розовото масло, използвано от парфюмерийната индустрия. Интересен факт е, че Индия внася кориандър от България”, заяви Захариева. Тя изтъкна, че двете страни трябва да използват и факта, че са хъбове за ИТ компании в своите региони. Редица български стоки имат потенциал да присъстват по-осезаемо на индийския пазар - селскостопанска продукция; парфюмерия и козметика; продукти на химическата промишленост; машини за хранителната промишленост; авточасти. През 2018 г. официално посещение у нас осъществи президентът на Индия г-н Рам Натх Ковинд, а през 2019 г. на работна визита в България бе министърът на външните работи на Индия г-жа Сушма Сварадж. През 2019 г. в кулоарите на 74-ата сесия на ОС на ООН е проведена среща между министър Екатерина Захариева и с новия министър на външните работи на Индия д-р Субрахманям Джаишанкар.", "date": "2019.12.16", "title": "Индия иска сътрудничеството ни и в медицината, и в изследванията за космоса"}
{"url": "https://www.24chasa.bg/novini/article/7982976", "text": "Умишлен взрив, заложен от конкуренти в ресторанта на първия етаж на сградата, в която е българското посолство в Подгорица - това е основната версия, по която работи полицията в Черна гора. Заведението  е едно от най-добрите в града и затова силите на реда допускат, че става въпрос за професионална конкуренция. В сградата, която е в центъра на града, са разположени и офиси на турската Зират банк, на местната Медиагруп и на строителната компания - собственик на зданието. Стъклените стени, които изобилстват в интериора му, са станали на сол.  Към 4 часа сутринта в дома на посланика ни Меглена Плугчиева се е задействала алармената инсталация на посолството. В него не е имало служители, така че никой не е пострадал. Посолството ни няма да плаща за нанесените щети, каза пред \"24 часа\" посланик Плугчиева. Тя е разговаряла със собственика на сградата и той е казал, че поема всички ремонти за своя сметка.", "date": "2019.12.16", "title": "Взривът в сградата на посолството ни в Черна гора е бил умишлен"}
{"url": "https://www.24chasa.bg/novini/article/7983046", "text": "Наказание лишаване от свобода за срок от 7 години получи на първа инстанция 66-годишен мъж, обвинен за убийство, извършено в състояние на силно раздразнение, и незаконно притежание на огнестрелно оръжие. Състав на Окръжния съд в Добрич призна подсъдимия за виновен в това, че  Според обвинителния акт, престъплението било извършено в частен дом след употреба на алкохол и възникнал спор между подсъдимия и пострадалия. Съдебният състав прие за установено, че подсъдимият е осъществил деянието с незаконно притежавана въздушна пушка, преработена в еднозарядно неавтоматично оръжие за стрелба с бойни патрони. С постановената присъда мъжът бе осъден и да заплати по 100 000 лева обезщетение за причинени в резултат на деянието неимуществени вреди на двама наследници на пострадалия, които бяха конституирани като частни обвинители и граждански ищци в процеса. Основният спор между страните по делото беше свързан с правната квалификация на повдигнатото обвинение. Страните бяха на различни мнения по въпроса дали подсъдимият е извършил деянието в състояние на силно раздразнение или трябва да носи отговорност по основния състав на престъплението „убийство“. Първата теза бе подкрепена от прокурора и защитника на подсъдимия, а адвокатът на частните обвинители бе на мнение, че подсъдимият е отговорен за по-тежко наказуемото деяние. Страните останаха на противоположни мнения и след приетите от съда две назначени по делото съдебно психолого-психиатрични експертизи.", "date": "2019.12.16", "title": "7 години затвор за убийството в село Смолница"}
{"url": "https://www.24chasa.bg/novini/article/7934014", "text": " телефон, таблет или компютър. Всеки може да чете електронния вестник \"24 часа\" чрез стандартен браузър, както и да прелиства страниците му - почти като на хартия. Гласувайте в анкетата: ", "date": "2019.12.16", "title": "Как лесно да четем вестник \"24 часа\" на телефона и компютъра си"}
{"url": "https://www.24chasa.bg/novini/article/7983083", "text": "Република България би желала да активизира наново отношенията си с Кралство Тайланд, заяви вицепремиерът и министър на външните работи Екатерина Захариева, след като подписа днес в Мадрид с тайландския си колега Дон Прамудвинай споразумение за безвизов режим за притежателите на дипломатически и служебни паспорти от двете страни. Двамата разговаряха в Мадрид в рамките на 14-ата среща на министрите на външните работи на Форума \"Азия-Европа\" (АСЕМ), съобщиха от пресцентъра на Министерството на външните работи. \"Поздравявам ви за начина, по който представлявате България на форума. Все повече държави и колеги чуват за вашата прекрасна страна и за възможностите за бизнес\", каза министър Прамудвинай. Очаква се да бъде финализиран и проектът на Договор за трансфер на осъдени лица между двете страни. Двамата министри разговаряха и от нуждата от по-тясно сътрудничество между двете външни министерства по политическа, но и по консулска линия, предвид растящия брой български туристи в Тайланд. Българското посолство в Банкок бе закрито през 2011 г. по финансови причини и оттогава нямаме акредитиран посланик в Тайланд, а по консулски въпроси контактите се осъществяват през българското посолство във Виетнам. Тайланд също няма посолство у нас и акредитира за България своя посланик в Букурещ. Това е третата за тази година среща между министър Екатерина Захариева и министър Дон Прамудвинай. Първата се състоя през януари в Брюксел, в рамките на Срещата на вънните министри ЕС-АСЕАН, а втората - през септември в Ню Йорк, в рамките на ОС на ООН. На 10 август 2019 г. се навършиха 45 години от установяването на дипломатически отношения между България и Тайланд.", "date": "2019.12.16", "title": "България и Тайланд се споразумяха за безвизовите пътувания с дипломатически паспорти"}
{"url": "https://www.24chasa.bg/novini/article/7983215", "text": "Позициите на Русия на световния оръжеен пазар укрепват, въпреки засилването на санкциите и нелоялната конкуренция, заяви днес руският президент Владимир Путин, цитиран от ТАСС, предаде БТА. \"Износът на руско оръжие и военна техника нараства. През тази години е изнесена продукция на обща сума 13 милиарда долара\", каза руският президент на заседание на комисията по въпросите на военнотехническото сътрудничество с чужди държави. Той отбеляза, че \"това е с малко над два милиарда повече в сравнение със същия период на миналата година\". \"Руските позиции на световния оръжеен пазар укрепват и това се случва въпреки санкциите и нелоялната конкуренция\", подчерта Путин. Руският президент заръча постоянно да се анализира ситуацията на оръжейните пазари, да се отчитат променящите се потребности на купувачите и да се отговаря на нарастващите им изисквания. \"Като цяло портфолиото на поръчките на руско оръжие се намира на стабилно равнище и надвишава 50 млрд. долара\", заяви Путин и добави: \"Засиленото търсене на руска продукция с военно предназначение е сериозен стимул за това да се усъвършенстват формите и методите на работа, да се запазят водещите позиции в този високотехнологичен сегмент.\" Руският президент отбеляза големия принос, който имат за развитието на износа международните изложения. По думите му през тази година в Русия са били проведени седем оръжейни изложения, сред които военнотехническият форум \"Армия-2019 г.\", военноморският салон в Санкт Петербург и авиационно-космическото изложение МАКС-2019 в Жуковски. \"Чуждите партньори имаха възможност да се запознаят с последните постижения на нашата отбранителна индустрия: бяха демонстрирани най-новият изтребител от пето поколение Су-57, десантно-транспортният вертолет с повишена товароподемност Ми-38Т, зенитно-ракетният комплекс със среден обсег от четвърто поколение \"Викинг\", бронираният автомобил \"Тигър\" и много други образци техника\", заяви Путин. Той отбеляза, че \"в резултат на изложенията са сключени договори на обща стойност около 35 милиарда рубли (близо 560 милиона долара)\".", "date": "2019.12.16", "title": "Путин: Позициите на Русия на световния оръжеен пазар укрепват"}
{"url": "https://www.24chasa.bg/novini/article/7983220", "text": "Турският президент Реджеп Тайип Ердоган днес замина за Женева, където ще се състои първият Глобален форум за бежанците, предаде Анадолската агенция. Ердоган ще бъде съпредседател на форума, организиран от Върховния комисариат на ООН за бежанците. Очаква се Ердоган да участва в церемонията по откриване на изложба, озаглавена \"Животът продължава, изкуството продължава\", на която ще бъдат представени творби на сирийски творци, живеещи в Турция. От началото на гражданската война в Сирия Турция е приела около 3,6 милиона сирийски бежанци, съобщава БТА. Заедно с президента Ердоган за Женева заминаха външният министър на Турция Мевлют Чавушоглу, министърът на хазната и финансите на Турция Берат Албайрак, вътрешният министър Сюлейман Сойлу, министърът на отбраната Хулуси Акар, министърът на промишлеността и технологиите Мустафа Варанк.", "date": "2019.12.16", "title": "Ердоган замина за Женева, където ще се състои Глобален форум за бежанците"}
{"url": "https://www.24chasa.bg/novini/article/7983253", "text": "От началото на годината Украйна е внесла 14 милиарда кубически метра руски природен газ от страните от Европейския съюз, което представлява увеличение с 38% спрямо миналогодишния обем. Това съобщиха от украинската държавна компания „Нафтогаз“, предава TACC, цитирана от  „Към 1 декември Украйна не е внасяла газ от Русия в продължение на 1475 дни. През този период обемите на газ идват изключително от страните от ЕС. От началото на 2019 г. в Украйна са внесени 14 милиарда кубически метра синьо гориво , което е с 38% повече от миналогодишния обем\", информираха от компанията. В същото време, според „Нафтогаз“, обемът на транспортиране на газ през Украйна от Руската федерация до европейските страни и Молдова от началото на годината възлиза на 81,5 милиарда кубически метра. В сравнение със същия период на 2018 г., транзитните обеми са се увеличили с 2,3 милиарда кубически метра, или с 3%.", "date": "2019.12.16", "title": "ТАСС: Украйна е увеличила вноса на руски газ през ЕС с 38%"}
{"url": "https://www.24chasa.bg/novini/article/7983289", "text": "България е готова да приеме повече виетнамски студенти и специализанти. Нашето висше образование е познато във вашата страна със своето качество, много виетнамски граждани са получили български дипломи и сега заемат важни постове в държавната администрация и бизнеса. Това заяви вицепремиерът и министър на външните работи Екатерина Захариева, цитирана от пресцентъра на Външно, пред виетнамския си колега - вицепремиерът и министър на външните работи на Социалистическа република Виетнам Фам Бин Мин. В следващите месеци България очаква да бъде финализирано Споразумение за сътрудничество в областта на образованието за периода 2019-2022 година, което увеличава броя на стипендиите за виетнамски студенти в България, дава възможност и за осъществяване на краткосрочни специализации. Готова за подписване е и Програма за културно сътрудничество за периода 2020-2021 г. “Поздравявам Виетнам за избирането за непостоянен член на Съвета за сигурност на ООН за 2020-2021 година, както и за поемането на председателството на Асоциацията на страните от Югоизточна Азия (АСЕАН). Може да разчитате на нашата подкрепа”, заяви Захариева. Тя приветства и сключените тази година споразумения между ЕС и Виетнам за свободна търговия и за защита на инвестициите. “Още си спомням визитата си във вашата страна. Вие бяхте председател на Съвета на ЕС. Предният път ви помолих за помощ за сключването на споразуменията с ЕС, за което ви благодаря”, каза министър Фам Бин Мин. Срещата между двамата вицепремиери се провежда в навечерието на отбелязването през 2020 г. на 70-тата годишнина от установяването на дипломатически отношения между България и Виетнам. Азиатската страна е сред икономиките с най-бърз темп на развитие в региона и света.", "date": "2019.12.16", "title": "България е готова да увеличи приема на виетнамски студенти и специализанти"}
{"url": "https://www.24chasa.bg/novini/article/7983313", "text": "Служителите на метрото в Атина организират петчасова предупредителна стачка утре, като ще спрат работа от началото на смяната си до 10 часа сутринта, съобщава в. \"Катимерини\", цитиран от БТА. Профсъюзът им заяви, че стачката трябва да бъде възприемана от ръководството на компанията СТАСИ, която е оператор на метрото, като \"предупреждение\" за възможни бъдещи стачни действия. Служителите се противопоставят на решението на СТАСИ да прехвърли част от тях на други длъжности, за да се справи с недостига на персонал. Решението е взето без обсъждане със служителите, които са засегнати от него, \"едностранно и по най-груб и авторитарен начин\", подчертава профсъюзът на служителите в метрото.", "date": "2019.12.16", "title": "Служителите на атинското метро ще проведат петчасова стачка утре"}
{"url": "https://www.24chasa.bg/novini/article/7982996", "text": "Давал съм за “чорба парасъ” и за кафе по 1-2 евро на митничари на Лесово през 2015-2016 г. Това заяви пред спецсъда в София турският тираджия Мустафа Кара. Той бе първият свидетел от чужбина, разпитан по дело за подкупи срещу група митничари у нас, известно като “Лесово 2”. Подсъдими са 8 души, сред тях 3 жени. След дълго и безуспешно чакане на отговор на наша поръчка до Турция за разпити на 9 души специализираният съд в София сам успял да намери Кара в Истанбул и да го призове. Кара обясни, че давал по някое евро, за да не го бавят с часове на границата. Обикновено това ставало в кабината на камиона. Когато нямал дребни, той слагал банкнота в паспорта си, а митничарят му връщал разликата до 2 евро. “Те, разбира се, искат от всички. В противен случай се чака много време. Другата алтернатива е да изядеш някоя псувня”, обясни Кара. Тираджията превозва стоки от Истанбул за Румъния поне по 2 пъти в месеца. Твърди, че българските митничари не са толкова настойчиви като румънските. Случвало се да ги черпи с бисквити и шоколади, друг път да уедрява събраните от митничарите монети с банкноти. “Румънците, ако могат, и оръжие ще извадят, но ще си вземат парите”, твърди Кара. В съда той не разпозна нито един от подсъдимите. “Мина много време, не мога да се сетя. В полицията тогава (март 2017 г., б.а.) ни бяха показани фотоси и казах, че някои съм ги виждал”, поясни той. Митничарите бяха арестувани на 2 ноември при акция на ГДБОП и ДАНС. Повечето от 30-те задържани бяха пуснати без обвинения. Делото влезе в спецсъда през 2018 г. Ще приключи след разпит на всички турски шофьори.", "date": "2019.12.16", "title": "Тираджия в съда: Давал съм на митничари по 2 евро за чорба или кафе"}
{"url": "https://www.24chasa.bg/novini/article/7983715", "text": "Медицинските сестри отидоха при Бойко Борисов, който ги покани в 18,30 часа, с близо половинчасово закъснение. \"18:50 ч. МС, представители на протестиращите медицински сестри все още няма\", написа във фейсбук шефката на правителствената пресслужба Севделина Арнаудова. И публикува снимки, на които се вижда Борисов на терасата на кабинета му, както и вътре заедно с трима министри - Томислав Дончев, Кирил Ананиев и Деница Сачева. Снощи сестрите разпънаха палатков лагер пред Министерския съвет и заплашиха, че ще останат в него, докато не бъдат приети от премиера Бойко Борисов. Първоначално от пресслужбата на Министерски съвет разпространиха информация, че Борисов кани представители на протестиращите на среща утре, 17 декември, в 10 часа в Министерския съвет. По-късно от пресслужбата обявиха, че премиерът ще ги приеме днес в 18,30 часа. Промяната се наложила заради изразеното публично недоверие от страна на протестиращите, че срещата ще се състои. Протестиращите настояват за реформа в сектора, ясни правила при разпределението на публичните средства, достойно заплащане и по-добри условия на труд. Най-накрая към 19 ч. представителките на протестиращите медсестри се качиха в кабинета на |Борисов. Преди това една от протестиращите пред МС обясни пред камерата на БНТ, че закъсняват, защото лидерките им ги няма, били по разни телевизии. Срещата се излъчва директно във фейсбук профила на премиера.", "date": "2019.12.16", "title": "Медсестрите при Борисов с 1/2 час закъснение (Гледайте срещата на живо)"}
{"url": "https://www.24chasa.bg/novini/article/7983718", "text": "Нова версия за катастрофата в петък на бул. Вапцаров в София, при която загина едно момиче, а друго беше ранено. Тяхна съученичка твърди, че те са пресекли пешеходната пътека на зелено. Във фаталната петъчна вечер джип помете две момичета. Тогава, както и сега, пешеходната пътека е потънала в мрак. Няма хоризонтална рамка със светофари над платното, които да се виждат отдалеч, а дупката между мантинелата и предпазната ограда, от където шофьорът причинил инцидента, твърди, че са излезли децата, все още стои необезопасено. Оказва се обаче, че има и друга версия за касатрофата. Има и редица пропуски при обезопасяването и на други столични кръстовище. Вижте. От столичната община заявиха за  , че разделителния остров на бул. Вапцаров ще бъде изцяло преграден с ограда. Ще бъде монтирано осветление на пешеходната пътека, а ако се наложи ще бъде преместена и спирката на градския транспорт. В 13 часа днес булевард Никола Вапцаров притихна. Съученици, приятели, учители и родители дойдоха, за да оставят цветя и да запалят свещ на мястото където в петък 13-годишно момиче загуби живота си, а друго 14-годишно бе ранено. Версията, че децата внезапно са излезли на платното през дупка между мантинелата и предпазната ограда бе опровергана от тяхна съученичка, присъствала на инцидента. \"Минаха през пешеходната пътека, а не през дупката, както твърдят те. Шофьорът, неговото изказване въобще не беше вярно. Истината е, че аз бях точно зад тях. Светна зеленият светофар. Имаше две спрели коли в другите две ленти и те тръгнаха, и колата мина пред тях и спря след дупката. И върна. Просто момичетата излетяха, когато това се случи това нещо\", сподели съученичка. Според директора на математическата гимназия -Ивайло Ушагелов, най-важното е децата безболезнено да преодолеят загубата на своята съученичка. \"Ние сме предприели необходимите действия. Психолозите са в училище и работят с децата\", заяви още Ушагелов. А родителите поискаха незабавни мерки за обезопасяване на пешеходната пътека. \"Общината трябва да вземе мерки, спешни, тук да бъде поставена една плътна ограда, светлината пред такива пешеходни пътеки е много важна. Както виждате тука, никъде няма осветление. Вечерно време е тъмно, като в рог\", каза Виктор Тотев, който е родител.  \"Какво би могло да се направи, според мен, или подлез или надлез.Евентуално един \"спящ\" полицай\", заяви Сава Попсавов, който също е родител. От Института по пътна безопасност твърдят, че в столицата почти няма безопасни кръстовища и отправиха конкретни препоръки към общината. \"Да създаде звено за пътна безопасност, да започнат да се извършват инспекции на всички уязвими места в града, да се прави одит на всички проекти, свързани с пътната безопасност. Очакваме кметът на гр. София да изпълни своите обещания. Почти няма кръстовище без дефицити за пътна безопасност - маркировката и знаците не отговарят на организацията на движението. Категорично го заявяваме\", каза инж. д-р Богдан Милчев - Институт за пътна безопасност. Според инж. Богданов, пътната полиция също не изпълнява своите ангажименти. \"Пътна полиция също има ангажимент по контрола на пътната инфраструктура. пътна полиция може да пише на ден по 100 акта на кметовете на съответните градове затова, че те не са си уредили организацията на движение по пътищата. И във всичките катастрофи, които се случиха през последните дни, ние констатираме проблеми с маркировката, с указателните табели, с парапетите\", допълни той. От КАТ съобщиха за БНТ, че и в момента налагат санкции на Столичната община за неизпълнени мерки за пътна безопасност.", "date": "2019.12.16", "title": "Съученици на децата, пострадали на бул. \"Вапцаров\", със своя версия за инцидента"}
{"url": "https://www.24chasa.bg/novini/article/7983739", "text": "Британският премиер Борис Джонсън и американският президент Доналд Тръмп са провели днес телефонен разговор, при който са били обсъдени въпроси по сътрудничеството на двете страни в сигурността и търговията, предадоха Ройтерс и ТАСС. Двамата лидери са изразили намерение да продължат тясното сътрудничество и преговорите по \"амбициозно споразумение за свободна търговия\". Премиерът разговаря с президента Тръмп, който го поздрави за резултатите в изборите, посочва кабинетът на британския премиер в изявление. Те обсъдиха огромната значимост на отношенията между САЩ и Великобритания и отбелязаха, че очакват с нетърпение да продължат тясното сътрудничество по въпроси като сигурността и търговията, включително преговорите по амбициозно споразумение за свободна търговия, отбелязва Даунинг стрийт. Джонсън и Тръмп многократно са заявявали намерението си да сключат споразумение за свободна търговия, след като Обединеното кралство излезе от ЕС, припомня ТАСС. При извънредните избори на 12 декември управляващата Консервативна партия получи 365 места в долната камара на британския парламент. За торите това е най-добрият изборен резултат за последните 30 години, който им позволява да изпълнят основното си предизборно обещание - да извършат Брекзит. Нито една от опозиционните партии няма възможност да попречи на правителството в изпълнението на тази задача. Лейбъристите на Джереми Корбин понесоха съкрушително поражение и получиха едва 203 депутатски места.", "date": "2019.12.16", "title": "Джонсън и Тръмп очакват да постигнат споразумение за свободна търговия"}
{"url": "https://www.24chasa.bg/novini/article/7983775", "text": "Премиерът на Северна Македония Зоран Заев заяви, че бъдещото служебно правителство на страната може да бъде оглавено от министъра на вътрешните работи Оливер Спасовски или от министъра на труда Мила Царовска, предаде агенция МИА, цитирана от БТА.  \"Няма причини, нито необходимост за отлагане на предсрочните парламентарни избори следващата година, насрочени за 12 април\", отбеляза Заев. Той каза, че скоро ще стане ясно кой ще участва в служебното правителство, което трябва да бъде сформирано 100 дни преди изборите. \"Очаквам моята оставка да бъде приета на 3 януари - 100 дни преди изборите през април - и от парламента да бъде избрано служебно правителство\", посочи Заев. По думите му назначаването на Спасовски или Царовска за временен премиер е възможно, тъй като дотогава ще са изтекли мандатите им начело на съответните министерства.", "date": "2019.12.16", "title": "Зоран Заев очаква оставката му да бъде прета на 3 януари"}
{"url": "https://www.24chasa.bg/novini/article/7983819", "text": "Американският сенатор Линдзи Греъм заяви днес, че президентът Доналд Тръмп ще обяви тази седмица съкращаване на американските войски в Афганистан, което вероятно ще започне следващата година, предаде Асошиейтед прес, цитирана от БТА. В изявление в афганистанската столица Кабул Греъм заяви, че президентът може да съкрати броя на войските от сегашните 12 000 на 8600 души. Той каза, че афганистанските сили за сигурност са способни да се справят със задачата да бранят страната си. Греъм обаче се противопостави на пълно изтегляне на американските войски. Той заяви, че изтеглянето трябва да е обвързано с условия и талибаните трябва да изпълнят обещанията си, дадени по време на преговорите. Наскоро мирните преговори между САЩ и талибаните бяха възобновени, но отново бяха прекъснати след нападение в четвъртък срещу американската военно-въздушна база в афганистанския град Баграм, северно от Кабул. При атаката бяха убити двама и ранени 70 афганистанци. Леко ранени бяха и петима американски войници, припомня АП.", "date": "2019.12.16", "title": "Тръмп обявява съкращаване на US военните в Афганистан тази седмица?"}
{"url": "https://www.24chasa.bg/novini/article/7983857", "text": "Британският премиер Борис Джонсън даде съгласието си за публикуването на дългоочаквания доклад за възможна руска намеса в британската политика, съобщи неговият говорител, цитиран от Франс прес и ТАСС, предаде БТА. Докладът от 50 страници, изготвен от парламентарната комисия по разузнаване и сигурност, се фокусира върху действията на Русия, включително възможна намеса в референдума за Брекзит през 2016 г., спечелен с 52 процента от привържениците на на излизането от Европейския съюз. Комисията обаче беше разпусната преди парламентарните избори в четвъртък и докладът не може да бъде публикуван, преди тя да бъде съставена отново, което може да отнеме няколко седмици. Членовете й се избират от премиера заедно с лидера на лейбъристите и се одобряват от парламента. Според предишния й председател Доминик Грийв комисията е започнала разследването си през ноември 2017 г. и е представила своя доклад пред премиера в средата на октомври. В началото на ноември правителството беше упрекнато, че не желае да публикува доклада преди изборите на 12 декември и изтъкна съображения, свързани с националната сигурност. Публикуването на доклада няма да навреди на службите, които отговарят за националната сигурност, увери говорителят на премиера.", "date": "2019.12.16", "title": "Джонсън разреши да се публикува доклад за възможна намеса на Русия в британската политика"}
