{"url": "https://www.24chasa.bg/novini/article/6640054", "text": "Всички деца и внуци на Симеон Втори се събраха в България за Нова година. Това е била празничната изненада за царя и доня Маргарита - цялата фамилия да е заедно на празника. Посрещнали Нова година в Царска Бистрица. Преди 6 месеца царските наследници се събраха за 80-ия рожден ден на Симеон в София, но не бяха в пълен състав, за разлика от сега. Княгиня Калина със съпруга си Китин Муньос и сина им Симеон-Хасан дошли в България още за Коледа. От синовете на царя първи пристигнали Кубрат и Константин-Асен със семействата си. Заедно със Симеон те посетили брезовата горичка в парка “Врана”, посадена през 2014 г. по повод 50-ата годишнина на покойния вече Кардам (на снимката). На Нова година фамилията се събрала в пълен състав на Боровец, като някои от князете и княгините покарали ски. Възможно е някои от тях да останат в България до 6 януари, когато е рождения ден на доня Маргарита.", "date": "2018.01.01", "title": "Всички деца и внуци на Симеон се събраха за Нова година на Боровец"}
{"url": "https://www.24chasa.bg/novini/article/6640035", "text": "798,6 млн. лв. ще е излишъкът в бюджета за миналата година, прогнозират от финансовото министерство. Спрямо предвидения в началото на 2017 г. дефицит салдото било подобрено с над 2,1 млрд. лева основна заради повишението на приходите. Силното фискално представяне на България било причина и за вдигането на рейтинга на страна от международните агенции, уточняват от министерството на Владислав Горанов. Намалението на излишъка спрямо ноември се дължало на разплащането по сключени през годината договори и на съфинансирането на проекти по европейските програми, уточняват от ведомството. През предпоследния месец на 2017 г. излишъкът бе 2,385 млрд. лв. и се формира от излишък по националния бюджет в размер на 2 582,1 млн. лв. и дефицит по европейските средства в размер на 196,3 млн. лв. Приходите за 2017 г. се очаква да бъдат 35,24 млрд. лв. При данъчните постъпления има преизпъление от 2,8 % спрямо разчета за годината. На годишна база нарастването им е с 2,674 млрд. лв. Постъпленията от помощи за 2017 г. са по-ниски в сравнение с 2016 г., като изпълнението спрямо годишните разчети за 2017 г. се очаква да бъде 57,2%. Разходите, в които влиза и вноската на България в бюджета на ЕС, за 2017 г. се очаква да бъдат 34,441 млрд. лв., което е 93,7 % от годишния разчет. За сравнение разходите през 2016 г. са били 32,491 млрд. лева. Нарастването било основно поради по-високия размер на социалните и здравноосигурителните плащания, както и от увеличението на пенсиите от 2016- а и 2017 г. и вдигането на минималната пенсия през миналата година. Допълнителни разходи имало и за субсидии и за персонал, включително и поради ръста на осигурителните вноски за фонд “Пенсии” спрямо 2016 година. Частта от вноската на България в бюджета на ЕС, изплатена към края на 2017 г. , е 888,2 млн. лв., което е в изпълнение на действащото към момента законодателство в областта на собствените ресурси на ЕС. Размерът на фискалния резерв в края на ноември е 11,9 млрд. лв., от които 11,3 млрд. депозити в БНБ и банки и 0,6 млрд. вземания от фондовете на Европейския съюз. ", "date": "2018.01.01", "title": "798 млн. излишък в бюджета за миналата година"}
{"url": "https://www.24chasa.bg/novini/article/6640180", "text": "Полицай е бил застрелян по време на протести в Иран и трима са били ранени, каза днес полицейски говорител, предаде Ройтерс, цитиран от БТА, и отбеляза, че това е първото съобщение за убит служител на реда, откакто започнаха антиправителствените демонстрации миналата седмица.\"Нарушител на обществения ред се възползва от ситуацията в град Наджафабад и стреля по полицейските сили с ловна пушка. В резултат на това трима бяха ранени, а един бе убит\", каза Саид Монтазер ал Махди, цитиран от иранската държавна агенция.Не се уточнява кога е станал инцидентът.", "date": "2018.01.01", "title": "Протестиращ застреля полицай и рани трима в Иран (Видео)"}
{"url": "https://www.24chasa.bg/novini/article/6640062", "text": "2017 г. е поставила печален рекорд по ниска раждаемост, показват данните от регистъра на ражданията на здравното министерство. Едва 56 436 бебета са били родени в страната през миналата година. Те са с 4578 по-малко спрямо 2016 г. и със 7564 спрямо кризисната 1997 г. Досега антирекордът държеше 2016 г., когато родените 61 014 деца бяха най-малко от 1945 г. насам. Тенденцията за намаляване на раждемостта тръгна след бума през 2009 г., когато бебетата бяха почти 81 000. През 2010 г. те паднаха на 75 500, а през 2011 г. бяха 70 800. В годините след това до 2015 година варират между 61 и близо 64 хил. новородени. И през 2017 г. най-много бебета са родени в София - 15 130 и в Пловдив - 6431. След тях са Варна с 3816 и Бургас с 3398 новородени. Най-ниска е раждаемостта във Видин, Ямбол и Разград с под 400 родени бебета. Според данни на статистическия институт през 2001 г. броят на жените у нас е бил малко над 4 млн., а през 2015 г. техният брой е спаднал до 3,6 млн. - или те са с близо 400 хил. по-малко. По прогнозни данни на НСИ броят на жените у нас през 2020 г. ще спадне с около 100 хил. до 3,5 млн. В по-дългосрочен план през 2070 г. се очаква броят на женското население у нас да достигне 2,5 млн., тоест да бъде с близо 1,1 млн. по-малко от сегашната им популация. Другата причина за ниската раждаемост идва от късната възраст, на която жените стават майки за първи път. Официално тя е 30 години. Само 27 000 от българските семейства пък имат по три деца. Пет бебета се появиха в Пловдив на 1 януари. Четири са момчета, а едно - момиче. Момченце е първото новородено през 2018 г. Кирил е проплакал в 2,01 ч в МБАЛ “Св. Мина”. Той тежи 3 850 г, висок е 51 см и е второ дете на 18-годишната Живка Асенова. Майката е безработна и неграмотна. Съпругът ѝ е строител. Те имат и 10-месечна дъщеря. С по-малки размери е второто бебе в Пловдив, което е момиче. То се е родило в АГ болница “Селена” в 6,37 ч с тегло 2860 г и височина 50 см. “Хванахме двама юнаци в първия ден от 2018-а. В 9 ч изплака Георги, който се роди 3720 г и височина 51 см. Наложи се да бъде изроден със спешно секцио, тъй като 31-годишната му майка вдигна опасно кръвното”, обясниха лекарите от университетската болница “Пловдив”. Бебето е първата рожба на двойка от Карлово. Половин час по-късно в болницата се е родило още едно момченце. То е четвъртото дете на семейство от Белозем. Тежи 2650 г и е 46 см. Майката е на 22 г. Момче е и първото бебе в УМБАЛ “Св. Георги”. То се е родило в 9,25 ч, тежи 3710 г и е високо 53 см. На 31 декември пък в Пловдив са се родили 3 момчета и момиче. С исполински размери - 4370 г и ръст 53 см, е Борислав. Той е първото дете на семейство от с. Куртово Конаре. Момченца са двете бебета, родени в първите часове на 2018 г. във Варна. Момченце е и последното бебе за 2017 г. Първото бебе за 2018 г. проплакало в 4 ч в АГ болницата в града. Въпреки отчетения бейби бум през 2017 г., когато в родилно отделение на търновската болница “Д-р Стефан Черкезов” са родени близо 1100 бебета, в новогодишната нощ там не е имало раждания. Така първото бебе за 2018 г. в града все още е в очакване. Последното новородено за 2017 г. се е появило на бял свят на 31 декември в 10,50 ч. То е момиченце с тегло 2370 г и ръст 46 см. Второ дете за майката Латинка Маринова Иванова, на 36 г. от Бяла черква. ", "date": "2018.01.01", "title": "2017 г.: рекордно ниска раждаемост от 1945 г. насам"}
{"url": "https://www.24chasa.bg/novini/article/6640184", "text": "Израелският премиер Бенямин Нетаняху приветства днес антиправителствените протести в Иран, но нарече \"смехотворни\" явните обвинения на Техеран, че Израел стои зад демонстрациите, предаде Ройтерс. Продължаващите пет дни протести са най-голямото предизвикателство, което съставеното от духовници ръководство на ислямската република е виждало след броженията от 2009 година. , предаде БТА. \"Пожелавам късмет на иранския народ в търсенето на свобода\", каза Нетаняху във видео, публикувано на страницата му във \"Фейсбук\". \"Смелите иранци излизат масово на улиците. Те искат свобода. Искат справедливост. Искат основни свободи, каквито са им отказвани от десетилетия. Злият режим на Иран пилее милиарди долари за разпространяване на омраза\", заяви той. Иранският президент Хасан Рохани бе цитиран днес от държавни медии да прави изявление, в което видимо обвинява заклетите врагове на Иран, САЩ и Израел, че внасят смут, защото не могат да понесат успехите на Иран на геополитическата сцена. \"Не очаквате ли от тях да потърсят отмъщение? Не мислите ли, че ще провокират някои хора\", каза Рохани на среща с депутати. Той обаче каза още на извънредна среща по сигурността, че би било грешка да се гледа на протестите, разтърсващи страната, просто като на чужда конспирация, предаде ДПА. Нетаняху нарече намеците на Рохани \"не просто неверни, а смехотворни\".", "date": "2018.01.01", "title": "Нетаняху: Пожелавам късмет на иранския народ в търсенето на свобода"}
{"url": "https://www.24chasa.bg/novini/article/6640039", "text": "С 30 по-малко са убитите през 2017 г., съобщи МВР. 678 души са загинали до 31 декември м.г. в 6846 автомелета срещу 708 през 2016 г. Ранените са били 8630. През последния месец на 2017 г. са загинали 61 души. 24-ма са били тежко ранени. Един е издъхнал в навечерието на новата година. От столичния КАТ също отчитат спад при убитите. През 2017 г. в София са загинали 37 души. Броят им е с 5 по-малко от 2016 г. Тогава жертвите са били 42-ма. Тежките инциденти са намалели с 90 в сравнения с 2016 г., а леките със 1600, регистрират във ведомството, ръководено от комисар Тенчо Тенев. “Нещата не са розови, но стриктната организация в столичния КАТ дава резултат. Ефект има и от по-суровите санкции за прегрешили шофьори”, коментираха от Пътна полиция. Подробни данни на МВР за вида и причините за катастрофите все още не са излезли. Пътни полицаи неофициално обясниха пред “24 часа”, че през м. г. най-многобройни са инцидентите с блъснати пешеходци и катастрофи между коли, които най-често са се удряли челно или косо. През последните дни на 2017 г. най-трагична се оказа катастрофата край шуменското село Ивански. На 30 декември жена на 21 г. и 8-месечно бебе загинаха след челен сблъсък между две коли заради изскочили на пътя кучета. Експерти по пътна безопасност обаче са на мнение, че статистиката на МВР е погрешна. Те смятат, че жертвите са много повече, тъй като от националния КАТ не проверявали какво се е случило с ранени при катастрофи, които преди това са били записани в графата “с опасност за живота”.", "date": "2018.01.01", "title": "30 жертви в катастрофи по-малко през 2017 г."}
{"url": "https://www.24chasa.bg/novini/article/6639949", "text": "о Поне 10 души са били убити по време на протестите в Иран в нощта срещу 1 януари 2018 г. Така жертвите от началото на вълната на недоволството срещу икономическата политика на правителството са поне 12, потвърди и държавната телевизия. “Някои въоръжени протестиращи се опитаха да превземат полицейски участъци и военни бази, но срещнаха сериозен отпор от силите за сигурност”, обяви телевизията. Тя не уточни къде са станали атаките. През последните дни се появиха видеоклипове в социалните мрежи, които твърдяха, че показват протестиращи, атакуващи полицейски участъци. Други видеоклипове показаха демонстранти, които протестират мирно и приветстват полицаите. В понеделник президентът на Иран Хасан Рохани заяви, че народът има право да протестира, но не и да изплзва насилие. Американският президент Доналд Тръмп застана на страната на недоволните, като обяви в туитър, че “Великият народ на Иран е репресиран от години. Те са гладни за храна и свобода.” Тръмп критикува властите и заради решението им да блокират месинджъра “Телеграм” и соцалната мрежа “Инстаграм”, за да не могат демонстрантите да комуникират помежду си.  ХАСАН РОХАНИ", "date": "2018.01.01", "title": "12 убити при протести в Иран. Техеран: Нападаха военни бази (Обзор)"}
{"url": "https://www.24chasa.bg/novini/article/6639980", "text": "От понеделник, 1 януари, продажбата и употребата на марихуана в Калифорния става легална, пише американското издание Washington Examiner. Стотици магазинчета вече са кандидатствали за лиценз за продажба на марихуана, но повечето градове в американския щат все още не са одобрили свободната употреба и разпространение на лекия наркотик. Към петък, 29 декември, в щата са издадени 49 разрешителни за тази дейност, предаде \"Фокус\". Продажбата на индийски коноп вече беше позволена в няколко големи града, включително Лос Анджелис, Сан Диего и Оукланд, но най-малко 300 други населени места все още отказват да легализират марихуаната. Калифорния стана осмия американски щат, който позволява свободната продажба и употреба на индийски коноп. На лицата, навършили 21 години, се позволява да държат в себе си до 29 грама от растението, както и да отглеждат до шест растения в домовете си.", "date": "2018.01.01", "title": "Калифорния легализира употребата и продажбата на марихуана"}
{"url": "https://www.24chasa.bg/novini/article/6640020", "text": "Зимната буря \"Кармен\" остави без електричество близо 65 000 домакинства в западна Франция и се придвижва на юг, съобщи Ройтерс, като се позовава на електрическата компания Енедис. Националната метеорологична служба обяви код \"оранжев\" за опасно време в 40 департамента на Франция, т.е. в почти половината страна, предаде БТА. По атлантическите брегове на страната бушуват ветрове със скорост до 140 км/ч. Големи прекъсвания на електрозахранването или аварии са редки във Франция, която произвежда три четвърти от енергията си от атомни електроцентрали, отбелязва агенцията. През юли 2015 г. близо 830 хиляди домакинства в западна Франция бяха временно оставени без ток, след като изключително горещото време повреди трансформатори.", "date": "2018.01.01", "title": "Бурята \"Кармен\" остави без ток още домакинства в западна Франция"}
{"url": "https://www.24chasa.bg/novini/article/6640040", "text": "Нови протести се разразиха в иранската столица Техеран в понеделник вечерта. В социалните мрежи се появиха снимки и филмчета, показващи масирано полицейско присъствие по улиците на града, горящи коли и малък брой демонстранти, предава AFP. Иранската държавна агенция ФАРС показа кадри на горящи коли, а в социалните мрежи се появиха клипове от протестиращи, на които се вижда как демонстрантите обикалят улиците в централната част на Техеран и скандират срещу правителството, предаде \"Фокус\". Това е пети пореден ден на антиправителствени демонстрации в Иран. Те започнаха заради недоволството на хората от повишаването на цените, но бързо фокусът им се измести към правителството на страната и те се обърнаха в масови безредици. Според последната информация, от началото на протестните акции са загинали най-малко 12 души", "date": "2018.01.01", "title": "Нови протести в Иран (Видео)"}
{"url": "https://www.24chasa.bg/novini/article/6640063", "text": "Смразяващ костите студ обхвана Съединените щати, където новата 2018 година започна с нов рекорд за ниски температури и поне два смъртни случая, причинени от преохлаждане, съобщи Асошиейтед прес. Студена вълна скова обширен район, простиращ се от Южен Тексас до Канада и от Монтана и Уайоминг на запад до Мейн на изток, предаде БТА. Опасно ниски температури бяха отчетени в осем щата в Средния запад, включително части от Канзас, Мисури, Илинойс и Небраска и почти целите Айова, Минесота, Южна Дакота и Северна Дакота. Американската метеорологична служба съобщи, че термометрите в град Омаха в щата Небраска са показали минус 26 градуса по Целзий снощи преди полунощ, счупвайки рекорд, регистриран през 1884 година. Усещането обаче е за още по-ниски температури заради вятъра. Още по-студено тази сутрин бе в Де Мойн, Аризона, където живакът на термометрите спадна до минус 29 градуса по Целзий, с реално усещане за 31 градуса под нулата заради вятъра. По същата причина в град Дълут в щата Минесота, известен със студените си зими, усещането бе за минус 38 градуса по Целзий. В Милуоки, щата Уисконсин, бяха намерени телата на двама мъже, съответно на петдесетина и на 34 години с признаци на хипотермия, съобщиха здравните власти.", "date": "2018.01.01", "title": "Арктически студ скова част от Съединените щати"}
{"url": "https://www.24chasa.bg/novini/article/6640068", "text": "Министърът на отбраната Красимир Каракачанов може да възложи на руската компания РСК МиГ ремонта на българските изтребители МиГ-29  . Това е решила Комисията за защита на конкуренцията, като на 29 декември е отхвърлила искането на украинците за спиране на процедурата до произнасяне на КЗК по същество. В началото на декември Каракачанов обяви обществена поръчка за 82 млн. лв. за ремонт и поддръжка на 15 изтребителя за 4 години. И определи поръчката да се даде на руснаците без конкурс. Украинската “Украиномаш” обаче обжалва поръчката пред КЗК в последния възможен ден. Въпреки решението на КЗК обаче военният министър вече разпредели предвидените за първоначално плащане към РСК МиГ 50 млн. лв. към проекти за поддръжка на военните летища и ремонти на сгради на военните училища. ", "date": "2018.01.01", "title": "Каракачанов може да ремонтира МиГ-29 в Русия въпреки обжалването от Украйна"}
{"url": "https://www.24chasa.bg/novini/article/6640045", "text": "Шофьорът от Дупница, който преди 9 месеца се вряза с шкодата си в колата на съдията от апелативния спецсъд Галя Георгиева, е карал със 160 км/ч, разказаха близки до разследването пред “24 часа”. Те се позоваха на нова експертиза, която отхвърлила тезата, че мъжът е шофирал със 130 км/ч. Виктор Кирянов, който работи в строителна фирма, е обвинен затова, че на 16 март м.г. по невнимание на магистрала “Струма” блъснал отзад дайхацуто на съдийката. Той ѝ причинил 2 тежки и 5 средни телесни повреди. Предстои обаче обвинението му да бъде променено заради по-високата скорост с 10 км/ч над разрешените на магистрала. Георгиева е карала със 70 км/ч. От прокуратурата в Радомир коментираха, че разследването все още не е приключило. Потърсен за коментар, Кирянов не отговаряше на телефона си. След тежката катастрофа Георгиева прекара 13 дни в изкуствена кома в “Пирогов”. Счупена ѝ бе ключицата на лявата ръка, имаше контузии и на прешлени. Въпреки уплахата, след като се съвзела, съдийката продължила да шофира. По време на инцидента Георгиева бе член на Висшия съдебен съвет. През октомври мандатът ѝ изтече и тя се върна в съда. На 31 октомври тя грабна приза за смелост на полицаи и магистрати “Джовани Фалконе”.", "date": "2018.01.01", "title": "Колата на съдия Галя Георгиева пометена със 160 км/ч"}
{"url": "https://www.24chasa.bg/novini/article/6639890", "text": "\"Запалихме камината долу вечерта. Да се затопли трапезарията, за да можем да отидем да вечеряме там и в 12 часа да посрещнем новата година. Всичко вървеше добре, камината си гореше долу. По едно време едно от децата ми викна да видя, че сградата гори. Като погледнах, пламъкът се издига на 3 метра\", разказва пред \"24 часа\" отец Иван за пожара, възникнал в приюта му в Нови Хан.  Инцидентът се е случил снощи, няма пострадали. Децата и живеещите там са били евакуирани навреме. \"Много бързо е пламнало покрай комина, понеже нагоре не е мазан. Явно е имало мишки, които са се въртели и са направили дупки, в които са се натрупали сажди. Хвръкнала е искра и така се е запалило. От там се пали и покрива, понеже е от битова хартия се е запалил много бързо\", смята той.  \"Пожарната дойде за 10 минути. Дойде и още една пожарна. Докараха пожарна и от София. 3-4 часа пожарните не можаха да го угасят. Видяхме се в чудо\", оплаква се отец Иван. ", "date": "2018.01.01", "title": "Отец Иван за пожара в приюта в Нови Хан: Видяхме се в чудо (Видео)"}
{"url": "https://www.24chasa.bg/novini/article/6639887", "text": "Украинският президент Петро Порошенко поздрави България за началото на първото в историята й председателство на Съвета на ЕС, съобщи агенция Интерфакс-Украйна. \"Приветствам нашия надежден партньор - България, за началото на първото в историята на тази държава председателство на Съвета на ЕС\", написа Порошенко в микроблога си в социалната мрежа Туитър днес, предаде БТА. \"Очаквам напредък в нашия амбициозен дневен ред: задълбочаване на политическото асоцииране и икономическата интеграция на на Украйна в ЕС, както и засилване на подкрепата на ЕС за възстановяване на териториалната цялост на Украйна\", добави украинският президент.", "date": "2018.01.01", "title": "Украинският президент поздрави България\nза началото на европредседателството"}
{"url": "https://www.24chasa.bg/novini/article/6639911", "text": "25-годишен мъж е починал, след падане от 17-я етаж на жилищен блок в квартал \"Младост 3\". Мъжът е паднал върху козирката на входа на блока. Това съобщи за \"Фокус\" говорителят на центъра за \"Спешна медицинска помощ” - София Катя Сунгарска. Сигналът за инцидента е подаден в 16.00 часа през системата за Спешна помощ. Линейката е пристигнала на място в 16.03 часа. МВР работи по изясняването на причините, довели до падането на младия мъж.", "date": "2018.01.01", "title": "Млад мъж почина, след като падна от 17-я етаж на блок в София"}
{"url": "https://www.24chasa.bg/novini/article/6639815", "text": "Гори сметището на Пазарджик, задимени са пътищата за с. Капитан Димитриево и за Пещера, предаде  \"Фокус\". Водачите да карат с повишено внимание и съобразена с пътните условия скорост.                                                                                                                                                                                                                                                                                                                       ", "date": "2018.01.01", "title": "Гори сметището на Пазарджик, пътищата са задимени"}
{"url": "https://www.24chasa.bg/novini/article/6639800", "text": "Втория лифт на Банско ще бъде с начална станция, в непосредствена близост до началната станция на действащата кабина. Трасето от нея до междинна станция, разположена в м. „Чалин валог“, се движи почти успоредно на настоящата и след междинната станция продължава до другия естествен център на ски-зоната - местност „Шилигарника“. По този начин ще могат да се разделят туристопотоците, за да не се създаде отново проблем с опашка на „Бъндеришка поляна“. Така двата центъра – „Бъндеришка поляна“ и „Шилигарника“ ще поемат равномерно всички скиори без да се получават нови опашки. Това се вижда от схемата на идейния проект на концесионера \"Юлен\" за нова кабина в Банско. Вариантът е избран след обсъждане на редица идейни проекти. Ескпертен състав е постигнал единодушно становище, че това е най-добрият възможен вариант от екологична гледна точка и който ще реши транспортно-логистичния проблем с опашките. Трасето на идейния проект минава единствено през концесионна територия и попада изцяло в буферната зона. Горските площи, през които ще премине трасето са само 0,017 % от територията на парк „Пирин“. \"Акционерно дружество Юлен, концесионер на „Ски зона Банско“, е готово да поеме твърд ангажимент, като компенсаторни мерки във връзка с изграждането на втория кабинков лифт, че срещу всяко отстранено дърво ще засади пет нови дървета, на посочено от Дирекцията на НП „Пирин“ място\", заявиха от \"Юлен\".", "date": "2018.01.01", "title": "Виж къде ще бъде вторият лифт в Банско (карта)"}
{"url": "https://www.24chasa.bg/novini/article/6639811", "text": "Министърът на информационно-комуникационните технологии на Иран Мохамед Джавад Азари Джахруми  Министърът направи съответстващото заявление на своята страница в „Туитър“, предава ТАСС. „Слуховете, че сме блокирали социалните мрежи не отговарят на действителността. Очевидно, те са измислени с цел да се създаде обществено недоволство и песимизъм“, заяви той. По-рано, агенция Reuters, позовавайки се на информация от иранския държавен телевизионен канал IRIB, предаде, че властите в Техеран са ограничили достъпа до социалната мрежа Instagram и чата Telegram, предаде \"Фокус\". Това решение, според съобщението, е взето „на най-високо ниво“, с цел „да се запази реда“ в републиката. Основателят на Telegram Павел Дуров потвърди информацията за блокирането. Според неговите думи, тази мярка от страна на иранските власти е последвала след отказа на администрацията на чата да блокира редица Telegeram-канали, използвани от участниците в протестите за обмен на информация. Според данните на Assosiated Press, по време на продължаващите от четвъртък масови протести срещу покачването на цените в иранските градове са загинали 12 души.", "date": "2018.01.01", "title": "Иран опроверга информацията, че е блокирала социалните мрежи"}
{"url": "https://www.24chasa.bg/novini/article/6639786", "text": "Президентът на САЩ Доналд Тръмп започна новата 2018 година, публикувайки гневен „туийт“ относно Пакистан, предава американската новинарска телевизия Fox News, цитирана от \"Фокус\". Американският държавен глава написа: „В глупостта си, САЩ дадоха на Пакистан повече от 33 милиарда долара помощи за последните 15 години, получавайки насреща само лъжи и измами. Те мислят лидерите ни за глупаци. Те предоставят убежище за терористите, които преследваме в Афганистан. Стига толкова!“ Все още не е ясно, защо Тръмп избра да критикува точно Пакистан. Вашингтон често обвинява Исламабад , че позволява на талибански бойци и други терористи да оперират относително неограничено в граничните региони на страната, давайки им свобода да провеждат операции в съседен Афганистан.", "date": "2018.01.01", "title": "Тръмп: САЩ дадоха 33 милиарда долара на Пакистан, за да получат лъжи и измами"}
{"url": "https://www.24chasa.bg/novini/article/6639829", "text": "Над 170 мигранти без документи са пристигнали в ранните часове на първия ден от новата година на гръцките острови Лесбос и Самос, съобщи електронното издание на в. \"Катимерини\", позовавайки се на данни на правителството. Първо в 00.30 ч. днес лодка, с която плавали 52-ма души е достигнала бреговете на Лесбос. Други 83-ма мигранти са пристигнали в 1.30 ч. на друга лодка по същия маршрут от съседна Турция, предаде БТА. Същевременно малко след полунощ европейската гранична служба Фронтекс е засякла източно от о. Самос друга лодка с 38 души на борда. Всички мигранти са предадени на центрове за прием на мигранти на двата острова.", "date": "2018.01.01", "title": "Над 170 мигранти пристигнаха рано днес на гръцките острови Лесбос и Самос"}
{"url": "https://www.24chasa.bg/novini/article/6639874", "text": "Министърът на икономиката и финансите на Франция Бруно ле Мер заяви, че в Париж са на мнение, че развиването на търговските отношения с Китай и Русия може да компенсира „нарастващата неопределеност“ в отношенията със САЩ и в тази връзка, френските власти имат намерение да създадат „търговска ос“ от Европа до Пекин през Москва, предава РИА Новости. „Ние преминаваме от свят, в който господстваха най-вече трансатлантическите отношения, към по балансирана международна политика“, заяви той, в интервю пред американското издание The Wall Street Journal. Министърът разкритикува Вашингтон за въвеждането на „екстериториални санкции“ – закони, забраняващи на чуждестранни компании, които осъществяват дейност в САЩ, да си сътрудничат с Русия. Според мнението на Ле Мер, подобни мерки ще превърнат САЩ във „фактически жандарм на световната търговия“, предаде \"Фокус\". „Това противоречи на нашия възглед за многостранна световна търговия“, добави френският политик. Освен това, той заяви, че в момента условията не позволяват отмяна или смекчение на антируските санкции, но изрази надежда, че положението ще се промени. Затова, Франция и Русия трябва да поддържат и разширяват двустранното сътрудничество в условията на действащите санкции, както и да се готвят за деня, когато рестрикциите ще бъдат отменени, обобщи Ле Мер.", "date": "2018.01.01", "title": "Франция иска да създаде търговска ос от Европа до Китай през Русия"}
{"url": "https://www.24chasa.bg/novini/article/6639883", "text": "Комисарят по европейска политика за съседство и преговори за разширяване Йоханес Хан заяви, че 2018 година ще е „решаваща за Западните Балкани“, предава англоезичната редакция на белградското радио В92, цитирана от \"Фокус\" „В края на тази пълна с предизвикателства година, искам да благодаря на всички наши партньори, намиращи се по-близо или по-далеч от нас, за отдадеността им в нашето сътрудничество през 2017 година! Трябва да се гордеем от общите постижения и да удвоим усилията си, защото все още има много работа за вършене“, написа Хан в социалната мрежа „Туитър“, след което добави още едно съобщение: „2018-а година ще е решаваща за Западните Балкани и е възможност за дори по-близко сътрудничество с нашите партньори в борбата за преодоляване на общите предизвикателства. Пожелавам на всички наши партньори – политици или граждани – мирна и успешна Нова година. Да изградим бъдещето си заедно, в името на нашите деца!“.", "date": "2018.01.01", "title": "Йоханес Хан: 2018-а година ще е решаваща за Западните Балкани"}
{"url": "https://www.24chasa.bg/novini/article/6639907", "text": "Президентът на Сирия назначи началникът на Генералния щаб на Въоръжените сили на страната Абдула Аюб за министър на отбраната на мястото на Фахед Фрейдж, предава РИА Новости, като се позовава на информация от сирийската държавна агенция САНА. Освен това, сирийският държавен глава назначи нови министри на промишлеността и на информацията. От агенцията отбелязват, че това е първият указ на Асад за новата година, но не разкриват причините за рокадите в сирийското правителство, информира \"Фокус\".", "date": "2018.01.01", "title": "Башар Асад смени военния министър на Сирия"}
{"url": "https://www.24chasa.bg/novini/article/6639922", "text": "Иранският президент Хасан Рохани заяви днес, че би било грешка да се гледа на протестите, разтърсващи страната, просто като на чужда конспирация, предаде ДПА. \"Проблемите на хората са не просто икономически, те искат също повече свободи\", заяви Рохани на извънредна среща по сигурността, косвено критикувайки твърдолинейните представители на режима, които се противопоставят на опитите му да прокара политически и културни реформи, предаде БТА. \"Но това правителство не е поставило всичко под контрола си\", добави президентът, визирайки факта, че окончателното решение по много ключови въпроси се взема от консервативни духовници, които заемат важни постове във властта. Имайки предвид това, Рохани отбеляза, че протестите трябва да бъдат смятани за възможност, а не за опасност.  По-рано днес иранската държавна телевизия съобщи, че досега 12 души са били убити по време на протестите в цялата страна.", "date": "2018.01.01", "title": "Президентът на Иран: Протестите не са чужда конспирация, хората искат свобода"}
{"url": "https://www.24chasa.bg/novini/article/6639940", "text": "След няколко години чакане и непрекъснати обжалвания от страна на шепа екоорганизации, построяването на втори лифт в ски зоната в Банско бе разрешено. В Края на миналата година правителството прие промяна в плана за управление на национален парк “Пирин”, която дава възможност за строителството на нови ски съоръжения в ски зоната. Прието бе изменение в плана за управление, подготвено още през 2013 г. но не е било прието от правителството заради оставката му и последващите избори. Успоредно правителството възлага на министъра на околната среда при наличие на инвестиционно намерение за изграждане на втора кабинкова линия в ски зона Банско да се предприемат всички мерки по екологичното законодателство. Това са ОВОС, екологична оценка и оценка за въздействието.", "date": "2018.01.01", "title": "Вторият лифт в Банско"}
{"url": "https://www.24chasa.bg/novini/article/6639961", "text": "Президентът на САЩ Доналд Тръмп направи поредния си коментар за протестите в Иран, чрез съобщение в социалната мрежа „Туитър“. Държавният глава подчерта, че е дошло „време за промяна“ за Техеран и че иранският народ е „гладен“ за свобода, предава AFP, цитирана от \"Фокус\".  “Иран се проваля навсякъде, въпреки ужасяващата сделка, която администрацията на Обама сключи с тях“, написа американският президент, визирайки ядрената сделка, сключена между петте постоянни членки на СС на ООН, Германия и Иран. „Репресиите срещу великия ирански народ продължават от много години. Те са гладни за храна и свобода. Едновременно с човешките права, изтича и богатството на Иран. Време е за промяна!“, продължи Тръмп.", "date": "2018.01.01", "title": "Тръмп: Време е за промяна в Иран"}
{"url": "https://www.24chasa.bg/novini/article/6640005", "text": "Четири месеца ще работим тази година, за да попълним държавната хазна. Това са изчислили анализаторите от Института за пазарна икономика. Тази година денят на свободата от правителството ще настъпи на 4-ти май. Ако условно приемем, че дотогава сме работили само за хазната, след това ще работим единствено за себе си, като ще преразпределяме 36% приходи, коментира Петър Ганев от института пред БНР.  Винаги се въртим около тези 35, 36, 37% преразпределение, като прибавим европейските средства - около 40%. По-скоро се наблюдава това разминаване между какво приемаме в бюджета и какво се случва в края на годината. Тук икономистите говорят за завъртането на кръга от приемането на бюджети с дефицит, а в края на годината все се оказваме в излишък. Тази практика, според Ганев, вече е време да се преустанови. „Пари в бюджета има. Въпросът е доколко ефективно ги харчим, тъй като видимо и за социалните системи ще има повече пари. Около 500 милиона повече в здравеопазване, 500 милиона повече в образование. Тези пари важно е дали достигат до повече хора“, бе категоричен той.", "date": "2018.01.01", "title": "Работим четири месеца за държавата през 2018 г."}
{"url": "https://www.24chasa.bg/novini/article/6639770", "text": "Над 1400 автомобила бяха унищожени при пожар в многоетажен паркинг в английския град Ливърпул вчера следобед, съобщи Асошиейтед прес. Няма данни за пострадали при пожара, който според очевидци започнал от двигател на стар Ленд Ровър на третия етаж и бързо се разпространил по останалите коли в седеметажния паркинг. Огънят бил потушен днес сутринта, предаде БТА. Властите са създали организация за подслоняването на много хора, които не са могли да се приберат у дома след като автомобилите им изгорели. Пожарът близо до зала \"Еко Арена\" застрашил също 80 коне, които били държани в паркинга за участие в Международното шоу на конни надбягвания в Ливърпул. Конете били преместени на сигурно място на хиподрума, а популярното шоу било отменено заради пожара.", "date": "2018.01.01", "title": "Над 1400 коли изгоряха при пожар в многоетажен паркинг в Ливърпул"}
{"url": "https://www.24chasa.bg/novini/article/6639740", "text": "Новото правителство на Германия трябва да бъде формирано не по-късно от началото на април и всичко друго ще е провал за Съюза (ХДС/ХСС) и Германската социалдемократическа партия (ГСДП). Това заяви в понеделник лидерът на баварския Християнсоциален съюз(ХСС) Хорст Зеехофер в интервю пред немската агенция DPA, предава ТАСС. „Великден (католическият Великден е на 1 април) е най-крайната дата. Ако не успеем да сформираме правителство до тогава, ще бъде основателно да се каже, че ние, като професионални политици, не сме се справили“, заяви той. Зеехофер отбеляза, че „разбира скептицизма в обществото“ относно проточилите се необичайно дълго преговори за формиране на коалиция. „Затова ние се договорихме, че ще водим преговорите с ГСДП ефективно и бързо“, обеща германският политик. „Радвам се, че се взе решение предварителните разговори да завършат на 12 януари, защото това ще позволи на социалдемократите да проведат своя конгрес на 21 януари и ако всичко върви по план, ще можем да започнем същинските преговори в края на месеца“, поясни той. „В този случай, до края на април ще има достатъчно време, за да си свършим работата“. Баварският лидер допусна провеждането на предсрочни парламентарни избори, в случай на неуспех на преговорите, предаде \"Фокус\". „Предсрочните избори са за предпочитане пред правителство на малцинството“ Зеехофер коментира и една от ключовите теми за неговата ХСС – ограничаването на миграцията. Той подчерта, че Съюза (ХДС/ХСС) няма намерение да отстъпва от своите позиции по тази тема в преговорите с ГСДП, включително и по въпроса за правото на бежанците да се събират със своите семейства на територията на Германия. „Имаме ясна договорка с ХДС. Така че, искането за продължаване на забраната за събиране на мигрантски семейства и след март 2017 година,остава. Ако се откажем от това, капацитетът на Германия за прием на бежанци ще бъде сериозно превишен“. Според неговите прогнози, този ход може да доведе до това, 750 хиляди имигранти да получат правото да извикат своите роднини в Германия. „Ние искаме, семействата, които имат временен статут тук, да се събират със семействата си в своята родина, а не в Германия. Именно върху това е основана и нашата позиция“, отбеляза Зеехофер. „Ние в ХСС заплатихме изключително висока цена за миграционната политика на Берлин и вече нямаме възможности да се разплащаме отново“, каза в заключение баварският политик", "date": "2018.01.01", "title": "Зеехофер: Новото правителство на Германия трябва да бъде формирано до април"}
{"url": "https://www.24chasa.bg/novini/article/6639753", "text": "Президентът на Русия Владимир Путин участва в юбилейното издание на новинарската програма \"Время\", която на 1 януари навършва 50 години, и отговори на въпроси на водещите за това какви новини би искал да чуе, предаде ТАСС. \"Аз съм реалист, разбирам, че едва ли някога в ефир ще прозвучи, че ние блестящо сме изпълнили абсолютно всички задачи, които сме си поставили, че сме решили всичко. Просто такова нещо в реалния живот никога не се случва. Но много би ми се искало да чуя в новините и не само в новините, а и в анализите, че сме положили максимум усилия за постигането на целите, които сме си поставили, че сме постигнали максимален резултат, съобразно ситуацията, в която сме били в момента на началото на решаването на задачата, и в края на срока, който сме си определили, формулирайки тези цели\", обясни той. Путин призна, че още преди да застане на държавния пост, е свикнал да го наблюдават, но не обича особено да се появява на екрана, предаде БТА. Той отговори отрицателно на въпроса дали го напряга присъствието на камерите, но все пак призна, че донякъде си остава \"непубличен човек\". На въпроса дали е бил принуден да се откаже от някои навици заради почти постоянното присъствие на журналисти, той отговори: \"Колкото и странно да е, не\". \"Защо ли ? Защото животът и работата ми действително са пред очите на всички, но аз и в предишния си живот се стараех да се държа така, сякаш постоянно ме наблюдават. Може би поради предишната ми професия. Но не може да се каже, че ми се е наложило да променям нещо кардинално\", каза Путин. На въпроса коя новина отпреди 50 години го е впечатлила най-много, президентът отговори че едно от ярките събития в края на 60-те и началото на 70-те е било появата на свръхзвуковия граждански самолет Ту-144. \"И досега това изглежда някаква фантастика, а тогава беше нещо невъобразимо\", каза Путин. Той сподели, че смята програма \"Время\" за еталон на надеждна информация и че независимо от заетостта си предпочита да я гледа в пряк ефир. \"Затова се старая да нагоди графика си така, че да успея да я гледам. Ако не - гледам и записи, но не зная защо, уж нищо не се променя, но не е същото, в пряк ефир е някак по-интересно\", сподели той.", "date": "2018.01.01", "title": "Путин: Мечтая да чуя в новините, че сме постигнали максимални резултати"}
{"url": "https://www.24chasa.bg/novini/article/6639756", "text": "Американски учени откриха как да принтират произволни форми от живи клетки с помощта на триизмерен принтер, съобщи Лайф. Като материал за принтиране били използвани т.нар. мезенхими - фрагменти от съединителна тъкан, отнета от миши ембриони, предаде БТА. Учените от Калифорнийския университет в Дейвис отбелязват, че до същите резултати може да се стигне и с други активни клетки, които могат да образуват устойчиви връзки помежду си. В рамките на експеримента били създадени предмети с различна форма, като например спирали и кубове. Специалистите се надяват, че в бъдеще въпросният метод ще позволи да се принтират пълноценни фрагменти от комплексни тъкани и органи с помощта на триизмерен принтер.", "date": "2018.01.01", "title": "Учени напечатаха живи клетки с 3D принтер"}
{"url": "https://www.24chasa.bg/novini/article/6639423", "text": "Един човек е загинал при автомобилна катастрофа през изминалото денонощие, пътните инциденти в страната са шест, с 11 ранени, съобщава пресцентърът на МВР. В София са станали 26 леки пътни произшествия, няма ранени.                                                                                                                                                                                                                                                                                                                       ", "date": "2018.01.01", "title": "Шест катастрофи за денонощие в страната, един е загинал"}
{"url": "https://www.24chasa.bg/novini/article/6639344", "text": "Повечето членки на ЕС искат Турция да се присъедини към блока, заяви пред ДПА турският министър на външните работи Мевлют Чавушоглу, като настоя, че целта на Анкара продължава да бъде равноправното членство. \"Има само няколко страни като Германия, Австрия и напоследък Дания, които са против нашето членство,\" каза той. \"Ако ЕС реши да не приеме Турция, това е решение на ЕС. Но аз виждам, че много държави все още подкрепят членството на Турция в ЕС\", каза външният министър. По отношение на други възможни съюзи Чавушоглу заяви твърдо, че \"Русия не е алтернатива на Запада\", предава БТА. Министърът призна, че кампанията на турските власти след опита за преврат през юли 2016 г. е \"навредила на имиджа на Турция\", но настоя, че действащото в страната извънредно положение не означава, че страната се е превърнала в диктатура. \"Когато нещата бъдат нормални, ние ще премахнем извънредното положение\", каза той. Запитан за изявленията на председателя на Европейската комисия Жан-Клод Юнкер, че Турция се отдалечава от блока що се отнася до върховенството на закона, Чавушоглу каза, че изпълнителният орган на ЕС е склонен да променя мнението си в рамките на един и същи ден. \"Когато Юнкер види президента Ердоган, той го нарича свой най-добър приятел. Когато се срещаме, всичко е наред. Бих искал да попитам по кое време на деня той е направил това изявление и по каква причина\", каза Чавушоглу. Турският външен министър Мевлют Чавушоглу заяви, че очаква отношенията с Германия да се подобрят през 2018 г. и заяви, че германският му колега Зигмар Габриел е негов личен приятел, предаде ДПА. \"Мисля, че и двете страни са готови за нормализиране на отношенията. Така че очаквам 2018 г. да е много по-добра\", заяви турският първи дипломат. Той добави, че \"от наша страна не виждаме криза\". \"Турция няма проблем с Германия, но Германия има проблем с Турция\", подчерта Чавушоглу. Около 50 000 души бяха арестувани след провалилия се преврат срещу Реджеп Тайип Ердоган през 2016 г., като сред тях има десетина германски граждани, обвинени в подкрепа на терористични организации. Това доведе до обтягане на дипломатическите отношения между двете страни, припомня ДПА. От своя страна Анкара иска от Берлин да екстрадира хора, които според нея са свързани с опита за преврат и с въоръжената Кюрдска работническа партия, предава БТА. Чавушоглу заяви, че неговото правителство подканва съда да ускори процеса срещу германския журналист Дениз Юджел, който е държан в затвор в Турция без обвинение от над 10 месеца. \"Аз също не съм много доволен, че не е предявено обвинение. Но можем само да насърчим съда да ускори процеса\", заяви той пред кореспондент на в. \"Велт\". \"Това, в което е обвиняван, е много сериозно\", добави външният министър, подчертавайки, че журналистът е работел без акредитация от правителството. Чавушоглу изрази съжаление за тенденцията за критики срещу Ердоган. Той подчерта, че Германия трябва да третира Турция като равностоен партньор. Турският първи дипломат добави, че не съжалява за изказването си миналата година, че германското правителство се държи като нацистите. Чавушоглу направи това изказване, след като Берлин забрани на Ердоган и турски министри да извършват агитация в Германия. \"Това, което се случи тогава, ни напомни за това, което се случваше по времето на нацистите. Може дори да не се е случвало по времето на нацистите. Не мисля, че нацисткият режим е спирал подобни посещения\", заяви Чавушоглу.", "date": "2018.01.01", "title": "Чавушоглу: Повечето членки на ЕС искат Турция да се присъедини към блока (Обновена)"}
{"url": "https://www.24chasa.bg/novini/article/6639445", "text": "Честита да е Новата 2018 година! Пожелавам на всички да е здрава, мирна и успешна. Нека късметът и благополучието да бъдат с нас. Това написа министърът на българското Председателство на Съвета на ЕС Лиляна Павлова във фейсбук \"От днес България поема председателството на Съвета на ЕС. Да си пожелаем да бъде успешно, да покажем, че можем да сме единни и с повече мъдрост да търсим добрите решения за бъдещето на нашата Европа!\", написа още тя. Павлова приложи и видео за   към публикацията си. Вижте го:", "date": "2018.01.01", "title": "Павлова за старта на председателството: Да покажем, че можем да сме единни (Видео)"}
{"url": "https://www.24chasa.bg/novini/article/6639451", "text": "Нека Новата година да бъде година на още много лични и обществени успехи, та в неизменно съработничество с Небесния наш Отец, да продължаваме да градим нашето общо бъдеще в духа на вечните и непреходни християнски ценности и добродетели. Това пожела патриарх Неофит в словото си на Новогодишния молебен днес в Патриаршеската катедрала \"Св. Александър Невски\", разпространено от Св. Синод на БПЦ. Негово светейшество отбеляза, че в първия ден на Новолетието, когато светата Църква чества празника Обрезание Господне и почита паметта на един от своите най-велики светци - дивния Божи угодник Василий Велики, архиепископ на Кесария Кападокийска, отново сме заедно в храма, за да положим началото на настъпващата 2018 г. с молитва към Всеподателя Бога и с благодарност за великата Му милост и за всички Негови щедрости към нас, към нашата Църква и свидната ни Родина, предава БТА. Да даде Бог и през 2018 г. страната ни уверено да продължи по пътя на своя богоблагословен напредък, а нашата Църква да укрепва още повече в своето богозаповядано единство, в свидетелството си за Христа Разпнатия и за донесеното ни от Него, с Неговото благословено Рождество по плът, наше избавление и спасение, посочи негово светейшество. В началото на Новата година отечески молитстваме от Всеподателя Бога за всички вас здраве, сили, бодрост и дръзновение във всяко добро и богоугодно дело, с което да украсяваме живота си и да допринасяме за добруването на Църквата ни и обичната ни Родина, майка България. Божието благословение и Неговата велика милост да бъдат с всички нас! Честита, мирна и от Бога благословена 2018 година! - пожела патриарх Неофит.", "date": "2018.01.01", "title": "Неофит: Да продължаваме да градим бъдещето си в духа на християнските ценности"}
{"url": "https://www.24chasa.bg/novini/article/6639468", "text": "Независима експертна проверка във връзка със самоубийството на босненския хърватски генерал Слободан Праляк установи, че няма пропуски в правната рамка на Международния трибунал за военните престъпления в бивша Югославия що се отнася до третирането на задържаните и следователно няма нужда от промени в разпоредбите и регулациите на този съд, предаде Хина, позовавайки се на изявление на трибунала, предава БТА. Проверката е била извършена между 1 и 29 декември. Тя е установила, че правната рамка е била спазена от служителите на съда по отношение третирането на ген. Праляк. В заключенията от проверката се отчита, че без конкретни разузнавателни сведения, каквито не е имало, и действайки в рамките на разпоредбите за третиране на затворници, няма мерки, които биха гарантирали залавянето на отровата на нито един етап. Същевременно обаче при проверката са били набелязани някои мерки, които би могло да бъдат взети, така че при бъдещи случаи да се увеличи вероятността за залавяне. На 29 ноември, в края на работата на трибунала, босненският хърватски генерал Слободан Праляк се самоуби демонстративно с отрова в момента, когато Апелативната камара потвърди присъдата му от 20 години затвор за военни престъпления и престъпления срещу човечеството, извършени по време на войната в Босна през 90-те години. Той почина няколко часа по-късно в болницата на 72-годишна възраст.", "date": "2018.01.01", "title": "Проверка за самоубийството на  Праляк показа - няма пропуски на Хагския трибунал"}
{"url": "https://www.24chasa.bg/novini/article/6639470", "text": "Иранската държавна телевизия съобщи, че силите за сигурност са отблъснали \"въоръжени протестиращи\", които се опитали да превземат полицейски управления и военни бази, предаде Асошиейтед прес. Според днешното съобщение 12 души са били убити по време на протести в цялата страна, включително двама снощи, предава БТА. \"Някои въоръжени протестиращи се опитаха да превземат някои полицейски участъци и военни бази, но срещнаха сериозен отпор от силите за сигурност\", заяви телевизията. Тя не уточни къде са станали атаките, отбелязва АП. През последните дни се появиха видеоклипове в социалните мрежи, които твърдяха че показват протестиращи, атакуващи полицейски участъци. Други видеоклипове показаха демонстранти, които протестираха миро и приветстваха полицаите, посочва АП. Преди днешното съобщение за 12 жертви, което се отнася за всички протести в цялата страна, започнали в четвъртък, властите бяха потвърдили за четирима.", "date": "2018.01.01", "title": "Въоръжени протестиращи атакували военни и полицейски бази в Иран"}
{"url": "https://www.24chasa.bg/novini/article/6639505", "text": "Шофьор, употребил алкохол, катастрофира край великотърновското с.Леденик в първия ден на новата година, научи \"24 часа\". Произшествието станало около 10 ч. Колата се движела към селото, когато водачът изпуснал завой и самокатастрофирал. В спешното отделение на областната болница са приети Х.Я. на 51 г. от Велико Търново, 31-годишният му син К.Я. и П.П. на 55 години. Състоянието им се уточнява. ", "date": "2018.01.01", "title": "Пиян шофьор катастрофира край Велико Търново, трима са пострадали"}
{"url": "https://www.24chasa.bg/novini/article/6639576", "text": "2018 ще бъде повратна година за Гърция, заяви премиерът на страната Алексис Ципрас в новогодишното си обръщение към гърците, съобщава англоезичното издание на в. \"Катимерини\". \"Най-накрая оставяме след себе си ерата на надзор, на строги мерки и унижение. А това е много добра причина да бъдем оптимисти, че 2018 ще е добра година за нашата страна и нашия народ\", каза гръцкият министър-председател, предава БТА. По думите на Ципрас за да се достигне този етап, са били нужни изключителни жертви от хората, както и огромно усилие от правителството, изправено от една страна пред крайните искания на чуждестранните кредитори, а от друга - пред проблеми като корупцията и непотизма вътре в Гърция. \"Оставихме тъмния период зад нас\", обяви още премиерът.", "date": "2018.01.01", "title": "Ципрас: 2018 ще е повратна година за Гърция"}
{"url": "https://www.24chasa.bg/novini/article/6639599", "text": "Във Виена проведох работна среща с австрийския президент Александър Ван дер Белен и президента на Република Естония г-жа Керсти Калюлайд в контекста на срещата на „Триото“ на председателството на Съвета на Европейския съюз. Това написа президентът Румен Радев във фейсбук. \"Разговарях и с федералния канцлер на Австрия Себастиан Курц и отправих покана към него да посети България. По лична покана на федералния президент на Република Австрия Александър Ван дер Белен със съпругата ми Десислава Радева бяхме почетни гости на световноизвестния Новогодишен концерт на Виенската филхармония в златната зала на „Музикферайн“\", написа още Радев", "date": "2018.01.01", "title": "Вижте Румен Радев и съпругата му във Виена (Снимки)"}
{"url": "https://www.24chasa.bg/novini/article/6639578", "text": "Папа Франциск съветва хората да захвърлят \"ненужния багаж\" в живота през 2018 г., избягвайки \"баналността на консуматорството\" и \"празния брътвеж\", предаде Асошиейтед прес. Светият отец предложи своите размисли за това за истинския смисъл на живота в празничната си новогодишна меса на площад \"Св. Петър\" днес, предава БТА. Неговата рецепта за същината на живота включва и момент на мълчание всеки ден, през който да бъдем заедно с Бог. Според него това \"ще запази нашата свобода, за да не бъде разядена от баналността на консуматорството, блясъка на търговските реклами, потока от празни думи и всемогъщите вълни от безсмислен брътвеж и гръмки крясъци\". Франциск препоръчва да изоставил \"всички видове безполезен багаж\", за да преоткрием наистина важното, \"онова, което наистина има значение\", и да започнем наново оттам.", "date": "2018.01.01", "title": "Папа Франциск: Забравете излишния житейски багаж и празните приказки"}
{"url": "https://www.24chasa.bg/novini/article/6639581", "text": "Двама души починаха от наранявания по време на новогодишните празненства в Германия, предаде Асошиейтед прес. В областта Бранденбург близо до Берлин 35-годишен мъж загина при запалването на фабрични фойерверки, а 19-годишен получи смъртоносни рани на главата, запалвайки саморъчно направено устройство, предава БТА.", "date": "2018.01.01", "title": "Две жертви заради фойерверки в Германия"}
{"url": "https://www.24chasa.bg/novini/article/6639633", "text": "При средна цена 67.62 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата. Сделките са на база утрешен ден на доставка /2 януари/, предава БТА. Средната цена на пиковата енергия /9.00-20.00 ч./ e 84.41 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 50.83 лв. за мегаватчас. Най-ниската цена в рамките на днешната сесия, при утрешен ден на доставка, е 44.01 лв. за мегаватчас, достигната за 2.00 и 3.00 ч., а най-високата е 85.06 лв. за мегаватчас - за часовете от 9.00 до 11.00 часа включително. Данните от БНЕБ показват, че са продадени общо 12390.60 мегаватчаса електроенергия. Енергийната борса вчера затвори при средна цена 35.55 лв. за мегаватчас.", "date": "2018.01.01", "title": "Енергийната борса затвори при средна цена 67.62 лева за мегаватчас"}
{"url": "https://www.24chasa.bg/novini/article/6639646", "text": "Експлозия е станала по газопреносната мрежа в истанбулския квартал Кючукчекмедже, съобщи турската частна телевизия СиЕнЕн-Тюрк. Взривът е причинил сериозни разрушения, но за щастие няма жертви или пострадали хора. Нанесени са щети на близка четириетажна сграда и на автомобил, предава БТА. При експлозията са избухнали пламъци, високи по няколко метра, които обхванали зданието и колата. На мястото бързо пристигнали пожарникари и полицаи, повикани от местни жители. Пожарната служба е угасила пламъците, но нанесените щети се оценяват като сериозни. По случая е започнато разследване.", "date": "2018.01.01", "title": "Експлозия по газопровод в Истанбул"}
{"url": "https://www.24chasa.bg/novini/article/6639648", "text": "Общо четирима души са били убити в Лондон в новогодишната нощ, като всички смъртни случаи са били причинени от нанесени с нож рани, съобщава Telegraph. Полицията обаче не смята, че има връзка между отделните случаи, случили се в северната, източната и южната част на британската столица. Служителите на реда осъдиха „безсмислено насилие“. Жертвите са мъже, двата от тях на 20 години, един на 18 и един на 17 години. В ранните часове на първи януари е извършено още едно нападение с нож, срещу друг мъж, който е транспортиран в болница, но се намира в критично състояние. Към момента общо петима души са арестувани във връзка с единия случай. Води се разследване.", "date": "2018.01.01", "title": "Четирима убити с нож в Лондон в новогодишната нощ, случаите нямат връзка"}
{"url": "https://www.24chasa.bg/novini/article/6639588", "text": "Осемте турски военни, избягали в Гърция след опита за преврат в Турция, няма да бъдат екстрадирани независимо какво решение ще бъде взето по молбите им да получат убежище, съобщава електронното издание на в. \"Катимерини\", позовавайки се на гръцкия правителствен говорител Димитрис Дзанакопулос. Говорителят обяви това в послание, публикувано в социална медия снощи. По думите му молбите за убежище, подадени от военните, касаят единствено това дали ще им бъде предоставен бежански статут, предава БТА. \"Това е съвсем различно от тяхното неекстрадиране\", добави той. Турция заяви в събота, че решението на гръцка административна комисия да даде убежище на един от избягалите в страната турски военни подкопава отношенията между двете страни. Тя обвини също Атина, че укрива \"превратаджии\". Дзанакопулос каза, че от гръцката правосъдна система зависи да реши дали въпросният заподозрян може да получи бежанска закрила \"в светлината на огромното политическо значение на въпроса, който влияе пряко върху отношенията със съседна държава\". \"Политическата позиция на гръцкото правителство обаче е ясна\", каза още говорителят. \"Онези, които са заподозрени за намеса в преврата в Турция, не са добре дошли\", добави той.", "date": "2018.01.01", "title": "Гръцкото правителство: Турските военни\nняма да бъдат екстрадирани"}
{"url": "https://www.24chasa.bg/novini/article/6639746", "text": "Млада жена от врачанското с. Боденец пострадала в новогодишната нощ като паднала от балкон на втория етаж, парапета на който бил прясно ремонтиран. Близките на Лидия Манчева веднага я закарали първо в спешната помощ в Мездра, откъдето веднага я препратили във Враца заради тежко нараняване на главата и разкъсано око, съобщи medianews.bg. Във врачанския спешен център обаче пострадалата се сблъскала с пълно бездушие. Близките й споделиха в социалната мрежа, че били посрещнати от дежурния лекар с крясъци и викове. Лекарят отказал да се легитимира и повикал полицейски екип, пред който заявил, че роднините на пострадалата жена го заплашвали. Ченгетата бързо установили, че никой нито е заплашвал, нито искал да бие някой от екипа на центъра, а само настоявали да се ускори прегледа на Лидия. В крайна сметка тя била приета и след преглед на скенер веднага била пренасочена към университетската болница \"Царица Йоана\" в столицата. Там се отнесли загрижено с пострадалата и веднага й насрочили операция.", "date": "2018.01.01", "title": "Жена пострада в новогодишната нощ, в спешния център във Враца недоволни, че потърсила помощ"}
{"url": "https://www.24chasa.bg/novini/article/6621892", "text": "Майката на дете с мускулна дистрофия от Велико Търново, която 8 години го бута в количка по 4 км в студ и пек, за да го води на училище, ще посрещне 2018 г. с надежда да получи общинско жилище. Анета Янева, заедно с болния Пресиян и по-малкия си син Божидар, срещат Рождество в мизерната стаичка, която обитават в запустял район по пътя от Асенова махала към манастира \"Света Троица\". Т.нар. улица \"Дервеня\" е осеяна в огромни дупки, на места следи от асфалт почти няма, а най-близката автобусна спирка под хълма Трапезица е на два километра. Този път през гората 35-годишната жена изминава с инвалидната количка минимум по два пъти дневно. За да може да се придвижват по-бързо и да стигнат навреме за часовете на Пресиян в Професионалната гимназия по моден дизайн, качва 5-годишния му брат при него в инвалидния стол. Казва, че така момченцето го подкрепя, докато преодоляват тежкото трасе. \"Водих го до първи декември, оттогава му вземам болнични, защото стана много студено. Добра жена с фирма за специализиран превоз на трудно подвижни осигуряваше транспорт за Пресиян през ноември, но се оказа, че и те нямат парички, за да продължат\", разказа Анета. Пресиян е 100% инвалид, тежката болест прогресивно го сковава и осмокласникът не може да се движи и обслужва сам. \"На 5 години забелязахме, че има проблем. Просто го измъчваха стълбите. Започнахме да го водими по болници. В болница \"Св.Наум\" в София му поставиха диагнозата мускулна дистрофия тип Дюшен. До 7-годишна възраст си вървеше, но след това вече е на количка\", разказва Анета. Синът й първо учел в основното училище \"Христо Ботев\" под Царевец, в близост до детската градина на братчето му и транспортирането било сравнително по-лесно - само с един автобус, но сега майката смъква и качва количката в две превозни средства, докато го закара в гимназията. Момчето се чувства страхотно сред децата, макар да караше само по три часа дневно. \"Не можем да стоим толкова много по простата причина, че той има изкривяване от миналата година и състоянието не му позволява да изкара всички занятия\", разказа майката. Сега, докато води малкото момче на градина, оставя Преско сам. Взела му е таблет и домашни любимци - папагалчета, за да не скучае. Съучениците обаче му липсват. Младата жена не се оплаква от съдбата си и никога не е мислила да изостави първородния си син в институция. Коледната им мечта е да получат общинско жилище в града, за да може децата да имат по-лесен достъп до училище и болница, а Пресиян да бъде посещаван от рехабилитатор в дома им. Лично кметът Даниел Панов се ангажира да бъдат устроени като крайно нуждаещи се още през януари.", "date": "2018.01.01", "title": "Майката, която бута 4 км сина си в количка до училище, чака общинско жилище"}
{"url": "https://www.24chasa.bg/novini/article/6639191", "text": "Най-малко 12 души загинаха при самолетна катастрофа в Коста Рика, предаде Ройтерс, цитирайки министерството на вътрешната сигурност. \"Това е частен самолет с 10 чуждестранни пътници и двама местни членове на екипажа\", се казва в изявление на министерството, цитирано от Франс прес. Самолетът е бил модел Чесна 208 Караван, уточни Карлос Идалго, говорител на министерството. Той публикува на Фейсбук страницата си снимки от мястото на катастрофата, с парчета обгорени отломки, предава БТА. Повечето загинали са чуждестранни туристи. Причините за катастрофата, случила се в популярния сред туристите планински район Пунта Ислита, се изясняват, отбелязва Ройтерс. Мястото на трагедията се намира на около 230 км западно от столицата Сан Хосе. Американското посолство съобщи, че изяснява дали на борда е имало граждани на САЩ, предаде АФП.", "date": "2018.01.01", "title": "Най-малко 12 загинаха при самолетна катастрофа в Коста Рика (Видео)"}
{"url": "https://www.24chasa.bg/novini/article/6636528", "text": "Възрастта и стажа за пенсия се вдигат с по два месеца от 1 януари. Така през 2018 г. мъжете се пенсионират на 64 г. и 2 месеца с 38 г. и 6 месеца стаж. Жените излизат в пенсия на 61 г. 2 месеца с 35 г. и 6 месеца стаж. За хората, които не могат да изпълнят условието за стажа, възрастта за излизане в пенсия е 66 г. и 2 месеца, като те трябва да са се осигурявали поне 15 г. И през 2018 г. работещите в трета категория имат възможност да излязат по-рано в пенсия - до една година преди възрастта, ако имат достатъчно стаж. Тоест мъжете могат да се пенсионират на 63 г. и 2 месеца, а жените на 60 г. и два месеца. За всеки месец, който не достига, пенсията се намалява с 0, 4%. Военните и полицаите ще се пенсионират на 53 г. и 2 месеца с 27 години стаж, от които 2/3 в системата, независимо от пола им. Докато балерините и танцьорите трябва да имат навършени 43 г. и 2 месеца и осигуряване от 25 години. От НОИ ще изпратят писма до всички, на които им предстои да се пенсионират до шест месеца. В тях се описват условията и документите. От 1 януари коефициентът на тежест на година стаж при пенсиониране ще е вече 1,169, а от 1 юли всички пенсиите ще нараснат с 3,8%. Така Средният размер на пенсиите пък ще е 362, 97 лв., което е с около 20 лв. Таванът на пенсиите обаче ще се запази на 910 лв. В момента около 53 хил. българи получават максималната пенсия. През 2019 г. таванът за старите пенсии ще стане 1040 лв. и напълно ще отпадне за новоотпуснатите. Общо държавата планира да изплати за пенсии през 2018 г.- 9,454 млрд. лв., което е с над 478 млн. повече. От 1 януари с 1% пък се увеличават осигуровките за пенсия и ще достигнат до 19,8% от дохода. Съотношението остава 60% за работодателя и 40% за работника. За родените преди 1 януари 1960 г., при съотношение - 11,02 за сметка на работодателя и 8,78 за сметка на работника. За родените след 31 декември 1959 г. размерът на вноската ще е 14,8%. Моряците ще внасят с 2% повече осигурителни вноски за фонд „Пенсии“, за да се изравнят с останалите професии. Досега вноската за морските лица беше с 1 процентен пункт по-ниска. Минималните осигурителни прагове през следващата година са административно увеличение с 3,9%, заради категоричният бойкот на работодателите. Минималния месечен осигурителен доход се приравнява на минималната заплата- 510 лв. Увеличава се минималният осигурителен доход за земеделските стопани и тютюнопроизводители от 300 лв. на 350 лв. И през 2018 г. обаче се запазва максималният осигурителен доход за всички осигурени лица в размер на 2600 лв. заради увеличението на осигурителната вноска за пенсия с един пункт на 19,8% и на минималния осигурителен доход на самоосигуряващите на 510 лв. Така един месец стаж, ще трябва да плати 100,98 лв. През 2017 г. един месец осигуряване струваше 86,48 лв. До пет години стаж може да си купи всеки дори и да не му предстои скоро пенсиониране. Според закона за осигурителен стаж се зачита времето на обучение в университета или за докторантура, но висшистите трябва да платят за всеки месец. Освен това и хората, навършили възрастта за пенсия за трета категория, също могат да си купят колкото стаж не им стига, но не повече от пет години. От 1 януари обезщетението за безработица става най-малко 9 лв. на ден, но се въвежда и таван от 74, 29 лв. Освен това се затягат правилата за вземането на обезщетението. За да се получава то, човек трябва да се е осигурявал поне 12 месеца от последната 1 г. и половина преди да остане без работа. Досега условието беше осигуровки да са били плащани 9 от 15 месеца преди безработицата. Допълнително се променят и условията за колко месеца се отпуска обезщетението. Досега при стаж над 12 г. се парите се изплащаха една година. Сега вече ще е нужен стаж над 15 г. Освен това към лицата имат право на минимално обезщетение за 4 месеца, се включват чл. 331 от Кодекса на труда и чл. 107а от Закона за държавния служител. В Кодекса на труда по този член се дава възможност работодателят да освободи работник или служител по своя инициатива срещу уговорено обезщетение, което не може да бъде по-малко от 4 заплати. А в Закона за държавния служител органът по назначаването може да направи това срещу максимум 6 заплати. От 1 януари обезщетението, което получават майките през втората година след раждането пък става 380 лв.", "date": "2018.01.01", "title": "Възрастта за пенсия се вдига от днес, мъжете на 64 г. и 2 м., а жените на 61 г. и 2 м."}
{"url": "https://www.24chasa.bg/novini/article/6638965", "text": "Приложението УотсАп (WhatsApp) няма да функционира при някои устройства от 1 януари 2018 година, съобщава френският в. \"Фигаро\" в електронното си издание. Става въпрос за устройствата с операционните системи БлекБери Оу Ес (BlackBerry OS) и БлекБери 10 (BlackBerry 10), както и Уиндоус фон 8.0 (Windows Phone 8.0) и предходните. От 30 юни приложението вече не работи и при Нокиа Симбиън Ес60 (Nokia Symbian S60). Компанията обяснява това с факта, че при пускането на УотсАп през 2009 година хората са използвали мобилните си устройства различно от сега. Близо 70 на сто от закупените тогава смартфони са имали операционни системи БлекБери и Нокиа, предава БТА. Мобилните операционни системи, предлагани от Гугъл (Google), Епъл (Apple) и Майкрософт (Microsoft), тогава са били под 25 на сто от продажбите спрямо 99,5 процента в момента. Затова УотсАп препоръчва да се премине към новата Андроид (Android), айФон (iPhone) или Уиндоус фон (Windows Phone).", "date": "2018.01.01", "title": "Whatsapp няма да работи на някои устройства от днес"}
{"url": "https://www.24chasa.bg/novini/article/6638971", "text": "Изтичат последните часове от 2017 година, която се очертава като най-безопасната досега за хората, пътували със самолети, според Мрежата за авиационна безопасност, цитирана от ДПА. Холандската организация отчита до днес 9 самолетни катастрофи, при които са загинали хора. Жертвите наброяват 67 души - 32 пътници и 35 души на земята. По данни на организацията през 2016 година при 16 самолетни катастрофи са загинали 303 души, предава БТА. Освен това днешният ден, в който посрещаме Нова година, бележи рекорден период от 398 дни, през които не е имало катастрофа на пътнически самолет и 792 дни от последната катастрофа на пътнически самолет, при която загиват над 100 души. От 1997 година средният брой на авиокатастрофите отчита непрекъснат и устойчив спад, като това до голяма степен се дължи на продължаващите усилия за повишаване на сигурността на международни авиоорганизации като Международната организация за гражданска авиация (ИКАО - ICAO), Международната асоциация на въздушния транспорт (МАВТ - IATA), Фондацията за безопасност на полетите и авиационната индустрия, посочи президентът на организацията Харо Рантер. През 2017 година катастрофите включват пет инцидента на товарни полети и четири с пътнически. Като се има предвид, че очакваният въздушен трафик е около 36 800 000 полета, честотата на авиокатастрофите е една катастрофа на пътнически самолет с жертви на 9 200 000 полета, допълни той.", "date": "2018.01.01", "title": "2017 година била най-безопасната година за\nпътувалите със самолет"}
{"url": "https://www.24chasa.bg/novini/article/6639266", "text": "България официално поема ротационното председателство на Съвета на ЕС от 1 януари 2018 г. под мотото \"Съединението прави силата\". Девизът е свързан с българската история, но отразява и идеята за обединена и солидарна Европа. Българското председателство ще работи за \"сигурна, стабилна и солидарна Европа\", а трите основни послания са \"консенсус, конкурентоспособност и кохезия\". В логото на българското председателство са включени три от символите, които представят българската идентичноста - кирилицата, шевицата и трикольорът. Идеята е да се покаже, че България е неделима част от Европа, но и в същото време да се представи това, което ни прави уникални сред другите страни, предава БТА. Според министър Лиляна Павлова председателството ще ни даде възможност да променим имиджа на страната ни и да покажем силните си страни. Намерението е по време на председателството да покажем културно-историческото наследство, природата, човешкия потенциал, капацитета на младите хора и така да се създадат предпоставки за популяризиране на България като място за инвестиции, за бизнес, за туризъм. По време на председателството в менюто ще бъде представена българската кухня, ще се предлагат българско вино и други български напитки, а български новостартиращи компании пък ще могат да правят изложения в НДК. В календара са предвидени близо 300 събития, които ще се състоят в България. Освен в София, те ще бъдат организирани и във Варна, Бургас, Пловдив, Велико Търново и др. България ще бъде домакин на една среща на върха с участието на държавните и правителствени ръководители на държавите-членки на ЕС и страните от Западните Балкани. Ще се съсътоят 12 неформални заседания на Съвета на ЕС и над 20 срещи на високо равнище, срещи от парламентарното измерение. На експертно ниво е предвидено да се проведат над 170 срещи и заседания, а под егидата на председателството - още около 85 събития. Очакват се поне 22 хиляди гости у нас. Преди официалното откриване на 11 януари, ще има детско откриване на първото българско председателство на Съвета на ЕС MegaDojo Sofia 1.0 на 6 януари в НДК, което се очаква да събере над 300 деца от цялата страна. Инициативата е на CoderDojo Bulgaria и Дигитална национална коалиция. Тази вечер пък началото на председателството ще бъде отбелязано с празничен новогодишен концерт \"Духът на Европа\" в НДК под патронажа на министрите Лиляна Павлова и Боил Банов. От 2 януари ще бъдат пуснати в обращение две монети, посветени на българското председателство - сребърна възпоменателна монета с частично позлатяване е с номинална стойност 10 лева в тираж от 3000 броя, и монета с номинална стойност от 2 лева, която ще е в тираж от 500 000 броя, а вече е валидирана и специална пощенска марка \"Първо Българско председателство на Съвета на ЕС\". Държавите членки, които изпълняват председателството, работят в тясно сътрудничество в групи от по три страни. \"Тройката\" определя дългосрочни цели и изготвя общ план, в който се набелязват темите и основните въпроси, които ще бъдат разгледани от Съвета в рамките на 18-месечен период. Въз основа на тази програма всяка от трите държави изготвя своя шестмесечна програма. България е заедно с Естония и Австрия. Страната ни очерта четири приоритета на председателството си, които са свързани с предизвикателствата и важните решения пред ЕС. Единият е бъдещето на Европа и младите хора - икономически растеж и социално сближаване. Водещи за страната ни ще бъдат Многогодишната финансова рамка след 2020, кохезионната политика след 2020, бъдещето на общата селскостопанска политика, Икономическият и паричен съюз, устойчивата и ориентирана към бъдещето околна среда, културата като стратегически ресурс за по-доброто бъдеще на ЕС, както и младите хора. Вторият приоритет е стабилност и сигурност, който включва съвместни решения за повече сигурност по външните граници на ЕС, по-резултатно управление на миграцията, отбранителен съюз. Друг важен приоритет е европейската перспектива и свързаност на Западните Балкани. Министър Лиляна Павлова обяви, че искаме председателството ни да е не само българско, но и балканско. Амбицията е да се направи ясен план за действие, с конкретни стъпки за всяка от държавите, но без да се създават нереалистични очаквания. Освен това целта е да се положат усилия за по-голяма подкрепа за подобряване на пътната, железопътна, въздушна, дигитална, образователна и енергийна свързаност. Четвъртият приоритет за България е дигиталната икономика и умения за бъдещето. В тази област се включват единният цифров пазар в ЕС, киберсигурността, директива за авторските права, свободен поток на нелични данни, кодекс на електронните комуникации, електронна защита на личното пространство, връзката между образованието и изискванията на бъдещия пазар на труда. Страната ни поставя фокус върху младите хора, които са общата инвестиция в бъдещето и трябва да имат възможности за образование и развитие. Сред задачите са модернизация на европейските образователни системи и учебни програми, засилването на социалното приобщаване, въвеждане на технологиите във всички нива на образователната система. Заявката е българското председателство да е \"председателство на гражданите\" и посредник, който търси баланса и консенсуса по важните за европейските граждани теми, като крайната цел е утвърждаването на силна, цифрова и единна Европа. Проектът на приоритетите на ротационното председателство бяха подложени на обществен дебат в продължение на близо шест месеца. В цялата страна имаше обществени дискусии, за да може да се постигне максимално широк национален консенсус по стратегически важните за България теми. България получи висока оценка за готовността си да поеме председателството на Съвета на ЕС, след като правителството на Бойко Борисов се срещна с Колежа на комисарите в Брюксел. Приоритетите и подготовката на Българското председателство на Съвета на Европейския съюз получиха висока оценка и от председателя на Европейския парламент Антонио Таяни и лидерите на групите в ЕП по време на визитата им в София.", "date": "2018.01.01", "title": "България поема председателството на ЕС от днес"}
{"url": "https://www.24chasa.bg/novini/article/6639194", "text": "От днес влиза в сила увеличение на брутната минимална работна заплата в Румъния от 1450 леи (608,77 лв.) на 1900 леи (797,70 лв.) месечно съгласно решение на правителството от 29 ноември 2017 г., съобщават румънските медии. Същевременно данъкът върху доходите спада от 16 на 10 процента. Намалява се размерът на социалните осигуровки, като те се прехвърлят почти изцяло върху служителя, съгласно решение на правителството от 8 ноември 2017 г., предава БТА. По този начин трудещите се ще плащат осигуровки в размер на 35 процента, а работодателите - 2,25 процента от размера на заплатата. Малките фирми с годишен оборот под 1 млн. евро ще плащат данък от 1 процент от оборота вместо 16 процента данък върху печалбата.", "date": "2018.01.01", "title": "По-висока минимална заплата и по-нисък данък върху доходите влизат в сила в Румъния"}
{"url": "https://www.24chasa.bg/novini/article/6639270", "text": "Най-малко 12 души са загинали вчера при  , предадоха Асошиейтед прес и Ройтерс, цитирайки министерството на обществената сигурност. Сред загиналите на борда на самолета е имало 10 граждани на САЩ и двама местни членове на екипажа. Министерството публикува снимки и видеозаписи от мястото на катастрофата, които показват горящи останки от самолета. Властите подчертават, че за момента разполагат само със списъка на пътниците, дадени им от авиокомпанията. Очаква се независимо потвърждение на самоличността им. Енио Кубийо, директор на отдела по гражданска авиация на Коста Рика, подчерта, че полетът на \"Нейчър еър\" е излетял от Пунта Ислита и се е насочвал към столицата Сан Хосе, на около 230 км. Причините за трагедията се разследват, добави той, но подчерта, че пилотът е бил много опитен. Бившата президентка на Коста Рика Лаура Чинчиля съобщи в Туитър, че пилотът Хуан Мануел Ретана е бил неин братовчед.", "date": "2018.01.01", "title": "Десет от жертвите на самолетна катастрофа в Коста Рика са американци (Видео)"}
{"url": "https://www.24chasa.bg/novini/article/6639273", "text": "Горял е домът за сираци „Св. Николай” на отец Иван в Нови хан, съобщиха във фейсбук групата „Да подкрепим отец Иван от Нови хан в благородната му мисия”, предава Фокус. При инцидента няма пострадали – децата и живеещите там са били евакуирани навреме. Сградата е горяла през нощта, като за погасяването й са се отзовали три пожарникарски автомобила. „Голяма част от сградата е изпепелена”, посочват в социалната мрежа. Децата са били настанени на различни места при близки на отец Иван в София, Елин Пелин, с. Доганово. Строителна бригада от Монтана днес ще започне възстановителни дейности. Все още не се знае причина за пожара.", "date": "2018.01.01", "title": "Горя домът за сираци на отец Иван в Нови Хан (Видео)"}
{"url": "https://www.24chasa.bg/novini/article/6639283", "text": "От днес Сърбия въвежда \"отворена система\" за плащане на пътни такси за автомобилите, преминаващи по новооткрития участък на автомагистралата между градовете Димитровград и Ниш. Това съобщиха от пресслужбата на Министерството на външните работи /МВнР/. Таксата ще бъде заплащана само от автомобилите, идващи от България и пътуващи към Ниш, както и в обратна посока. Таксата за леки автомобили в една посока ще бъде 190 сръбски динара (около 1.60 евро). Микробусите ще плащат 280 динара (около 2.40 евро), автобусите - 500 динара (4.70 евро), а товарните автомобили - по 1120 динара (около 9.50 евро). Този начин на плащане ще продължи до пълното завършване на южното и източното разклонение на Коридор 10, когато ще се въведе \"затворена система\" на плащане. Таксите може да се платят в брой в левове и в евро, както и с банкова карта. От МВнР напомнят на пътуващите през Сърбия по време на коледните и новогодишни празници, че трафикът от Западна Европа към България по това време е интензивен.", "date": "2018.01.01", "title": "Сърбия с \"отворена система\" за плащане по нов участък между Димитровград и Ниш"}
{"url": "https://www.24chasa.bg/novini/article/6639285", "text": "Дълго време Саудитска Арабия и Обединените арабски емирства (ОАЕ) примамваха чуждестранните работници с обещанието да живеят без данъци. От днес те въвеждат ДДС от 5 на сто върху повечето стоки и услуги, за да увеличат постъпленията след срива на цените на петрола преди три години, съобщи Асошиейтед прес. Някои местни жители изразиха безпокойства, че цената на живота и без това е висока. Предвиждат се някои изключения за големи разходи като наеми, продажби на недвижими имоти, за лечение, самолетни билети и такси за обучение, предава БТА. Все пак процентът на ДДС е доста под средния за повечето европейски страни, който е 20 на сто. Други страни от Залива се очаква да въведат свои схеми за ДДС през следващите години.", "date": "2018.01.01", "title": "Саудитска Арабия и Обединените арабски емирства въвеждат ДДС от 2018 година"}
{"url": "https://www.24chasa.bg/novini/article/6639308", "text": "Най-големите протести в Иран от близо десетилетие продължиха и след настъпването на Нова година, въпреки решението на правителството да блокира социалните мрежи Инстаграм и Телеграм, използвани от активистите, за да организират протестите, предаде Асошиейтед прес. Иранският президент Хасан Рохани призна, че обществото е недоволно от икономическите проблеми, но призна, че властите няма да се поколебаят да предприемат мерки срещу тези протестиращи, за които сметнат, че нарушават закона. Вътрешният министър Абдолреза Рахмани Фазли подчерта по държавната телевизия, че \"тези, които злоупотребяват с киберпространството и разпространяват насилие, са ни известни и със сигурност ще се срещнем с тях\", предава БТА. По данни на иранската агенция ИЛНА при протестите в Техеран са били арестувани около 200 души. На сайта на Радиото и телевизията на Ислямска република Иран се съобщава, че социалните медии в страната са временно ограничени като предпазна мярка. Президентът на САЩ Доналд Тръмп заяви в Туитър, че \"Иран, страната номер едно сред спонсорите на тероризма, в която ежечасно се случват множество нарушения на човешките права, сега прекъсна интернет, за да не могат мирни протестиращи да комуникират. Това не е добре!\" Властите признаха, че при сблъсъци късно снощи в Доруд, на 325 км югозападно от столицата, са загинали двама протестиращи. \"Събирането трябваше да приключи мирно, но поради присъствието на подбудители, за нещастие се случи това\", заяви Хабибола Ходжастепур, заместник губернатор на провинция Лорестан, отговарящ за сигурността. Той не съобщи причините за смъртта, но уточни, че полицията и силите за сигурност не са използвали огнестрелно оръжие срещу събралите се. Реформисткият в. \"Етемад\" обаче съобщи, че полицията е открила огън по протестиращите. ", "date": "2018.01.01", "title": "Най-малко двама загинали при протестите в Иран (Снимки)"}
{"url": "https://www.24chasa.bg/novini/article/6639295", "text": "От днес, 1 януари 2018 година, Италия изважда от обращение монетите от 1 и 2 цента по силата на решение на парламентарната комисия по бюджетните въпроси, предаде ДПА. Премахването на дребните монети ще пести годишно по около 20 000 евро. Италианското правителство харчи милиони за производството малките деноминации, откакто е въвело еврото през 2004 година, преава БТА. Мярката означава, че всички цени в Италия ще бъдат закръглени до най-близката стойност, завършваща на 5 или 0, уточни агенция Анса. И други страни от ЕС, сред които Германия, обмислят да се окажат от 1- и 2-центовите монети. В Белгия, Финландия, Холандия и Ирландия цените често биват закръгляни до най-близкото число, завършващо на 5 цента, за да се избегнат най-малките деноминации, макар те да остават законно платежно средство.", "date": "2018.01.01", "title": "Италия се отказва от монетите по 1 и 2 цента"}
{"url": "https://www.24chasa.bg/novini/article/6639395", "text": "През 2017 година в страната са станали 6846 катастрофи. Загинали са 678 души, ранени са 8630. Това съобщиха от пресцентъра на МВР. Само през декември са станали 520 пътни произшествия. Загиналите са 61, а ранените 667. През изминалото денонощие в страната е загинал един човек, станали са 6 катастрофи. В София са възникнали 26 леки пътни произшествия.", "date": "2018.01.01", "title": "МВР: 678 са загиналите в катастрофи през 2017 година"}
{"url": "https://www.24chasa.bg/novini/article/6639315", "text": "Новата година носи промени в редици сфери на обществения живот. Ето какво влиза в сила от днес, в обзор на агенция Фокус: От началото на 2018 година България ще бъде председател на Съвета на ЕС. Председателството се изпълнява от предварително определена група от 3 държави-членки – т.нар. „Трио“- за период от 18 месеца. България е част от „Триото“ Естония – България – Австрия. Съветът на ЕС обсъжда и приема съвместно с ЕП законодателните актове на ЕС на базата на предложения, изготвени от ЕК. Заседава в различни конфигурации, наричани „състави“, в зависимост от обсъжданите въпроси. Девизът на Българското председателство е: „Съединението прави силата“. В логото на страната ни са вплетени символите на кирилицата, българските шевица и трикольор. 4 са основните български приоритети за Председателството- Бъдеще на Европа и младите хора; Западни Балкани; Сигурност и стабилност; Цифрова икономика. По време на Председателството ще се проведат 299 събития, основно в София, но и във Варна, Бургас, Пловдив, Велико Търново, Габрово, Русе и др. През май България ще бъде домакин на среща на върха между ЕС и страните от Западните Балкани. Ще се проведат 12 неформални заседания на Съвета на ЕС, над 20 срещи на високо ниво, както и пет срещи от парламентарното измерение. Над 170 ще бъдат срещите и заседанията на експертно ниво, а 85 другите събития. Председателството ще бъде открито с официална церемония в Народния театър „Иван Вазов“ на 11 януари. В сила влиза Бюджетът за 2018 година. Предвижда се икономически ръст от 3,9%. Повишаване на крайното потребление до 4,7%, както и ръст на инвестициите до 4,3%. Очаква се нивото на безработица да се понижи до 6,2%. Бюджетът не предвижда значителни промени на данъците. 180,5 млн. лв. ще бъдат средствата за опазване на границата, а 35, 2 млн. лева- за зимно поддържане и снегопочистване на общински пътища. През тази година общините ще разполагат със 2,780 млрд. лева. Минималната работна заплата се увеличава от 460 на 510 лева. Предвижда се от 1 януари 2019 година минималната заплата да бъде 560 лева, а от началото на 2020 година- 610 лева. Увеличението ще струва 82.1 млн. лева през 2018 г., 95.7 млн. лева през 2019 г. и 104 млн. лева през 2020 г. Mинималната работна часова заплата ще бъде 3,07 лв. Диференцираният минимален осигурителен доход за самоосигуряващите се ще се увеличи за 2018 г. на 510 лв., 550 лв., 600 лв. и 650 лв., съобразно дохода. 2600 лева ще бъде максималният размер на осигурителния доход. От 65 на 75 лева ще бъде повишен и гарантираният минимален доход. Променят се изискванията на право за обезщетение за безработица - да има внесени или дължими вноски за фонд \"Безработица\" най-малко 12 месеца от последните 18. Дневният минимален размер на обезщетението за безработица се увеличава от 7,20 лв. на 9 лева. Дневният максимален размер на обезщетението за безработица ще бъде 74,29 лева. От началото на годината минималните пенсии стават 200 лева. От 1 юли ще бъдат увеличени до 207, 60 лв. Пенсиите ще се преизчисляват с 1, 169% за всяка година осигурителен стаж. Разходите за пенсии в бюджета за 2018 година са 8, 351 млрд. лв. Размерът на осигурителната вноска за Фонд „Пенсии” се увеличава с един процентен пункт – 19,8 на сто за родените преди 1 януари 1960 г., при съотношение – 11,02 за сметка на работодателя и 8,78 за сметка на работника, и 14,8 на сто за лицата, родени след 31 декември 1959 г., съответно при съотношение 8,22/6,58. Процентът за всяка година осигурителен стаж в пенсионната формула ще се увеличи от 1.126 на 1.169, в резултат на което всички пенсии ще бъдат увеличени с 3.8 на сто от 1 юли. Пенсиите за трудова дейност, отпуснати до 31 декември на предходната година ще се преизчисляват с новия процент за всяка година осигурителен стаж – 1,169. През 2018 жените се пенсионират на възраст 61 г. и 2 месеца при 35 години и 6 месеца осигурителен стаж, а мъжете на 64 години и 1 месец и стаж 38 години и 6 месеца. Паричното обезщетение за отглеждане на малко дете беше увеличено от 340 на 380 лв. през втората година на майчинството. Запазва се периодът на изплащане на паричното обезщетение за бременност и раждане от 410 дни. И през тази година ще продължи да действа въведената през 2017 г. възможност за майките (осиновителките) с право на отпуск, който не използват да се върнат на работа и да получат обезщетение от ДОО в размер 50 на сто от полагащото им се обезщетение при бременност и раждане. Учителските заплати ще бъдат увеличени с 15% от есента. Заделените средства от бюджета са 330 млн. лева. Минималната стартова заплата ще се увеличи от 660 на 759 лева. Старши учителите и възпитателите ще получават 790 лева. А главните учители и възпитатели- 836 лева. Сектор „Образование“ ще получи и още 180 млн. лева за разходи, програми и стипендии. 100 млн. лева допълнително ще бъдат отделени за увеличение на заплатите на военнослужещите. Възнагражденията им ще бъдат увеличени с 10-11%. Войниците и сержантите ще получат около 70 лева повече, а офицерите- около 90 лева. 55 млн. лева са предвидени за увеличение на заплатите на пожарникарите и полицаите през 2018 година. Увеличението на заплатите в сектора ще бъде диференцирано и ще се отнася най-вече за служителите с полицейски правомощия. Заплатите на служителите ще бъдат увеличени с 1-15%. От началото на 2018 г. двойките с репродуктивни проблеми ще разполагат с допълнителен ин витро опит, разходите за който се поемат от Споделяне държавата. Така броят на безплатните процедури се увеличава от 3 на 4. За целта бюджетът на Фонд инвитро от 2018 г. ще бъде увеличен с 9 млн. лева. От тази година Центърът за асистирана репродукция (ЦАР) ще финансира допълнително 4 трансфера на размразени ембриони – дейност, която до момента не бе заплащана от държавата. По този начин ще се удвои броят на опитите и ще се увеличи шансът за забременяване на жените. Жени с онкологични заболявания, на възраст до 35 години, вече ще могат да съхраняват свой генетичен материал, което ще им позволи на следващ етап да станат родители. Двойки, при които единият партньор има генетично заболяване или хромозомна мутация вече ще получават шанс да имат здраво дете чрез инвитро процедури. От 12 на 2-3 месеца са намалени сроковете за получаване на заповедите за одобрение на кандидатстващите двойки. Размерът на таксите за регистрация на юридическите лица с нестопанска цел ще намалее от два до четири пъти в зависимост от вида на вписването и начина на подаване на заявленията. Ще могат да се подават заявления на хартиен носител във всички служби на Агенцията по вписванията, независимо къде е седалището. Таксата ще бъде с 50% по-ниска, ако заявлението се подаде по електронен път. Тютюневите изделия и бутилираните алкохолни напитки ще се продават с нов бандерол. Единичните цени на бандеролите се запазват- за тютюневи изделия 0,013 лв., а за алкохолни напитки 0,032 лева. Нововъведение при бандеролите за тютюневи изделия е поставянето на QR код, съдържащ линк до уеб-страницата на Министерството на финансите. Кодът ще може да се прочете чрез смартфон или таблет с всяко безплатно приложение за четене на QR код. Акцизните стоки, облепени с действащите към момента бандероли, ще могат да се реализират в търговската мрежа до изчерпването им, но не по-късно от 31 декември 2018 година. Инспекторите на НАП вече ще могат да затварят обекти с открити нарушения, дори когато те междувременно са сменили стопанина си. Въвеждат се тримесечни винетки на цена от 54 лева. За трета поредна година цените на останалите винетни стикери за леки автомобили се запазват – годишната винетка за леки автомобили ще струва 97 лв., месечната – 30 лв., седмичната – 15 лв. Валидността на едногодишните винетки вече ще започва да тече от датата на купуването им. В разпространителската мрежа ще бъдат над 2,1 млн. стикера, от които 900 хил. бр. са годишни за леки автомобили. Поетапно до края на януари по разпространителските пунктове ще бъдат пуснати общо около 4,8 млн. винетки. Това ще е последната година, в която се ползват хартиени стикери. С изграждането и въвеждането на тол системата от 2019 г. ще се премине изцяло към електронно таксуване. С цел по-висока защита и блокиране на възможността за фалшификация е променено графичното оформление на винетките. Всички стикери имат двойна номерация – пореден и случаен номер, като комбинацията от двата номера също е вид защита. През първото тримесечие на годината цената на природния газ ще бъде с 2,75% по-висока в сравнение с 2017 година. Утвърдената от КЕВР цена на природния газ, на която \"Булгаргаз\" ЕАД продава природен газ на крайните снабдители и на клиенти, присъединени към газопреносната мрежа, е в размер на 352,65 лв. на 1000 куб. м. или 33,39 лв./MWh (без акциз и ДДС). Увеличението на цената на природния газ няма да доведе до повишаване на цените на топлинната енергия до края на отоплителния сезон. Няма да има промяна и в цената на електрическата енергия за битовите потребители и небитовите потребители на регулирания пазар. С между 2 и 20% ще поскъпне водата в 14 области на страната. Според планираните увеличения в София цената скача с 9.5% до 2.36 лв. за куб. м, в Смолян с 4.5% до 2.35 лв., в Пловдив с 2.9% до 2.20 лв., във Варна с 2.7% до 3 лв., в Силистра с 6.5% до 3.29 лв., в Кърджали с 2.8% до 2.43 лв., в Русе с 6.2% до 2.78 лв., в Перник с 5.8% до 2.29 лв., в Монтана с 6,4% до 2.89 лв., в Шумен с 3% до 3.32 лв., в Сливен с 2.05% да 2.50 лв., в Бургас с 8.7% до 2.77 лв., във Враца с 13% до 3.09 лв. В Ямбол цената ще скочи с най-много – с 20% до 2.78 лв. В последните дни на 2017 г. Върховната административна прокуратура (ВАП) се самосезира относно решението на КЕВР за цената на водата. 22 са официалните почивни дни през годината. Първият работен ден за 2018 година е 2 януари. Денят след Нова година ще бъде почивен. Годината ще има 249 работни дни, с ден повече в сравнение с 2017 година. За националния празник 3 март ще почиваме от 3 до 5 март. От 6 до 9 април, или от Разпети петък до втория ден на Възкресение, ще почиваме за Великден. 3 дни ще празнуваме Гергьовден- от 5 до 7 май. Няма да работим на Деня на труда 1 май, Деня на българската просвета и култура 24 май и на 6 септември- Денят на Съединението. Ще празнуваме Коледа 5 дни- от 22 до 26 декември.", "date": "2018.01.01", "title": "Вижте какво влиза в сила в страната от днес"}
{"url": "https://www.24chasa.bg/novini/article/6639325", "text": "Благословена и успешна Нова година! Нека доброто, което правите, се връща при вас като добро и радост. Бъдете здрави! Това написа столичният кмет Йорданка Фандъкова в профила си във фейсбук по повод настъпването на новата година.                                                                                                                                                                                                                                                                                                                       ", "date": "2018.01.01", "title": "Фандъкова: Благословена и успешна Нова година!"}
{"url": "https://www.24chasa.bg/novini/article/6639287", "text": "Експортното мито на руския петрол от 1 януари 2018 година е повишено с 6,4 долара до 111,4 долара за тон. Това съобщи финансовото министерство, цитирано от ТАСС. Досега действащата ставка за митото е 105 долара за тон, предава БТА. Средната цена на сорта Юралс (Urals) през мониторинговия период от 15 ноември до 14 декември 2017 година е била 62,53932 долара за барел или 456,5 долара за тон.", "date": "2018.01.01", "title": "Експортното мито на руския петрол от нараства до 111,4 долара за тон"}
{"url": "https://www.24chasa.bg/novini/article/6639300", "text": "Лидерът на Северна Корея (КНДР) Ким Чен Ун заяви в новогодишното си обръщение, излъчено по телевизията, че Вашингтон няма да може да започне война срещу неговата страна, тъй като тя е развила техническата способност да нанася ядрени удари по цялата територия на САЩ, предадоха Ройтерс и Йонхап. \"Цялата територия на САЩ е в обхвата на нашите ядрени оръжия и на бюрото ми винаги има ядрен бутон. Това е реалност, не заплаха\", заяви Ким. КНДР е приключила разработването на ядрената си програма през изтеклата година и ще премине към масовото производство на ракети и ядрени бойни глави, добави Ким Чен Ун, но подчерта, че \"тези оръжия ще бъдат използвани само, ако бъде заплашена нашата сигурност\", предава БТА. Той подчерта, че е необходимо да се намали военното напрежение на Корейския полуостров и неговата страна е готова за преговори с Южна Корея. Освен това КНДР е готова да участва в Зимните олимпийски игри в Пьонгчан. \"Участието на Северна Корея в Зимните олимпийски игри ще бъде добра възможност да покажем единството на народа и се надяваме игрите да бъдат успешни. Представители на двете Кореи могат да се срещнат скоро, за да обсъдят тази възможност\", заяви лидерът на КНДР. Корейската Централна телеграфна агенция спомена руския президент Владимир Путин след китайския му колега Си Цзинпин, изброявайки имената на чуждестранните лидери, изпратили поздравителни картички на Ким Чен Ун. Това показва, че дипломатическите отношения между Китай и КНДР остават напрегнати, отбелязва Йонхап.", "date": "2018.01.01", "title": "Ким Чен Ун: САЩ няма да могат да започнат\nвойна срещу КНДР"}
{"url": "https://www.24chasa.bg/novini/article/6639348", "text": "500 души са преминали през болницата през последното денонощие. Това каза изпълнителният директор на УМБАЛСМ „Н. И. Пирогов“ проф. Асен Балтов по време на брифинг в болницата, предаде репортер на Агенция „Фокус“. Според него случаите в новогодишната нощ са сходни в сравнение с минали години. „Имало е доста натоварено дежурство - 500 души през последното денонощие. По-голямата част са започнали да идват след 00.00 през нощта“, коментира проф. Асен Балтов и поясни, че това е доста необичайно. Трима души са с ампутация на пръсти след използване на пиратки, каза проф. Балтов. По думите му през дежурството в новогодишната нощ най-натоварен е бил травматологичният кабинет. „Доста случаи с пиратки. Трима пациенти са с ампутации на пръсти вследствие използване на пиратки“, добави проф. Балтов. Той поясни, че има и случаи на счупвания в областта на пръстите. Проф. Асен Балтов допълни, че сред пострадалите от използване на пиротехнически средства няма деца. Проф. Балтов уточни, че от 23 декември 2017 г. до днес през УМБАЛСМ „Пирогов“ са преминали около 4500 пациенти. \"Удовлетворен съм от работата на колегите. \"Пирогов\" заема своето достойно място. Надявам се да пооправим и сградния фонд\", допълни директорът на \"Пирогов\". Проф. Балтов изтегли новогодишен късмет за болницата: \"Удовлетворение\". „Честита Нова година на всички. Желая ви преди всичко здраве. По-малко да ни посещавате“, каза директорът на УМБАЛСМ „Пирогов“.", "date": "2018.01.01", "title": "500 пациенти в \"Пирогов\" за денонощие, трима с ампутирани пръсти заради пиратки"}
{"url": "https://www.24chasa.bg/novini/article/6639303", "text": "Водеща фигура на британската индустрия и четирима членове на семейството му са сред шестимата загинали при вчерашната катастрофа с хидроплан в река Сидни, на около 50 км северно от града, предадоха Франс прес и Ройтерс. 58-годишният Ричард Къзинс беше главен изпълнителен директор на \"Компас\", най-голямата фирма за кетъринг в света. Сред загиналите са двамата синове на бизнесмена, на 23 и 25 години, 48-годишната му годеница и 11-годишната й дъщеря. При катастрофата е загинал и 44-годишния пилот на хидроплана Гарет Морган, предава БТА. Председателят на \"Компас\" Пол Уолш заяви в изявление, че \"мислите на всички в \"Компас\" са със семейството и приятелите на Ричард, изказваме им най-искрените си съболезнования.\" Той добави, че \"Ричард беше известен и уважаван за своята човечност и прагматичен стил, който превърна \"Компас\" в една от водещите британски компании\". Очакваше се бизнесменът, ръководил предприятието в продължение на 11 години, да се оттегли през март.", "date": "2018.01.01", "title": "Лидер на британската индустрия сред загиналите при катастрофата с хидроплан в Сидни"}
{"url": "https://www.24chasa.bg/novini/article/6639306", "text": "Издателят на американския вестник \"Ню Йорк таймс\" Артър Окс Сулцбъргър-младши напусна поста и предаде ръководството на сина си, предаде Ройтерс. 37-годишният Артър Грег Сулцбъргър, който бе заместник на главния издател, поема длъжността на баща си от днес догодина. 66-годишният Артър Окс Сулцбъргър-младши, който е начело на изданието от 25 години, ще остане в компанията като председател на борда на директорите, предава БТА. Артър Грег е вече шестият пореден член на семейство Окс-Сулцбъргър, който застава начело на вестника, основан през 1851 г. и спечелил си славата на флагман на американската журналистика. Първият представител на клана, станал издател на \"Ню Йорк таймс\", е Адолф Окс, който през 1896 година купува вестника, спасявайки го от фалит. Артър Окс Сулцбъргър се присъединява към изданието през 1978 г. като кореспондент и синът му, макар отрано да му е отредена лидерската роля, също дълго работи в нюзрума. Той поема ръководството в сложен период, когато вестникът е обект на чести и остри критики от президента Доналд Тръмп. През 2016 г. приходите на \"Ню Йорк таймс\" от 1,5 млрд. долара са по-малко от половината от тези преди десетилетие, което до голяма степен се дължи на упадъка на печатните медии. Бързо растящите му приходи от дигитална реклама обаче станаха модел за бранша. За третото тримесечие на 2017 г. изданието отчита растеж на оперативната печалба от 9 млн. долара до 33 млн. долара благодарение основно на приходите от електронни абонаменти.", "date": "2018.01.01", "title": "Вестник \"Ню Йорк таймс\" преминава в ръцете на следващото поколение Сулцбъргър"}
{"url": "https://www.24chasa.bg/novini/article/6636745", "text": "7 ЯНУАРИ Георги Господинов, поет и писател, 50 г. (1968) 9 ЯНУАРИ Явор Милушев, актьор, бивш депутат, 70 г. (1948) 11 ЯНУАРИ Атанас Янкулов, музикален продуцент, 60 г. (1958) 12 ЯНУАРИ Ваня Цветкова, актриса, 60 г. (1958) Георги Торнев, продуцент и режисьор, 50 г. (1968) 17 ЯНУАРИ Антоний, Западно- и Средноевропейски митрополит, 40 г. (1978) 19 ЯНУАРИ Боян Даскалов, режисьор, 70 г. (1948) Светослав Малинов, политолог, евродепутат, 50 г. (1968) 20 ЯНУАРИ Проф. Пламен Панайотов, юрист, бивш вицепремиер и депутат, 60 г. (1958) 22 ЯНУАРИ Димитър Греков, бивш министър на земеделието, 60 г. (1958) 27 ЯНУАРИ Проф. Александър Чирков, кардиохирург, създател на болница “Св. Екатерина”, 80 г. (1938) 30 ЯНУАРИ Доц. Божидар Финков, началник на Клиниката по кардиология в УБ “Св. Анна”, национален консултант по инвазивна кардиология, бивш министър на здравеопазването, 70 г. (1948) 4 ФЕВРУАРИ Лъчезар Таков, адвокат, 60 г. (1958) 6 ФЕВРУАРИ Валентин Радев, министър на вътрешните работи, 60 г. (1958) 9 ФЕВРУАРИ Минчо Празников, синоптик, 80 г. (1938) 10 ФЕВРУАРИ Проф. Димо Димов, цигулар, дипломат и политик, основател на квартет “Димов” и празниците на изкуствата “Аполония”, 80 г. (1938) 11 ФЕВРУАРИ Стефан Тафров, дипломат и политик, 60 г. (1958) 14 ФЕВРУАРИ Славчо Атанасов, депутат в 44-ото НС, 50 г. (1968) 18 ФЕВРУАРИ Стефан Начков, скулптор, 80 г. (1938) 25 ФЕВРУАРИ Цвета Караянчева, председател на 44-ото НС 50 г. (1968) 26 ФЕВРУАРИ Силва Зурлева, журналистка, член на борда на директорите на “Нова броудкастинг груп”, 60 г. (1958) 28 ФЕВРУАРИ Радина Червенова, журналистка и тв водеща, 60 г. (1958) 29 ФЕВРУАРИ Христо Чешмеджиев, актьор, 50 г. (1968) Дейвид Варод, бивш директор на “Ню Бояна”, 70 г. (1948) 4 МАРТ Емел Етем-Тошкова, бивш вицепремиер и депутат, 60 г. (1958) 5 МАРТ Проф. Михаил Константинов, математик и преподавател, 70 г. (1948) 7 МАРТ Азис (Васил Боянов), фолкпевец, 40 г. (1978) 13 МАРТ, Бина Харалампиева, режисьор, директор на МГТ “Зад канала”, 70 г. (1948) 14 МАРТ Ген. Тодор Коджейков, бивш началник на НСО, генерален директор на правителствения Авиоотряд 28, 50 г. (1968) 15 МАРТ Георги Пинчев, бивш депутат, 80 г. (1938) 18 МАРТ Катя от дует “Ритон” (Екатерина Михайлова), 60 г. (1958) 29 МАРТ Веселин Дремджиев, журналист, 60 г. (1958) Теди Кацарова, певица, 40 г. (1978) 30 МАРТ Проф. Нора Ананиева, юрист, политик, 80 г. (1938) 31 МАРТ Иван Яхнаджиев, художник, 70 г. (1948) 3 АПРИЛ Вени Марковски, юрист, основател и председател на българското Интернет общество, 50 г. (1968) 6 АПРИЛ Васил Михайлов, актьор, 80 г. (1938) 11 АПРИЛ Проф. Стефан Драгостинов, композитор, 70 г. (1948) 14 АПРИЛ Захари Карабашлиев, писател, драматург, главен редактор на издателство “Сиела”, 50 г. (1968) 16 АПРИЛ Проф. д-р Владко Мурдаров, езиковед и преводач, 70 г.(1948) 19 АПРИЛ Мая Драгоманска, актриса, 70 г. (1948) 22 АПРИЛ, Ивайло Йорданов, легендарен футболист, четвърти в света от САЩ ''94, 50 г. (1968) О.з.ген. Любен Петров, бивш началник на ГЩ на БА, 80 г. (1938) 23 АПРИЛ Слава Рачева, актриса, кукловод, 80 г. (1938) 26 АПРИЛ Доц. Георги Лозанов, медиен експерт и университетски преподавател, 60 г. (1958) 28 АПРИЛ Проф. Ангел Станков, цигулар, 70 г. (1948) 2 МАЙ Евтим Милошев, продуцент, 50 г. (1968) 4 МАЙ Зорка Първанова, доктор на историческите науки, съпруга на президента Георги Първанов, 60 г. (1958) 6 МАЙ Николай Свинаров, бивш министър на отбраната,бивш депутат, 60 г. (1958) 8 МАЙ Анета Сотирова, актриса, 70 г. (1948) 9 МАЙ Румен Биков, бизнесмен, бивш министър на промишлеността, 60 г. (1958) 10 МАЙ Игнатий, Плевенски митрополит, 80 г. (1938) 11 МАЙ Проф. Евгений Дайнов, политолог, 60 г. (1958) Криско (Кристиан Талев), рапър, 30 г. (1988) 14 МАЙ Делян Добрев, депутат в 44-ото НС, бивш министър на икономиката, енергетиката и туризма, 40 г. (1978) О.р. ген. Румен Миланов, бивш директор на БОРКОР, НСБОП и НСО, 70 г. (1948) Проф. Станимир Трифонов, режисьор, 60 г. (1958) 16 МАЙ Албена Ставрева, актриса, 50 г. (1968) Дани Милев, музикант, 50 г. (1968) 21 МАЙ Вечеслав Тунев, журналист, бивш генерален директор на БНР, 70 г. (1948) Проф. Павел Герджиков, оперен певец, режисьор и педагог, 80 г. (1938) 24 МАЙ Цецка Цачева, юрист, министър на правосъдието, председател на 43-ото Народно събрание, 60 г. (1958) 3 ЮНИ Филип Боков, дипломат, бивш депутат, 70 г. (1948) 6 ЮНИ Мариана Попова, певица, 40 г. (1978) 9 ЮНИ Генка Шикерова, журналистка, 40 г. (1978) 16 ЮНИ Мирослава Радева, социолог, 60 г. (1958) 19 ЮНИ Маргарит Тодоров, бизнесмен, създател на “Домейн Бойар”, 70 г. (1948) 23 ЮНИ Благовест Пунев, бивш конституционен съдия, 70 г. (1948) Петко Матеев, изп. директор на “ЛВК Винпром” - Търговище, 70 г. (1948) 25 ЮНИ Йордан Динев, строителен предприемач, 50 г. (1968) Проф. Пенчо Пенчев, бивш областен управител на Велико Търново, 60 г. (1958) 3 ЮЛИ Елин Рахнев, писател и драматург, 50 г. (1968) 14 ЮЛИ Кирил Ампов, певец и композитор, 70 г. (1948) 15 ЮЛИ Станимир Флоров, бивш директор на ГДБОП, 50 г. (1968) 21 ЮЛИ Проф. Валери Стефанов, литературовед, председател на Съюза на колекционерите, 60 г. (1958) Владимир Ампов- Графа, поппевец, 40 г. (1978) 25 ЮЛИ Никола Филчев, бивш главен прокурор и посланик в Казахстан, 70 г. (1948) 26 ЮЛИ Нораир Нурикян, двукратен олимпийски шампион по вдигане на тежести, 70 г. (1948) 31 ЮЛИ Гл. комисар Христо Терзийски, директор на ГД “Национална полиция”, 50 г. (1968) 2 АВГУСТ Сашо Чакалски, изпълнителен директор и председател на УС на Общинска банка, 60 г. (1958) 4 АВГУСТ Марио Тагарински, бивш депутат и министър, 60 г. (1958) 6 АВГУСТ Томас Лафчис, бизнесмен, бивш президент на ПФК “Левски”, 60 г. (1958) Петър Паунов, кмет на Кюстендил, 50 г. (1968) 8 АВГУСТ Никол Станкулова, тв водеща, 30 г. (1988) 14 АВГУСТ Иван Попйорданов, бивш изпълнителен директор на БНТ, 80 г. (1938) 15 АВГУСТ Димитър Георгиев, председател на ДАНС, 50 г. (1968) 16 АВГУСТ Йорданка Кузманова, актриса, 80 г. (1938) 17 АВГУСТ Яна Маринова, актриса, 40 г. (1978) Галя от “Каризма” (Галина Курдова), поппевица, 40 г. (1978) 23 АВГУСТ Димитър Манолов, президент на КТ “Подкрепа”, 60 г. (1958) 25 АВГУСТ Янка Рупкина, народна певица, 80 г. (1938) 30 АВГУСТ Виктория Петрова, журналистка, 40 г. (1978) 2 СЕПТЕМВРИ Петър Вучков, актьор и тв водещ, 80 г. (1938) 3 СЕПТЕМВРИ Лидия Вълкова, актриса, 80 г. (1938) 8 СЕПТЕМВРИ Зоя Паунова, изпълнителен директор на “Астра Зенека - България”, почетен генерален консул на Швеция в България, 60 г. (1958) Янаки Стоилов, бивш депутат и член на ИБ на БСП, 60 г. (1958) 9 СЕПТЕМВРИ Проф. Пламен Моллов, бивш шеф на Агенцията за безопасност на храните, бивш депутат, 60 г. (1958) 10 СЕПТЕМВРИ Милена Милотинова, журналистка, 50 г. (1968) 12 СЕПТЕМВРИ Николай Малинов, председател на НД “Русофили”, бивш депутат, 50 г. (1968) 13 СЕПТЕМВРИ Антон Кутев, депутат в 44-ото НС, 50 г. (1968) 15 СЕПТЕМВРИ Нели Рангелова, естрадна певица, 60 г. (1958) Акад. Пламен Карталов, директор на Софийската опера и балет, 70 г. (1948) 27 СЕПТЕМВРИ Цветелина Бориславова, председател на НС на Българо-американската кредитна банка, почетен консул на Исландия в България, 60 г. (1958) 28 СЕПТЕМВРИ Ангел Найденов, бивш министър на отбраната, бивш депутат, 60 г. (1958) 1 ОКТОМВРИ Проф. Иван Т. Тодоров, адвокат, управляващ съдружник на “Георгиев, Тодоров и Ко”, 60 г. (1958) 8 ОКТОМВРИ Десислава Атанасова, юрист, депутат в 44-ото НС, бивш министър на здравеопазването, 40 г.(1978) 10 ОКТОМВРИ Маргрет Николова, певица, 90 г. (1928) 13 ОКТОМВРИ Проф. Величко Минеков, скулптор, 90 г. (1928) 16 ОКТОМВРИ Александър Манов, доайен на спортната журналистика, дирeктор на музея на ЦСКА, 90 г. (1928) 19 ОКТОМВРИ Маргарита Карамитева, актриса, 60 г. (1958) Наум, Русенски митрополит, 50 г. (1968) 29 ОКТОМВРИ Проф. д-р Драгомир Драганов, историк, бивш депутат, 70 г. (1948) 1 НОЕМВРИ Виктор Меламед, почетен консул на Кралство Тайланд в България, шеф на федерацията по муай тай, 60 г. (1958) 8 НОЕМВРИ Асен Агов, журналист, бивш депутат и генерален директор на БНТ, 70 г. (1948) Проф. Никола Георгиев, литературовед, 80 г. (1938) 1 ДЕКЕМВРИ Иван Пушкаров, икономически консултант, бивш депутат и министър на индустрията, 80 г. (1938) Теодосий Теодосиев, учител, създател на школа по математика и физика, 70 г. (1948) Янко Русев, олимпийски, световен и европейски шампион по вдигане на тежести, 60 г. (1958) 2 ДЕКЕМВРИ Огнян Минчев, политолог, 60 г. (1958) 4 ДЕКЕМВРИ Десислава Бакърджиева, актриса, 40 г. (1978) 8 ДЕКЕМВРИ Красимира Колдамова, примабалерина, 80 г. (1938) 14 ДЕКЕМВРИ Мирослав Найденов, председател на сдружение “Съюз за стопанска инициатива”, бивш министър на земеделието и храните, 50 г. (1968) 17 ДЕКЕМВРИ Румен Воденичаров, един от основателите на СДС, бивш депутат, 80 г. (1938) 18 ДЕКЕМВРИ Светослав Гаврийски, главен изпълнителен директор на Алианц банк, бивш управител на БНБ и министър на финансите, 70 г. (1948) 22 ДЕКЕМВРИ Марин Марковски, адвокат, 70 г. (1948) 23 ДЕКЕМВРИ Боряна Манолова, управител на “Сименс” ЕООД, член на УС на КРИБ, 50 г. (1968) 31 ДЕКЕМВРИ Ани Пападопулу, актриса, 40 г. (1978)", "date": "2018.01.01", "title": "Кого да поздравим за юбилей през 2018 г"}
{"url": "https://www.24chasa.bg/novini/article/6639406", "text": "Председателят на Европейската народна партия (ЕНП) Жозеф Дол пожела успех на започналото в полунощ българско председателство на Съвета на ЕС. Всеки европейски гражданин трябва да се чувства сигурен и уверен в бъдещето, посочва в писмено изявление Дол. Българското председателство си поставя задачата да подобри утрешния ден на европейците. Сигурността на европейските граждани е първостепенна задача. По време на българското председателство европейската отбрана ще навлезе в нова епоха, отбелязва той. Икономиката в ЕС бележи ръст и е време да се подготвим за бъдещите предизвикателства. Точно затова българското председателство ще положи всички усилия в областта на младежта, социалното сближаване, цифровата икономика и уменията за бъдещето. Инвестициите в младите хора са най-доброто, което можем да направим за нашето бъдеще. Затова България ще подготви почвата за следващия многогодишен бюджет на ЕС и ще направи всичко по силите си за това работещите да бъдат готови за предизвикателствата на цифровите общества, предава БТА. България ще постави напред в дневния ред европейската перспектива на Западните Балкани и свързаността на региана. Напълно съгласни сме с това. Подкрепата за мира и напредъка на Балканите носи ползи за местните хора и за европейците. Държавите от Балканите следва да положат усилия в областта на върховенството на закона, оборбата с корупцията и реформата на съдебните системи - това е необходимо условие за икономическо развитие. Пожелавам на Бълагрия успех като председател. Познавам решимостта на премиера Бойко Борисов и неговата ангажираност с ЕС, затова съм убеден, че следващите шест месеца ще донесат многобройни постижения, завършва писмото на Дол.", "date": "2018.01.01", "title": "Жозеф Дол пожела успех на българското председателство на Съвета на ЕС"}
{"url": "https://www.24chasa.bg/novini/article/6639420", "text": "60-годишен мъж е починал, след като е бил прегазен от влак край кв. „Курило“ на Нови Искър. Това съобщи за „Фокус“ говорителят на Центъра за спешна медицинска помощ (ЦСМП) – София Катя Сунгарска. Тя уточни, че инцидентът е станал в ранните часове на 1 януари. Говорителят на ЦСМП - София поясни, че през изминалото денонощие други двама души са пострадали при пътнотранспортни произшествия. Тя допълни, че през изминалото денонощие екипи на Центъра за спешна медицинска помощ са се отзовали на четири случая на инсулт, един инфаркт и три пред инфарктни състояния.", "date": "2018.01.01", "title": "Мъж почина, прегазен от влак в Нови Искър"}
{"url": "https://www.24chasa.bg/novini/article/6639414", "text": "Турският премиер Бинали Йълдъръм заяви, че през 2018 г. Турция ще намали терористичната заплаха, като по думите му досега е бил осъществен значителен напредък в тези усилия на страната, съобщи \"Хюриет дейли нюз\". Йълдъръм каза това в първата си публична реч през новата година, предава БТА. Министър-председателят посети дирекцията на полицията в турската столица, където се запозна с мерките за сигурност, предприети от органите на реда за празненствата за Нова година. Пред репортери там в първите минути на 2018 г. той заяви, че Турция вече е осъществила значителен напредък в борбата срещу тероризма. \"Ако е рекъл Бог, през 2018 ще понижим терористичната заплаха до още по-ниски нива в дневния ред на Турция\", заяви той.", "date": "2018.01.01", "title": "Бинали Йълдъръм: Турция ще ограничи още повече тероризма през 2018 г."}
{"url": "https://www.24chasa.bg/novini/article/6639629", "text": "Четирима души пострадаха при взрив на самоделна бомба в италианския град Торино, съобщи агенция АНСА, цитирана от ТАСС. Сред ранените са 17-годишен мароканец и 45-годишна мароканка, както и двама италианци на 61 и 83 години. Взривната вълна повредила четири автомобила. Пристигналите на местопроизшествието полицаи открили на същата улица още 12 взривни устройства. Започнало е разследване, предава БТА. Най-малко двама души бяха ранени в Неапол при стрелба във въздуха с огнестрелно оръжие, както някои жители посрещат Нова година.", "date": "2018.01.01", "title": "Четирима пострадали при взрив на самоделна бомба в Торино"}
{"url": "https://www.24chasa.bg/novini/article/6639637", "text": "Слънчевото затъмнение от 21 август миналата година е предизвикало вълни в най-горната част на земната атмосфера, които са наблюдавани за първи път от изследователи, съобщи ЮПИ. Затъмнението над Северна Америка беше наблюдавано не само от милиони хора, но и от 2000 позициониращи сензора, инсталирани по пътя му от специалисти от обсерваторията \"Хейстак\" на Масачузетския технологичен институт и от университета в Тромсьо, Норвегия. Данните от сензорите потвърдиха предположенията на специалистите. Бързото охлаждане и загряване на йоносферата, причинено от прекъсването и появата на слънчевите лъчи, образува V-образни атмосферни вълни, подобни на тези, предизвиквани от движеща се във вода лодка, предава БТА. \"Иpследването разкри сложните връзки между Слънцето, Луната и земната неутрална атмосфера и йоносфера и демонстрира постоянните свързващи процеси между различните компоненти на земната атмосфера\", пишат учените в сп. \"Geophysical Research Letters\". Тези вълни са прогнозирани теоретично още през 60-те години на миналия век. През август миналата година обаче за първи е доказано, че съществуват.", "date": "2018.01.01", "title": "Слънчевото затъмнение от август раздвижило йоносферата"}
{"url": "https://www.24chasa.bg/novini/article/6639641", "text": "Холандия започва 2018-а година с малко по-големи размери в сравнение с предишната, като се увеличава за сметка на Белгия, и то без заграбване на чужди земи, съобщава ДПА. Двете държави се споразумяха по мирен начин да преначертаят общата си граница по течението на река Маас /на френски Мьоз/. При договорения трансфер Холандия получава 16,3 хектара от два полуострова, които досега попадаха на белгийска територия. Площта им се равнява на 23 футболни игрища. В замяна Брюксел получи малък холандски полуостров, с площ от едва 3,09 хектара. Споразумението влезе в сила от понеделник, предава БТА. Размяната беше наложена, след корекция на коритото на река Маас от 1961 година, която отряза парчетата земя, от държавите , към които принадлежаха преди промяната. Тя на практика признава съществуващата географска реалност. Това е първата промяна на държавната границата между двете страни, установена през 1843 година.", "date": "2018.01.01", "title": "Холандия малко се увеличава през\n2018-а, Белгия се смалява със същия размер"}
{"url": "https://www.24chasa.bg/novini/article/6639655", "text": "Ако човек изпадне в критичната ситуация да остане без светлина и телефон, негов пръв \"спасител\" може да се окаже един полезен нов продукт - преносим фенер, който функционира и като зарядно устройство, съобщава сайтът Ред ферит. По същество приспособлението е джобно фенерче, но за разлика от обикновените си събратя, \"върви\" с някои екстри. Една от тях е изключително ярката му светлина, видима на разстояние до 200 метра. Така например, ако собственикът му се изгуби в тъмна гора, лесно може да бъде забелязан, предава БТА. Едно зареждане на фенерчето осигурява 90 часа светлина. Приспособлението освен това разполага и с режим \"стробоскоп\" за спешни случаи. Може би най-полезната му е екстра е, че освен като осветително тяло, фенерчето функционира и като зарядно, съвместимо с всяко USB устройство. Ако в критична ситуация установи, че батерията на телефона му е паднала, потребителят може да е сигурен, че няма да остане без връзка с външния свят. Фенерчето, функциониращо като зарядно устройство, може да бъде закупено от интернет срещу сумата от 99 долара. ", "date": "2018.01.01", "title": "Преносим фенер функционира като зарядно устройство"}
{"url": "https://www.24chasa.bg/novini/article/6639732", "text": "Зимната буря \"Кармен\" остави без електричество близо 40 000 домакинства в областта Бретан в западна Франция, съобщи Ройтерс, като се позовава на електрическата компания Енедис. Компанията е мобилизирала 1500 служители за възстановяване на електрозахранването. Националната метеорологична служба обяви код \"оранжев\" за опасно време в 40 департамента на Франция, т.е. в почти половината страна, предаде БТА. По атлантическите брегове на страната бушуват ветрове със скорост над 100 км/ч. Големи прекъсвания на електрозахранването или аварии са редки във Франция, която произвежда три четвърти от енергията си от атомни електроцентрали, отбелязва агенцията. През юли 2015 г. близо 830 хиляди домакинства в западна Франция бяха временно оставени без ток, след като изключително горещото време повреди трансформатори.", "date": "2018.01.01", "title": "Бурята \"Кармен\" остави без ток близо 40 000 домакинства във Франция"}
{"url": "https://www.24chasa.bg/novini/article/6639744", "text": "Първото бебе за 2018 година в УМБАЛ „Софиямед“е момче. Щастливите родители избират за него името Матео/ \"дар от Бога\"/. Момченцето проплаква в новогодишната нощ, малко преди 5 часа. Раждането, което е второ за майката Ива, е протекло нормално. Малкият е с идеалните мерки 3 750 кг и 53 см. Екипът, помогнал за раждането, включва д-р Иван Лазаров, който проследява бременността от самото начало и акушерката Даниела Павлова. Майката и бебето са здрави и ще бъдат изписани до дни. От УМБАЛ „Софиямед“ отчитат повишаване на раждаемостта през 2017 година. В АГ отделението на болницата през миналата година са родени 155 момчета и 167 момичета, което е с 40 новородени повече в сравнение с 2016 година.", "date": "2018.01.01", "title": "Първото бебе за 2018 година в УМБАЛ „Софиямед“ е момче"}
{"url": "https://www.24chasa.bg/novini/article/6627414", "text": "62-годишният овчар Петър Русев, който уби приятелката си Милена влиза в съда с обвинение за убийство по особено мъчителен начин и с особена жестокост за убития. Обвинителния акт за убийството в смолянското село Турян е внесено в съда и делото е насрочено за 9-ти януари. Жестокото убийство потресе района. Двамата с Милена Стефанова живеели на семейни начала в с. Турян, често пиели. В тялото на жената имало 8 прободни рани. “Изневяра! Заклах я!” Това били единствените думи на Петър Русев пред Росица Николова от селото на 13 март следобед. Минути преди това той наръгал с нож в областта на корема 51-годишната си приятелка. Тя е намерена на 20-ина метра от къщата, в която живеела. Жената била едра и здрава. Вероятно наръгана е извървяла това разстояние и е паднала от кръвозагуба. Раната била дълбока и са засегнати жизненоважни органи. Зловещото убийство потресе Смолян, тъй като селото е близо до града и никой не е очаквал в обезлюдените му пръснати по баирите махали да се разиграе такава кървава трагедия. Росица Николова, която е магазинерка в селото и помага години наред на Петър при доенето на овцете през лятото, го видяла в магазина преди убийството. “Изпи две бири в магазина, купи си салам, веро и кутия цигари и си тръгна Към 2 ч ми се обади пощаджията, че коминът на къщата на Петър много пуши и че нещо гори. Отидох веднага да помагам и да гасим с маркуч и след малко дойде и пожарната. Докато гасят, слязох долу да видя Петър, беше пиян до козирката, беше спал, единствените му думи пред мен и пожарникарите бяха, че я заклал”, разказва магазинерката. Тя работи на 4 часа към магазин на смолянска кооперация и като една от най-младите в селото я занимават с почти всички общоселски проблеми. Заради близостта до града и решение на общината в Турян от миналия май дори няма кметски наместник. Преди това младши полицейският инспектор, който отишъл с пожарната до селото, попитал Петър откъде има кръв по якето си и по носа. Пред полицая и огнеборците обявил, че се е спречкал с приятелката си и я е наръгал с нож и най-вероятно не е жива. След самото наръгване пияният Петър си запалил печката, но предизвикал пожар. Огнеборците извадили от стаята му димящ дюшек, обясниха местните. Разследващите проверяват версии, че е възможно сам да е предизвикал пожара и да е имал намерение да се самоубива. “След признанията му и потушаването на пожара полицаите извадиха дънките му целите в кръв от къщата. Явно се е преобличал”, разказва Росица. Тялото на Милена и ножът били намерени сравнително бързо. “Задържан е под стража за едно денонощие и предстои да бъде увеличена на 72 часа. След това съдът ще решава дали да има постоянно задържане. Назначен е наблюдаващ прокурор по делото”, каза окръжният прокурор Тодор Деянов. На 51-годишната Милена вчера ѝ бе направена аутопсия. В тялото ѝ са намерени 8 прободни рани. Взета е и кръвна проба за алкохол, резултатът от която ще е ясен в края на седмицата, обясниха запознати. Съдбата на двамата е повече от странна. Нито Петър, нито Милена имали семейства, или поне в Турян никой не е чувал. Петър се появил в селото през 1988 г. от Русе и постъпил в местната кравеферма. Разказвал, че причината да дойде в другия край на България било някогашното постановление 22 на МС от времето на социализма, засягащо слабонаселените планини Родопи и Странджа. То осигурявало 2500 лв. на калпак еднократно финансови бонуси към заплатите и опрощаване на дължимите данъци, при условие че се подпише договор - човекът да живее и работи в двата региона поне 10 г. След закриване на кравефермата става говедар на селото. С времето говедата намелели и Петър станал овчар. Тъй като овцете в Турян не достигат да си формира прилични доходи, при него карали овце от Смолян и съседни селища и срещу 6-7 лв. на глава месечно пасял към 200 овце през лятото в бивша соцпостройка. Стопаните им си ги прибирали в късна есен до май. Зимата Русев гледал 6 свои овце и 5 агнета. “Аз ще им давам сено и фураж 10-ина дни, докато Петър е в ареста и властите решат какво да се прави с тях. Животните нямат вина какво правят хората”, казва Росица Николова. В Турян не знаят почти нищо за живота му, преди да дойде в Родопите. Носел се слух, че се махнал от Русенско след криминален случай. Иначе се разбирал с родопчани. Собствениците на овце били доволни от работата му и ги поверявали. Рядко спекулирал дори с овчарските аргументи при изчезването на овце, че са изядени от вълци или мечки, а всъщност са продадени или заклани. Преди години дори си купил и къща. Според съседи не пиел, когато е с овцете, но приберял ли се вечер и особено през зимата, си наваксвал. Двамата с Милена често пиели. “Тя можеше да сложи в малкия си джоб всички мъже с пиене. Пиеше до 2-3 ч през нощта всеки ден и след това спеше до обяд и на следващия ден бири и цигари, това ѝ беше животът”, казва Росица. В Турян смятат, че овчарят помагал на Милена и се ядосал, като разбрал, че ходи с някой друг, тъй като не спирала да обикаля по Смолян и по селата. Убитата Милена е от Варна, а в Турян е от 3-4 г. Известно време живяла в отстоящото на 20-ина километра с. Габрица. В Турян живеела под наем в къща, част от която е срутена. Използвала тоалетната на църквата. Още от появата си започнала да дружи с Петър и за никого не било тайна, че живеят почти на семейни начала. Милена освен на Петър вероятно на никого не разказала битието си от времето, преди да се появи в Родопите. “Не знам дали е имала брак, деца, беше много потайна”, казва Росица, която, общо взето, знае всичко за всички в селото. Още с появата си се сдружили с Росица, но след като тръгнала с Петър, отношенията им охладнели. Росица се разболяла от рак на гърдата, често била по болници и се виждали по-рядко. Милена обяснявала, че получава доходи от наем от апартамент във Варна. Нейни приятели от района виждали миналото лято майка ѝ на гости в Турян, имала и племенници, които живеят по чужбина. Една от версиите е, че преживяла тежка любовна драма и потърсила друг начин на живот в Родопите. През миналото лято била доброволка в мероприятията на фестивала за дивите цветя в с. Смилян, помагала и в Киселчово на писателката Мона Чобан, която има там къща. Хората разказват, че била с добро сърце, артистична натура, комуникативна. Изкарвала някой лев, като продавала свои неща ръчна изработка.", "date": "2018.01.01", "title": "Овчарят Петър, който пиян уби Милена влиза в съда"}
{"url": "https://www.24chasa.bg/novini/article/6639766", "text": "Властите в германския град Кьолн са били принудени да върнат около 1,3 млн евро на недоволни шофьори през 2017 г., след като погрешно издали глоби за превишена скорост, и може би ще се наложи да плащат още, тъй като някои процедури за обжалване още не са приключили, предаде ДПА. Понеже ограниченията за скоростта били обявени погрешно на табелите по протежение на магистрала А3 през 2016 г., стотици хиляди шофьори попаднали в \"капаните\", монтирани да снимат колите, движещи се по-бързо от необявения действителен лимит, предаде БТА. Около 27 000 860 молби за реимбурсиране са били предявени на властите. Около 10 000 от тях са обработени досега.", "date": "2018.01.01", "title": "Кьолн връща 1,3 млн. евро за погрешни глоби за превишена скорост"}
