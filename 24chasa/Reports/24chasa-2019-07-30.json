{"url": "https://www.24chasa.bg/novini/article/7583654", "text": "Булдози и всички кръстоски на кучета с вълци са включени в списък на потенциално опасни породи в Русия, одобрен от премиера Дмитрий Медведев. Пълният списък, публикуван на сайта на кабинета, съдържа 12 вида кучета и техните мелези. Те попадат в черния списък, защото притежават генетично определени качества като агресия и сила и представляват потенциална опасност за хората, съобщи РИА Новости. Сред опасните породи са акбаш, бразилски булдог, севернокавказка овчарка, питбул и всички хибридни кръстоски с вълци. Списъкът е съставен, като са взети предвид предложенията на Съюза на обществените кучешки организации, в който влизат Руската киноложка федерация, обществената организация “Съюз на киноложките организации на Русия”, както и опитът на други страни. През март руското вътрешно министерство предложи 69 вида кучета, сред които добермански пинчер, немска овчарка, ротвайлер и шар пей, да влязат в списъка с опасните породи, но Думата намали броя им. Министерството на вътрешните работи разработи и списък на потенциално опасни кучета, чието разхождане без намордник и каишка е забранено на обществени места. От 1 януари 2020 г. влиза в сила наредба, според която разхождането на потенциално опасни кучета без намордник и каишка е забранено независимо от мястото, с изключение на случаите, когато такива кучета са на територията на техния собственик. В този случай за присъствието на потенциално опасно куче трябва да се постави предупредителен знак на входа на имота. Подобна наредба в България, въвеждаща правила за разхождане на кучета, предизвика вълна от недоволство сред собствениците. У нас критерият е тегло, като стопаните подлежат на солена глоба, ако разхождат животно над 5 кг без каишка и намордник. 1. Акбаш 2. Американски бандог 3. Американски булдог 4. Бразилски булдог 5. Були Кута 6. Алапахски чистокръвен булдог 7. Бандог 8. Всички хибридни кръстоски с вълци 9. Куче вълк 10. Гул донг (пакистански булдог) 11. Питбул мастиф 12. Севернокавказка овчарка 13. Мелези на всички посочени породи", "date": "2019.07.30", "title": "Русия не включва ротвайлер в списък на 12-те най-опасни кучета (Обзор)"}
{"url": "https://www.24chasa.bg/novini/article/7583487", "text": "Мъжът от Еритрея, който блъсна под влак нищо неподозиращо 8-годишно момче във Франкфурт, е влязъл в Германия от Швейцария преди няколко дни. Това съобщи министърът на вътрешните работи на Германия Хорст Зеехофер на специална пресконференция. Той прекъсна отпуската си, за да се заеме с този случай, който предизвика огромна вълна на възмущение в страната. Еритреецът е имал право на неограничен престой в Швейцария, което се получава след минимум 5 до 10 години легален престой в страната. Той самият е баща на три деца, стана ясно още. Миналата седмица той заплашил с нож своя съседка и бил арестуван. Успял обаче да избяга от ареста и тръгнал към Германия. Швейцария го обявила за издирване. Във Франкфурт той внезапно извършил ужасяващото престъпление – бутнал нищо неподозиращи майка и син пред идващ влак. Майката успяла да се измъкне от релсите и се опитала да извади сина си, но не успяла. 8-годишното дете починало още на мястото на трагедията. Майка му е в болница в тежък шок. Еритреецът се опитал да блъсне под влака и трети човек – 74-годишна жена. Тя успяла да се откъсне от него и да се спаси. Има леки наранявания в областта на рамото. Убиецът не е бил под влиянието на наркотици или алкохол, показва кръвната му проба. Той обаче все още мълчи за мотивите, заради които е извършил убийството. Не е познавал детето и майка му. Няма данни да е действал така от мъст заради стрелбата по еритреец, извършена от крайнодесен германец в началото на месеца. Не е ясно и дали е имитирал подобно убийство, станало преди десетина дни в Северен Рейн-Вестфалия, когато млад мъж бутна 34-годишна жена под влака и тя загина. Мъжът е роден в Германия, но е с произход от Сърбия. Той заявил, че е дейтвал от „желание да убива“ и не е познавал жертвата си.", "date": "2019.07.30", "title": "Убиецът на детето във Франкфурт бил издирван в Швейцария"}
{"url": "https://www.24chasa.bg/novini/article/7583491", "text": "Окръжен съд - Пловдив осъди подсъдимия Валентин Г. на две години и осем месеца лишаване от свобода при първоначален общ режим в процедура, протекла по реда на съкратеното съдебно следствие, съобщиха от пресцентъра на Съдебната палата. Съдът призна подсъдимия за виновен в това, че на 31 май 2018 г. в с. Милево, община Садово, област Пловдив, при управление на лек автомобил, е нарушил правилата за движение и по непредпазливост е причинил смърт на пешеходеца К. Л. /на 93 г./, като деецът е избягал от местопроизшествието. Със същата присъда съдът лиши подсъдимия Валентин Г. от правото да управлява моторно превозно средство за срок от три години, считано от влизане в сила на присъдата. Наказанието в размер на две години и осем месеца лишаване от свобода е в резултат на прилагането на чл. 58а ал.1 от НК, съгласно който, когато подсъдимият признае изцяло фактите, изложени в обвинителния акт, определеното от съда наказание се намаля с една трета. Присъдата подлежи на протест и обжалване пред Пловдивския апелативен съд в 15-дневен срок.", "date": "2019.07.30", "title": "2 години и 8 месеца затвор за шофьор, убил 93-годишен пешеходец и избягал"}
{"url": "https://www.24chasa.bg/novini/article/7583490", "text": "Полицейските власти в Кантабрия намериха безжизненото тяло на 52-годишна жена в жилището ѝ в момент, когато отишли да я уведомят, че мъжът ѝ е загинал в пътен инцидент. След първоначалния оглед на тялото полицията е открила следи от порезни рани с нож, поради което е склонна да смята, че съпругът ѝ, загинал в катастрофата, я убил, след което е избягал от местопрестъплението. Органите на разследването разкриха, че по време на аутопсията на мъжа по тялото му също били открити порезни рани, сходни с тези на убитата му съпруга. Разследването по случая продължава, като за момента най-вероятно се касае за семеен скандал с трагичен край, информира испанският ежедневник ''La Vanguardia'', цитиран от  .", "date": "2019.07.30", "title": "Мъж уби съпругата си, после загина в катастрофа при бягството си"}
{"url": "https://www.24chasa.bg/novini/article/7583504", "text": "Римски зид неочаквано откриха при ремонта на емблематичната софийска улица \"Малко Търново\", съобщиха от Столична община. От там добавят, че утре по обяд ще съобщят подробности за находката. \"Най-вероятно става дума за римски зид от VI век. Засега това е водещата хипотеза, но се вижда само горната му част и е рано за изводи. Утре ще знаем повече\", каза пред \"24 часа\" зам.-кметът на София по култура и образование доц. Тодор Чобанов. По думите му находката не е била неочаквана, тъй като е ясно, че под тази част на града лежат останките от древна Сердика. Ремонтът на най-късата столична улица започна преди няколко дни.                                                                                                                                                                                                                                                                                                                       ", "date": "2019.07.30", "title": "Откриха римски зид при ремонта на ул. \"Малко Търново\" в София"}
{"url": "https://www.24chasa.bg/novini/article/7583525", "text": "Областният управител на Ямбол Димитър Иванов е информирал кметовете на общините Ямбол, Тунджа, Елхово, Стралджа и Болярово за решението на Централния епизоотичен съвет да се спре отглеждането на свине в задните дворове в домовете в 20-километровата зона около индустриалните ферми в областта. За това съобщиха от областната администрация. Срокът за изпълнение на мярката за доброволно клане на животните в определената за сигурност зона е 2 август 2019 година. Мярката е във връзка с предприемането на превантивни мерки за недопускане на заболяването африканска чума по свинете на територията на областта, се посочва в съобщението. След изтичането на определения срок, служители на Областната дирекция по безопасност на храните ще пристъпят към умъртвяване на животните съгласно Закона за ветеринарномедицинската дейност, се казва още в съобщението.", "date": "2019.07.30", "title": "Забраняват домашните прасета около индустриалните ферми в Ямболско"}
{"url": "https://www.24chasa.bg/novini/article/7583528", "text": "Угаснал вулкан във Великобритания се продава на цена от 50 хил. паунда или малко над 60 хил. долара, съобщава американската телевизия FOX news. Парчето земя, която днес е известно като туфата „Посбъри“ се намира в околностите на Девън и е определено като място на специален научен интерес, предава  . Преди около век, мястото е използвано като каменоделна, произвеждаща базалтови камъни, служещи за строежа на редица сгради в Девън. Според компанията за недвижими имоти, това е „рядък шанс“ за човек „да се похвали с гордата собственост на негов собствен вулкан“.", "date": "2019.07.30", "title": "Угаснал вулкан във Великобритания се продава за 50 хил. паунда"}
{"url": "https://www.24chasa.bg/novini/article/7583533", "text": "Кипър е важен търговско-икономически партньор, стокообменът ни расте през годините и мисля, че имаме още по-голям потенциал да развиваме отношенията си в редица важни области. Това каза президентът Румен Радев в началото на срещата си днес с председателя на Камарата на представителите на Кипър Димитрис Силурис, който е на посещение в България начело на парламентарна делегация, предава БТА. Не сме забравили, че Кипър беше една от първите държави членки на ЕС, които ратифицираха договора за нашето присъединяване и отвориха първи трудовия си пазар за българските граждани, добави президентът Радев. Той определи визитата на парламентарния ръководител като израз на отличните отношения между двете страни на всички нива и във всички области от взаимен интерес. Приятелството между нашите народи се основава на духовните и културни връзки, които развиваме от много години, каза Радев. Той добави, че българската общност в Кипър, която е посетил, а също и многобройните кипърски граждани, завършили висше образование в България, с които също се е срещнал, са живият мост между народите ни. Ценим и факта, че много кипърски студенти се обучават днес в български висши учебни заведения, посочи президентът Радев.", "date": "2019.07.30", "title": "Радев: Кипър е важен търговско-икономически партньор на България"}
{"url": "https://www.24chasa.bg/novini/article/7583527", "text": "Съд в Украйна одобри днес задържането на руски танкер от украинските власти в пристанище Измаил миналата седмица, предадоха Ройтерс и ТАСС. \"След разглеждане на съответното искане съдът наложи арест на въпросния плавателен съд заедно с иззетите при обиска документи\", каза украинският главен военен прокурор Анатолий Матиос, предаде БТА.", "date": "2019.07.30", "title": "Украински съд одобри задържането на руския танкер в Измаил"}
{"url": "https://www.24chasa.bg/novini/article/7583540", "text": "Новоизбраната председателка на Европейската комисия Урсула фон дер Лайен заяви днес в Загреб, че нейните политически цели са да се уравновесят изтокът и западът, северът и югът, малките и големите членки на Европейския съюз, предаде агенция Хина. Тя каза, че успехът е възможен, ако \"говорим със силен европейски глас\". \"Ако сме единни, напредничави, силни, ако говорим със силен европейски глас, можем да успеем\", заяви Фон дер Лайен по време на посещението си в Загреб. Тя изтъкна, че теми като иновациите, дигитализацията и демографията ще бъдат особено важни по време на нейния мандат в Европейската комисия, предаде БТА. Новата председателка на ЕК изрази \"възхищение от хърватските постижения\" и благодари за подкрепата на Хърватия и на премиера Андрей Пленкович при нейното избиране на поста. Урсула фон дер Лайен е на посещение в Хърватия, по време на което ще разговаря с премиера Андрей Пленкович за приоритетите на предстоящото хърватско председателство на Съвета на ЕС, за преговорите за Многогодишната финансова рамка, както и за стремежа на Хърватия за членство в шенгенското пространство и еврозоната.", "date": "2019.07.30", "title": "Урсула фон дер Лайен в Загреб: Ще успеем, ако говорим със силен европейски глас"}
{"url": "https://www.24chasa.bg/novini/article/7583524", "text": "Подставено лице на банкера Цветан Василев, обвинено че получило 250 хил. лв. мръсни пари, излиза на свобода срещу 50 хил. лв. Решението е на апелативния спецсъд. Става дума за Красимир Зарев - свидетел по делото за фалита на КТБ, за когото се твърди, че преди години е бил и охранител на банкера. Според обвинението на 18 декември 2013 г. той е получил 250 хил. лв., за което е предполагал, че са били присвоени от КТБ от престъпна група, ръководена от Цветан Василев. Едно от доказателствата, че Зарев прибрал левовете, е разходен касов ордер. Свидетели твърдят, че от сметки на свързани с Василев фирми - \"Алфа Кепитъл\", \"Кооп Инвестмънт\", \"Технотел Инвест Консулт АВ\", \"Инвестмънт Прожекте\" и \"Булит 2007 \" на 17 и 18 декември 2013 г. били изтеглени 2,4 млн. лв. Парите били зачислени по каса, ползвана като лична от Василев. Сумата от 250 хил. лв. Зарев получил от тогавашната дясна ръка на банкера Бисер Лазов. Парите за бонусите били кредити от банката, дадени на фирми, регистрирани формално на служители на Василев, но ползвани от него, разказали свидетели.  Преди дни Зарев е бил освободен от спецсъда срещу гаранция от 10 хил. лв. Сега обаче апелативните съдии я увеличават на 50 хил. лв. Те установяват, че в края на 2018 г. като съсобственик той е продал апартамент и избено помещение в столичния кв. \"Младост\" 1А. Зарев има и имоти в с. Мърчаево и Владая. Освен това магистратите отчитат, че той почти 7 месеца е в килия и на практика му остава още един до изтичане на максималния срок за задържане. Решението на тричленния съдебен състав обаче е подписано с особено мнение на съдия Галя Георгиева. Според нея Зарев трябва да остане зад решетките, тъй като не е разпитан по делото за фалита на КТБ, а основният подсъдим Цветан Василев се укрива от правосъдието на свобода в Сърбия. \"Установено е, че Зарев е ръководил търговски дружества, които са свързани с престъпната дейност на друга организирана престъпна група, за която има внесен обвинителен акт и делото е висящо в съда. Известно е, както на цялата държава, така  и на Европейския съюз, че основният подсъдим се укрива, въпреки усилията на българската държава той да бъде доведен пред българския съд\", казва съдия Георгиева. По делото със Зарев са обвинени и други трима за пране на пари.", "date": "2019.07.30", "title": "Подставено лице на Цветан Василев излиза от килията срещу 50 хил. лв."}
{"url": "https://www.24chasa.bg/novini/article/7583549", "text": "Президентът Румен Радев сезира Конституционния съд с искане да бъдат обявени за противоконституционни разпоредби от Закона за политическите партии и от Изборния кодекс, свързани с даренията на политическите партии от юридически лица и еднолични търговци, съобщиха от прессекретариата на държавния глава. Според държавния глава оспорените разпоредби подменят интереса, в името на който партиите ще осъществяват дейността си и накърняват конституционните основи на българската политическа система. Застрашен е основният принцип на политическия живот в страната – плурализмът. Създават се предпоставки даренията от юридически лица и еднолични търговци да се насочват към партиите във властта, защото те разпределят публичните средства и определят победителите в обществените поръчки и концесиите. Останалите, и особено малките партии, ще бъдат изтласкани в периферията на политическия живот. Посочените рискове са пренесени и в изборния процес и застрашават устоите на демокрацията. Следва пълен текст на искането от Президента на Република България за установяване на противоконституционност на разпоредби от Закона за политическите партии и от Изборния кодекс: ИСКАНЕ ОТ ПРЕЗИДЕНТА НА РЕПУБЛИКА БЪЛГАРИЯ ЗА УСТАНОВЯВАНЕ НА ПРОТИВОКОНСТИТУЦИОННОСТ НА РАЗПОРЕДБИ ОТ ЗАКОНА ЗА ПОЛИТИЧЕСКИТЕ ПАРТИИ И ОТ ИЗБОРНИЯ КОДЕКС Уважаеми конституционни съдии, На основание чл. 150, ал. 1 във връзка с чл. 149, ал. 1, т. 2 от Конституцията на Република България сезирам Конституционния съд с искане да установите противоконституционност на: 1) чл. 21, чл. 23, ал. 1, т. 4, чл. 24, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“, чл. 29, ал. 2, т. 1 и 2 в частта „и т. 4“, както и на чл. 34, ал. 4 в частта „юридическите лица и едноличните търговци“ от Закона за политическите партии и 2) чл. 162 относно думите „юридически лица и еднолични търговци“, чл. 168, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“ и чл. 169, ал. 1 относно изразите „или юридическо“ и „или едноличен търговец“ от Изборния кодекс. Считам, че посочените разпоредби са в противоречие с чл. 1, ал. 2 и 3, чл. 4, ал. 2 и чл. 11, ал. 1, 2 и 3 от Конституцията на Република България. Предвид систематичната връзка между оспорените разпоредби, приети със Заключителните разпоредби на Закона за изменение на Закона за държавния бюджет на Република България за 2019 г. (Обн. ДВ, бр.60 от 30.07.2019 г.), те са обединени в настоящото искане. По този начин е съобразена практиката на Конституционния съд да се произнася по повече от един оспорен закон (Решение № 10/2003 г., Решение № 10/2011 г., Решение № 6/2013 г., Решение № 10/2016 г.). 1. Относно разпоредбите от Закона за политическите партии Конституцията възлага на политическите партии една особено значима функция в обществен интерес - да съдействат за формирането и изразяването на политическата воля на гражданите (чл. 11, ал. 3). Тази политическа воля има за източник волята на народа - цялата власт в държавата произтича и принадлежи на народа (чл. 1, ал. 2). Но, за да е работоспособна, тази воля трябва да бъде организирана, разпокъсаните индивидуални идеи и мнения да бъдат канализирани, за да служат като база и съдържание на креативната „обща воля“ за изграждането и функционирането на демократичната държава. В това се състои предназначението на политическите партии, на които Конституцията е възложила градивни функции, присъщи само на тях (чл. 12, ал. 2). Неслучайно разпоредбите за политическите партии са систематично обвързани в чл. 11 от Конституцията с принципа на плурализма, на който се основава политическият живот в Република България. Конституционният съд е подчертавал нееднократно значението на политическия плурализъм, като го е нареждал сред основните принципи, върху които е изграден действащият конституционен модел на държавата - правата на личността, народният суверенитет, правовата държава, върховенството на правото, разделението на властите и независимостта на съдебната власт (Решение № 7 от 1996 г., Решение № 3 от 2003 г., Решение № 3 от 2004 г., Решение № 8 от 2005 г., Решение № 14 от 2013 г. и др.). Плурализмът изисква да има законова възможност много партии да посредничат в изразяването на идеите от целия спектър на обществото. Освен това, по силата на чл. 4, ал. 2 от Конституцията държавата трябва да създава условия за свободно развитие на гражданското общество, част от което несъмнено са политическите партии. Тази уредба на политическите партии на конституционно равнище задължава законодателя да регламентира тяхното финансиране, ръководейки се от политическия плурализъм като основно начало. Съгласно чл. 21 от Закона за политическите партии (ЗПП) след последното му изменение финансирането на дейността на политическите партии чрез държавна субсидия е предвидено не като установено положение, а като правна възможност. Преди изменението на чл. 23, ал. 1 от ЗПП позволени дарения в полза на политическите партии бяха само такива от физически лица, и то - с определен максимален размер. След изменението позволени са и дарения от юридически лица и еднолични търговци. Както за тези дарения, така и за даренията от физически лица, няма определени максимални размери - общо или от един дарител за една календарна година. Единствените ограничения, които се предвиждат за финансиране на политическите партии от юридически лица и еднолични търговци, са в чл. 24, ал. 1, т. 2 от ЗПП. Съгласно тази разпоредба не могат да се получават средства от юридически лица и еднолични търговци, които имат просрочени публични задължения и/или са регистрирани в юрисдикции с преференциален данъчен режим. Считам, че в тази си част уредбата на финансирането в ЗПП не претворява изискванията на Конституцията по следните съображения: Редакцията на чл. 21 от ЗПП, че дейността на политическите партии „може да“ се финансира от държавна субсидия, не създава императив държавата да финансира политическите партии, а установява това като правна възможност. По този начин се допуска политическите партии да не получат никакво държавно финансиране, което да гарантира минимум от средства, необходими за тяхната дейност. По силата на чл. 26, ал. 1, изр. 2 от ЗПП с годишния закон за държавния бюджет може да се определи недостатъчна по размер или никаква държавна субсидия за политически партии, получили над 1% от действителните гласове, т.е. всички с принос в политическия процес. Смисълът от държавното финансиране на политическите партии е в това - да бъде оказвана подкрепа на партиите, така че да поддържат ефективни партийни структури, които работят в интерес на избирателите и да не попадат в зависимост от икономически интереси на големи корпоративни дарители. Държавната субсидия се предоставя, за да защитава политическия плурализъм, да подкрепя политически субекти, които са получили значителна избирателна подкрепа и да служи като бариера срещу корупцията. Приетата с чл. 21 от ЗПП уредба, която е в обратния смисъл, застрашава многообразието от политически партии, което накърнява принципа за политическия плурализъм и конституционно определената роля на партиите в реализирането на народния суверенитет. Народният суверенитет, прокламиран в чл. 1, ал. 2 от Конституцията, е основополагащ принцип за държавното устройство на България като република с парламентарно управление. Съгласно него цялата държавна власт произтича от народа и се реализира непосредствено или чрез органите, предвидени в Конституцията. Това значение на народния суверенитет е потвърждавано неотклонно в практиката на Конституционния съд - Решение № 5 от 2001 г., Решение № 11 от 2009 г., Решение № 4 от 2010 г. и др. Проекция на народния суверенитет е неутралното и съразмерно финансиране на политическите партии, осигурявано чрез държавния бюджет. Именно поради това значението на държавното финансиране е отчетено в установените европейски практики. Според чл. 1 от Препоръка Rec (2003)4 на Комитета на министрите на държавите членки на Съвета на Европа относно общите правила срещу корупцията при финансирането на политическите партии и предизборните кампании държавата трябва да осигури подкрепа за политическите партии, която следва да бъде в приемливи размери. Принципът за неутрално бюджетно финансиране е заложен и в чл. 17, пар. 4 от Регламент (ЕС, ЕВРАТОМ) № 1141/2014 на Европейския парламент и на Съвета от 22 октомври 2014 година относно статута и финансирането на европейските политически партии и на европейските политически фондации. Съгласно тази разпоредба средствата от общия бюджет на Европейския съюз могат да съставляват до 85 на сто от разходите на една европейска партия. Във връзка с принципа на народния суверенитет Конституцията в чл. 11, ал. 3 дефинира същността и предназначението на политическите партии като посредник при практическото осъществяване на народовластието. Те са основен и съществен компонент на съвременната представителна демокрация. Тази роля на партиите повелява те да не служат на други интереси, а на интересите на народа като суверен. Поради това политическите партии са сдружения с особена нестопанска цел - политическа цел (по арг. от чл.12, ал. 2 от Конституцията). От това произтичат и ограниченията в тяхната дейност и във финансирането от лица, които осъществяват дейност със стопанска цел. Даренията от търговски дружества и еднолични търговци несъмнено са акумулирани от стопанска дейност. Сега чл. 23, ал. 1, т. 4 от ЗПП преодолява тези ограничения, наложени преди 10 години. Противно на функциите на политическите партии по чл. 11, ал. 3 от Конституцията да съдействат за формиране и изразяване на политическата воля на гражданите, т.е. да са извън стопанската сфера, се легализира финансирането от стопанска дейност, макар и неизвършвана от самите политически партии. Вместо да изпълняват конституционно отредената си роля да работят за управление на държавата според волята на народа, политическите партии ще работят за печалбата на определени търговци, част от която ще се връща под формата на дарения. В чл. 11, ал. 3 от Конституцията изрично се посочва, че партиите съдействат за формиране и изразяване на политическата воля на гражданите. Оттам е и логично само физическо лице, припознало дадена партия като изразител на неговите политически виждания, да подпомага дейността й било с членски внос, било с дарения и завещания. Това предполага формирани убеждения от физическо лице, каквито поначало не могат да имат юридическите лица, макар да са правни субекти. Волята, която формират търговските дружества и едноличните търговци, е насочена към тяхната дейност с цел печалба. Затова и тяхната воля да даряват партиите не може да се основава на убеждения, а ще е детерминирана от икономическите им интереси. Неслучайно чл. 11, ал. 3 от Конституцията изрично посочва само гражданите като субекти, чиято воля формират и изразяват политическите партии. В този смисъл предвиждането в чл. 23, ал. 1, т. 4 от ЗПП юридически лица и еднолични търговци въобще да правят дарения в полза на политически партии трудно може да намери опора в Конституцията. Финансирането от юридически лица и еднолични търговци е още по-неприемливо, съпоставено с правната възможност по чл. 21 от ЗПП държавата да финансира дейността на политическите партии. За разлика от държавната субсидия обаче даренията няма да бъдат насочени пропорционално към всички партии, а само към тези, за които дарителите са преценили с оглед на техния интерес с цел печалба. Това създава опасен дисбаланс, който ще се проектира върху интереса, защитаван от партиите. По този начин неминуемо ще се деформира политическото представителство и народният суверенитет ще се сведе до наивен лозунг. Очаквано е даренията от юридически лица и еднолични търговци да се насочат към политическите партии във властта, тъй като те участват във формирането и провеждането на държавната политика, както и в разпределението на публичните ресурси. Създава се опасност на практика да бъде преодоляна конституционната забрана на чл. 11, ал. 2 нито една политическа партия да не се утвърждава като държавна. Сливането на партия и държава ще доведе до подмяна на конституционния модел на държавното устройство и управление, без да е извършена промяна в Конституцията. По силата на чл. 4, ал. 2 от Конституцията държавата трябва да създава условия за свободно развитие на гражданското общество, част от което несъмнено са политическите партии. Това изисква „законодателство и неговото прилагане, които да дават възможност за свободно изявена воля и участие в структурите на обществото“ (Решение № 8 от 2001 г. на Конституционния съд). В тази светлина чл. 23, ал. 1, т. 4 от ЗПП не гарантира изпълнението на чл. 4, ал. 2 от основния закон, тъй като не осигурява свобода, а зависимост в дейността на политическите партии. Правилата, с които законът въвежда концепцията на „широко отворени врати“ за дарения, няма да са в състояние да пресекат зависимостите между политическите партии и техните дарители. Предвидените в чл. 24, ал. 1, т. 2 от ЗПП ограничения дарителите - юридически лица и еднолични търговци, да нямат просрочени публични задължения и да не са регистрирани в юрисдикции с преференциален данъчен режим, са крайно недостатъчни и лесно заобиколими. Няма пречка даренията да се правят от регистрирано в България юридическо лице, но средствата да са с произход от такъв дарител, който попада в ограниченията по чл. 24, ал. 1, т. 2 от ЗПП. Това е така, защото законът не поставя изискванията по отношение произхода на средствата, а визира единствено ограничения към субекта, който ги предоставя на политическата партия. Многопластовите зависимости, които следват от даренията на юридически лица и еднолични търговци, изискват законодателят да приложи системен подход към тяхното преодоляване. Неслучайно добрите европейски практики, целящи недопускане обвързването на политическите партии с корпоративни интереси, предвиждат широк спектър от мерки, например Препоръка Rec (2003)4 на Комитета на министрите на държавите членки (Съвет на Европа) относно общите правила срещу корупцията при финансирането на политическите партии и предизборните кампании. Съгласно препоръката следва да съществуват мерки, насочени към ограничаване или забрана на даренията от юридически лица, които предоставят стоки или услуги за публичната администрация (чл. 5, б. „б“). Препоръчва се и забрана юридически лица, контролирани от държавата или на други обществени органи, да извършват дарения за политически партии (чл. 5, б. „в“). Цялостната уредба в чл. 21, 23, ал. 1, т. 4, чл. 24, ал. 1, т. 2 и правно-технически свързаните с тях чл. 29, ал. 2, т. 1 и 2 и чл. 34, ал. 4 от ЗПП не създава гаранции нито за държавно финансиране, нито за пресичане на зависимостите между юридически лица и еднолични търговци и финансираните от тях политически партии. По този начин се подменя интересът, в името на който политическите партии ще осъществяват дейността си. Накърнени са конституционните основи на българската политическа система, очертани в чл. 1, чл. 4 и чл. 11. Оспорените разпоредби в ЗПП нарушават тази конституционна концепция и застрашават демократичните устои на българската държава. 2. Относно разпоредбите от Изборния кодекс Като инструментариум на демокрацията изборите са път за осъществяване на народния суверенитет (Решение № 3 от 2017 г. на Конституционния съд). Чрез изборите гражданите реализират участието си във властта. В изборния процес, който по своята същност е политически (Решение № 5 от 2013 г. на Конституционния съд), ролята на партиите е да бъдат коректен посредник между избирателите и носителите на властови правомощия (чл. 11, ал. 3 от Конституцията). За да има честни избори в условията на политически плурализъм, тези посредници трябва да съдействат за формирането и изразяването на политическата воля адекватно на реалните идеи и мнения в обществото. Политическите партии са не само посредник, но и основен участник в изборите. Участието в избори е първо предназначение на партиите. Многократното му неизпълнение се санкционира. За да допринасят за провеждането на честни избори, политическите партии трябва да действат почтено, като формират политическата воля адекватно на действителните мнения и идеи у народа, без зависимости от икономически или друг характер. Гаранция за това са правилата за финансирането на партиите, които не бива да допускат отклоняване от реалната воля на народа и нейното опосредяване чрез политическите партии при провеждането на избори. Ограниченията във финансирането на партиите имат призната полезност и тя е да не се допуска превръщането на икономическата власт в политическа и партийна власт. И тъй като политическите партии са основен участник в изборния процес, правилата за тяхното финансиране са важен регулатор и гарант за честни избори, а чрез тях - за вярното формиране и изразяване на волята на народа - суверен. Съгласно чл. 162, ал. 1, т. 3, ал. 2, т. 3 и ал. 3, т. 3 от ИК юридически лица и еднолични търговци могат да финансират партии, коалиции и инициативни комитети, регистрирали кандидати за участие в избори. Така недостатъците на правната уредба в ЗПП, породени от финансирането на политическите партии от юридически лица и еднолични търговци, се пренасят и в изборния процес. Аргументите за несъответствие с Конституцията на разпоредбите за финансиране в ЗПП са напълно относими и към посочените разпоредби от Изборния кодекс. Финансирането на партиите и намаляването на възможностите за корупция в изборния процес трябва да бъдат част от цялостна рамка за почтеност, каквито приетите в този вид промени не представляват. На обществото се дължат освен гаранции, че в изборите ще участват партии, формално отговарящи на изискванията на ЗПП, но и гаранции, че на едни политически субекти няма да бъде давана нечестна преднина във финансирането на предизборната кампания. С откриването на възможността юридически лица и еднолични търговци да финансират безвъзмездно партии, коалиции и инициативни комитети, регистрирали кандидати за участие в изборите, законодателят създава условия за несъразмерно толериране на политически субекти в предизборната кампания. То ще бъде производно на зависимостта между финансираните и финансиращите и на практика ще бъде налице преди избирателят да изрази свободно волята си. Същото не би допринесло, а само би затруднило конституционно изискуемото съревнование на идеи и интереси, в което политическите партии и техните кандидати участват по време на предизборна кампания. Ето защо считам, че с допълненията на чл. 162, ал. 1, т. 3, ал. 2, т. 3 и ал. 3, т. 3, чл. 168, ал. 1, т. 2 и чл. 169, ал. 1 от ИК законодателят нарушава разпоредбите на чл. 1, ал. 2 и 3, чл. 11, ал. 1, 2 и 3 от Конституцията. Уважаеми госпожи и господа конституционни съдии, По изложените съображения се обръщам към Вас с искане да установите несъответствието на: 1) чл. 21, чл. 23, ал. 1, т. 4, чл. 24, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“, чл. 29, ал. 2, т. 1 и 2 в частта „и т. 4“, както и на чл. 34, ал. 4 в частта „юридическите лица и едноличните търговци“ от Закона за политическите партии с чл. 1, ал. 2 и 3, чл. 4, ал. 2 и чл. 11, ал. 1, 2 и 3 от Конституцията на Република България; 2) чл. 162, ал. 1, т. 3, ал. 2, т. 3 и ал. 3, т. 3 относно думите „юридически лица и еднолични търговци“, чл. 168, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“ и чл. 169, ал. 1 относно изразите „или юридическо“ и „или едноличен търговец“ от Изборния кодекс с чл. 1, ал. 2 и 3 и чл. 11 ал. 1, 2 и 3 от Конституцията на Република България. Предлагам да определите като заинтересувани институции Народното събрание, Министерския съвет, Сметната палата и омбудсмана.", "date": "2019.07.30", "title": "Президентът дава на Конституционния съд финансирането на партии от фирми"}
{"url": "https://www.24chasa.bg/novini/article/7583565", "text": "Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма в село Попина, община Ситово, област Силистра. Положителните проби бяха лабораторно потвърдени днес, 30 юли 2019 г., от Националната референтна лаборатория в Националния диагностичен научноизследователски ветеринарномедицински институт в София. Това съобщиха от Министерството на земеделието, храните и горите В засегнатия свинекомплекс се отглеждат 17 000 животни. Това е четвъртият случай на потвърдено огнище със заболяването АЧС в индустриална ферма и първи за областта. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на нормативните изисквания. БАБХ потвърди и едно ново огнище на Африканска чума при домашни свине в област Русе, град Бяла в лични стопанства, в които се отглеждат 9 нерегистрирани свине. Населеното място попада в 10 км надзорната зона, създадена около потвърденото на 16 юли 2019 г. огнище в регистрирана фамилна ферма тип А в село Пет кладенци, община Бяла Взетите проби са потвърдени като положителни за вируса на Африканска чума по свинете (АЧС) от днес, 30 юли 2019 г. Установен е и нов случай на Африканска чума при 6 диви свине в община Свищов, област Велико Търново.  В Попина и Бяла са създадени зони на рестрикция (3 км предпазна и 10 км надзорна зони). Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване. Аналогично на вече предприетите мерки при предходните констатирани огнища, в създадените зони на ограничение в засегнатите области се провежда засилен клиничен и лабораторен надзор. Предприетите мерки са въведени чрез заповеди на изпълнителния директор на БАБХ, публикувани на сайта на Агенцията  . Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните свине.  От друга страна изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине.  БАБХ отново предупреждава, че се забранява влизането и излизането на хора и автомобили без разрешение от БАБХ, в района на обектите, по време на изпълнение на мерките, разпоредени със заповед (от 9.7.2019г.) на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и областната администрация и лица имащи адресна регистрация в съответното населено място. БАБХ напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине не трябва да бъдат оставяни в природата, а да се загробват и местата да се дезинфекцират. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.30", "title": "Африканска чума в четвърта голяма БГ свинеферма - със 17 000 прасета в Попина"}
{"url": "https://www.24chasa.bg/novini/article/7583570", "text": "Редовното правителствено заседание ще се проведе както обикновено – в сряда, 31 юли, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО № 4 ЗА 2019 Г. Внася: министър-председателят 2. ПРОЕКТИ НА РЕШЕНИЯ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗИ ЗА ОСВОБОЖДАВАНЕ ОТ ДЛЪЖНОСТ НА ОФИЦЕР ОТ ВИСШИЯ КОМАНДЕН СЪСТАВ, ЗА ОСВОБОЖДАВАНЕ ОТ ДЛЪЖНОСТ И ОТ ВОЕННА СЛУЖБА НА ОФИЦЕРИ ОТ ВИСШИЯ КОМАНДЕН СЪСТАВ, ЗА НАЗНАЧАВАНЕ НА ДЛЪЖНОСТ И УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩИ И ЗА НАЗНАЧАВАНЕ НА ДЛЪЖНОСТ НА ВОЕННОСЛУЖЕЩ. Внася: заместник министър-председателят по обществения ред и сигурността и министър на отбраната 3. ПРОЕКТ НА РЕШЕНИЕ ЗА ПРИЕМАНЕ НА ШЕСТМЕСЕЧНА ПРОГРАМА С ПРИОРИТЕТНИТЕ ЗА РЕПУБЛИКА БЪЛГАРИЯ ТЕМИ И ДОСИЕТА ПО ВРЕМЕ НА ФИНЛАНДСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ (ЮЛИ - ДЕКЕМВРИ 2019 Г.). Внася: заместник министър-председателят по правосъдната реформа и министър на външните работи 4. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД НА МЕЖДУВЕДОМСТ­ВЕНАТА КОМИСИЯ ЗА ЕКСПОРТЕН КОНТРОЛ И НЕРАЗПРОСТРАНЕНИЕ НА ОРЪЖИЯТА ЗА МАСОВО УНИЩОЖЕНИЕ КЪМ МИНИСТЪРА НА ИКОНОМИ­КАТА ЗА 2018 Г. Внася: министърът на икономиката 5. ПРОЕКТ НА РЕШЕНИЕ ЗА НЕПРИЗНАВАНЕ НА БЪЛГАРСКИ СЪЮЗ НА ЧАСТ­НИТЕ ПРЕДПРИЕМАЧИ „ВЪЗРАЖДАНЕ“ ЗА ПРЕДСТАВИТЕЛНА ОРГАНИЗА­ЦИЯ НА РАБОТОДАТЕЛИТЕ НА НАЦИОНАЛНО РАВНИЩЕ. Внася: министърът на труда и социалната политика 6. ПРОЕКТ НА РЕШЕНИЕ ЗА ПРИЕМАНЕ НА СПИСЪК НА ИНОВАТИВНИТЕ УЧИЛИЩА В РЕПУБЛИКА БЪЛГАРИЯ ЗА УЧЕБНАТА 2019/2020 Г. Внася: министърът на образованието и науката 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ ТРАНСФЕРИ ЗА 2019 Г. ЗА ИЗПЛАЩАНЕ НА СТИПЕНДИИ ПО ПРОГ­РАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪР­ЖАВНИ, ОБЩИНСКИ И ЧАСТНИ УЧИЛИЩА ПРЕЗ 2019 Г., ПРИЕТА С ПОСТА­НОВЛЕНИЕ № 97 НА МИНИСТЕРСКИЯ СЪВЕТ ОТ 2019 Г. Внася: министърът на образованието и науката 8. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНА ПЕНСИЯ ПО КО­ДЕКСА ЗА СОЦИАЛНО ОСИГУРЯВАНЕ. Внася: министърът на труда и социалната политика 9. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪР­ДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГА­РИЯ ЗА 2019 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2019 Г., И МАКСИМАЛНИ РАЗМЕРИ НА НОВИТЕ ЗАДЪЛЖЕНИЯ ЗА РАЗХОДИ, КОИТО МОГАТ ДА БЪДАТ НАТРУ­ПАНИ ПРЕЗ 2019 Г., ПО БЮДЖЕТА НА МИНИСТЕРСТВОТО НА ОКОЛНАТА СРЕДА И ВОДИТЕ. Внася: министърът на околната среда и водите 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2019 Г. Внася: министърът на правосъдието 11. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛОТО „ВУЧЕВ СРЕЩУ БЪЛГАРИЯ” (ЖАЛБА № 34798/11) ПРЕД ЕВРО­ПЕЙСКИЯ СЪД ПО ПРАВАТА НА ЧОВЕКА. Внася: министърът на правосъдието 12. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА ОБО­СОБЕНА ЧАСТ ОТ ЛЕЧЕБНО ЗАВЕДЕНИЕ - НЕДВИЖИМИ ИМОТИ, СОБСТ­ВЕНОСТ НА „МНОГОПРОФИЛНА БОЛНИЦА ЗА АКТИВНО ЛЕЧЕНИЕ - ХР. БОТЕВ“ АД - ВРАЦА. Внася: министърът на здравеопазването 13. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА ДАВА­НЕ НА СЪГЛАСИЕ ЗА ПРЕМАХВАНЕТО МУ. Внася: министърът на транспорта, информационните технологии и съобщенията 14. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА ДАВА­НЕ НА СЪГЛАСИЕ ЗА ПРЕМАХВАНЕТО ИМ. Внася: министърът на транспорта, информационните технологии и съобщенията 15. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА АНЕКС КЪМ РАМКОВОТО СПОРАЗУМЕНИЕ ЗА ПРОЕКТ „ТРАДУКИ” ОТНОСНО ПОДКРЕПА И ПОСРЕДНИЧЕСТВО ЗА ПРОЕКТИ В ОБ­ЛАСТТА НА ПРЕВОДА В ЮГОИЗТОЧНА ЕВРОПА И ПРИСЪЕДИНЯВАНЕТО НА МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ КЪМ ПРО­ЕКТА ЗА ПЕРИОДА 1 ЯНУАРИ 2019 Г. - 31 ДЕКЕМВРИ 2020 Г., ПОДПИСАН НА 14 ДЕКЕМВРИ 2018 Г. В СОФИЯ. Внася: министърът на културата 16. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ЗА ИЗМЕНЕНИЕ НА КОНВЕНЦИЯТА ЗА ЗАЩИТА НА ЛИЦАТА ПРИ АВТОМАТИЗИРАНАТА ОБРАБОТКА НА ЛИЧНИ ДАННИ. Внася: заместник министър-председателят по правосъдната реформа и министър на външните работи 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖ­ДУ ПРАВИТЕЛСТВОТО НА РЕПУБЛИКА БЪЛГАРИЯ И ОРГАНИЗАЦИЯТА НА ОБЕДИНЕНИТЕ НАЦИИ ЗА ОБРАЗОВАНИЕ, НАУКА И КУЛТУРА. Внася: заместник министър-председателят по правосъдната реформа и министър на външните работи 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО МЕЖДУ МИНИСТЕР­СТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И МИНИСТЕРСТВОТО НА ОБРАЗОВАНИЕТО НА КИТАЙСКАТА НАРОДНА РЕ­ПУБЛИКА ЗА ПЕРИОДА 2020-2023 Г. Внася: министърът на образованието и науката 19. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В НЕФОРМАЛНАТА СРЕЩА НА МИНИСТРИТЕ ОТ ЕВРОПЕЙ­СКИЯ СЪЮЗ, ОТГОВАРЯЩИ ЗА ГРАДСКАТА ПОЛИТИКА, ПРОВЕДЕНА НА 14 ЮНИ 2019 Г. В БУКУРЕЩ. Внася: министърът на регионалното развитие и благоустройството 20. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В 3703-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ТРАНСПОРТ, ТЕЛЕКОМУНИКАЦИИ И ЕНЕРГЕТИКА“, ФОРМАТ „ЕНЕР­ГЕТИКА”, ПРОВЕДЕНО НА 25 ЮНИ 2019 Г. В ЛЮКСЕМБУРГ. Внася: министърът на енергетиката 21. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯСЪЦИ, ОТ НАХОДИЩЕ „СТАРО ОРЯХОВО 3”, РАЗПОЛОЖЕНО В ЗЕМЛИЩЕТО НА С. СТАРО ОРЯХОВО, ОБЩИ­НА ДОЛНИ ЧИФЛИК, ОБЛАСТ ВАРНА, НА „ЕСКАНА” АД - ВАРНА. Внася: министърът на енергетиката 22. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯСЪЦИ И ЧАКЪЛИ, ОТ НАХОДИ­ЩЕ „ГАРГОВСКОТО”, РАЗПОЛОЖЕНО В ЗЕМЛИЩЕТО НА С. СЛАВОВИЦА, ОБЩИНА ДОЛНА МИТРОПОЛИЯ, ОБЛАСТ ПЛЕВЕН, НА „ОГНЕУПОРНИ ГЛИНИ” АД - ПЛЕВЕН. Внася: министърът на енергетиката 23. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - БАЛАСТРА (ПЯСЪК И ЧАКЪЛ), ОТ НАХОДИЩЕ „ЛУДА ЯНА”, РАЗПОЛОЖЕНО В ЗЕМЛИЩАТА НА С. ДОЛНО ЛЕВСКИ, ОБЩИНА ПАНАГЮРИЩЕ, И С. СВО­БОДА, ОБЩИНА СТРЕЛЧА, ОБЛАСТ ПАЗАРДЖИК. Внася: министърът на енергетиката 24. ПРОЕКТ НА РЕШЕНИЕ ЗА ОТКРИВАНЕ НА ПРОИЗВОДСТВО ЗА ИЗДАВАНЕ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА НЕФТ И ПРИРОДЕН ГАЗ - ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЛОК 1-26 ТЕРВЕЛ“, РАЗПОЛОЖЕНА В ИЗКЛЮ­ЧИТЕЛНАТА ИКОНОМИЧЕСКА ЗОНА НА РЕПУБЛИКА БЪЛГАРИЯ В ЧЕРНО МОРЕ, И ЗА УВЕДОМЛЕНИЕ ЗА ПРЕДОСТАВЯНЕ НА РАЗРЕШЕНИЕ ЧРЕЗ КОНКУРС. Внася: министърът на енергетиката 25. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА РЕДА ЗА ОПРАВОМОЩАВАНЕ НА ЛИЦА ЗА ПРОВЕРКА НА СРЕДСТВА ЗА ИЗМЕРВАНЕ, КОИТО ПОДЛЕЖАТ НА МЕТРОЛОГИЧЕН КОНТРОЛ, ПРИЕТА С ПОСТАНОВ­ЛЕНИЕ № 31 НА МИНИСТЕРСКИЯ СЪВЕТ ОТ 2003 Г. Внася: министърът на икономиката 26. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА НАРЕДБАТА ЗА ПЕНСИИТЕ И ОСИГУРИТЕЛНИЯ СТАЖ, ПРИЕТА С ПОСТАНОВЛЕНИЕ № 30 НА МИНИСТЕРСКИЯ СЪВЕТ ОТ 2000 Г. Внася: министърът на труда и социалната политика", "date": "2019.07.30", "title": "Вижте какво решава правителството утре"}
{"url": "https://www.24chasa.bg/novini/article/7583575", "text": "Районната прокуратура в Стара Загора внесе обвинителен акт срещу 17-годишно момиче заради това, че по непредпазливост е причинило смъртта на петмесечното си дете. Случаят е от 11 януари тази година. Освен починалото момиченце, обвиняемата има и двегодишна дъщеря. Според съобщението на прокуратурата бебето е починало от задушаване с въглероден окис, след като в къщата, в която живее момичето, възникнал пожар. Това съобщиха от прокуратурата. На 11 януари 17-годишната решила да отиде до съседите, за да напълни вода. Оставила 2-годишната си дъщеря пред входа, а бебето в кошарата, намираща се в непосредствена близост до запалена печка на дърва. В къщата нямало други хора, които да се грижат или наглеждат децата. В това време от печката възникнал пожар. Пламъците обхванали цялата стая, включително и кошарата, а оттам и цялата къща. На връщане от съседите, младата жена с инициали А.С. видяла, че от къщата излизат силен дим и пламъци. След като не могла да стигне до стаята с детето, се намокрила и направила втори опит да влезе. Съседи са я изкарали от горящата постройка. Жената е изпаднала в шок и се е опомнила в линейката на път за болницата. Пожарникари от Стара Загора загасят пожара, след което е извършен оглед на местопроизшествието. По делото са разпитани свидетели, изготвени експертизи, приобщени веществени доказателства и др. Предстои Районен съд – Стара Загора да насрочи заседание по делото.", "date": "2019.07.30", "title": "Съдят 17-годишна от Стара Загора, бебето й се задушило в кошарата си при пожар"}
{"url": "https://www.24chasa.bg/novini/article/7583574", "text": "Индийският бизнесмен Прамод Митал, който е бивш собственик на ЦСКА, и двама негови близки сътрудници, които бяха задържани в Босна и Херцеговина, ще бъдат освободени срещу рекордната гаранция от близо 1,5 милиона евро, предаде Танюг, цитиран от Lupa.bg. Тримата бяха задържани миналия вторник по подозрения за участие в организирана престъпност и злоупотреба със служебно положение в босненски коксов завод. Тяхната адвокатка Васвия Видович каза, че съдебните процедури срещу тях ще продължат и те ще се явяват в съда, когато бъдат призовани. Митал, който е по-млад брат на стоманения магнат Лакшми Митал, оглавява надзорния съвет на металургичния комплекс \"Глобал Испат Коксна Индустрия Лукавац\" (ГИКИЛ), който е един от най-големите износители в Босна. Заедно с него бяха задържани генералният директор на предприятието Парамеш Бхатачари и членът на Надзорния съвет Разиб Даш. Полицията съобщи, че е конфискувала документация, компютри и мобилни телефони по време на обиск в предприятието при ареста на тримата ръководители. Прамод Митал беше собственик на „Кремиковци” и ЦСКА, преди да напусне България.", "date": "2019.07.30", "title": "Пускат бившия бос на ЦСКА Прамод Митал срещу рекордна гаранция - 1,5 млн. евро"}
{"url": "https://www.24chasa.bg/novini/article/7583484", "text": "Българският министър-председател Бойко Борисов ще посети Македония на 1 август 2019 г., предаде МИА, цитирана от Борисов заедно със своя македонски колега Зоран Заев ще отбележат втората годишнина от подписването на Договора за добросъседство, приятелство и сътрудничество между двете страни и ще честват събития и личности от общата ни история – Илинденско-Преображенското въстание и Гоце Делчев. Премиерите Борисов и Заев ще проведат двустранна среща, на която ще обсъдят напредъка на сътрудничеството в двустранен и многостранен план. Двамата премиери ще участват в церемонията по полагане на цветя пред гроба на Гоце Делчев в църквата „Св. Спас“ в Скопие. В македонската столица министър-председателят Борисов ще проведе среща и с президента Стево Пендаровски. В Дойран двамата премиери ще открият възстановения паметник на полковник Константин Каварналиев.", "date": "2019.07.30", "title": "Борисов в Македония на 1 август, със Заев ще почетат Гоце Делчев"}
{"url": "https://www.24chasa.bg/novini/article/7583581", "text": "Биолози от Харвард откриха ген, чиято прекалена активност води до развитие на заболяването, от което боледуваше и почина известният британски астрофизик Стивън Хокинг. Подробното описание и възможният начин за лечение на това нервно-дегенеративно заболяване бяха представени в списание „Nature Neuroscience“, цитирано от Амиотрофичната латерална склероза (АЛС) е тежко нелечимо заболяване на централната нерва система, водещо до парализа на крайниците и атрофия на мускулите. Лечението може само да забави процеса на развитие на болестта. Обикновено болните умират вследствие блокиране работата на белите дробове. До момента са известни само два случая на почти напълно спряно развитие на заболяването – британският астрофизик Стивън Хокинг и британският китарист Джейсън Бекер. Ученият се бори с болестта в продължение на повече от 50 години, изгубвайки постепенно всякаква подвижност, докато не се прости с живота през март миналата година заради преустановяване на дишането. Група специалисти по молекулярна биология и генетика от университета в Харвард под ръководството на Аарон Гитлер (Aaron Gitler) разкриха тайната на развитието на това заболяване, изучавайки разликата в работата на гените в нервните клетки при здрави хора и при носители на АЛС. Според учените, много от жертвите на това заболяване имат обща мутация в ДНК – твърде много повторения в гена C9orf72. Тази част на ДНК отговаря за синтеза на определени протеини, участващи в предаването на сигнал между нервните клетки. Появата на тези повторения съдейства за развитието едновременно на две заболявания – АЛС и една от формите на старческа деменция. По какъв начин този ген е бил свързан с АЛС, учените не са могли да установят дълго време, както и не са разбирали, каква роля играе той при функционирането на мозъка. Биолозите се опитали да получат отговор на този въпрос, изучавайки процеса на синтез молекулите на протеините, свързани с C9orf72. Причината е открита на съвсем неочаквано място – в клетките на дрожите. Оказало с, че ДНК на тези едноклетъчни гъби също съдържа подобни повторения, които се разчитат и обработват от гена RPS25. Този участък на ДНК отговаря за съединяването и работата на едноименния протеин, който влиза в състава на така наречените рибозоми – основните клетки - „производители“ на протеини, участващи в синтеза на РНК и изграждането на аминокиселинни вериги. По-рано учените не обърнали особено внимание на RPS25, тъй като тази част от рибозомата не участвала в синтеза на „нормалните“ молекули на протеина и е била свързана основно с различни вирусни инфекции. Според резултатите от направените опити с дрожи, отделянето или блокирането на работата на тази част на рибозомата намалява рязко синтеза на повторенията и производството на свързаните с тях протеини, намалявайки концентрацията с 50 %. Учените изследвали какво би се получило, ако се извърши същата процедура в клетките на хора, страдащи от заболяването на Стивън Хокинг. За целта е бил създаден специален ретровирус, който заличил RPS25 и поставил в клетката част от ДНК, подобен на основния фрагмент на гена C9orf72. Учените не са установили никакви други видими изменения при процеса на синтез на нормалните протеини и общата жизнеспособност както на дрожите, така и на човешките клетки. Поради тази причина засега е трудно да се каже, до какво ще доведе заличаването на всички копия на RPS25. Опитите с дрозофили, страдащи от аналог на АЛС показали, че намаляването на активността на RPS25 значително удължило живота им. Затова учените са оптимисти, че използването на описания метод ще помогне за спасяването на хора, носители на болестта на Стивън Хокинг.", "date": "2019.07.30", "title": "Разгадаха тайната на болестта на Стивън Хокинг"}
{"url": "https://www.24chasa.bg/novini/article/7583593", "text": "Президентът на САЩ Доналд Тръмп се защити днес от обвиненията в расизъм, отправени му след многократните му нападки срещу известен пастор и конгресмен от град Балтимор, предаде Франс прес, цитирана от БТА. \"Аз съм най-малко расистката личност в света\", заяви Тръмп пред журналисти в градината на Белия дом. \"Нито един президент не е направил повече от мен за афроамериканците\", каза той и подчерта, че безработицата сред чернокожите американци \"не е била толкова ниска никога в историята\" на САЩ. Президентът атакува остро през уикенда конгресмена демократ от Балтимор Илайджа Къмингс, описвайки избирателния му район като \"отвратително, гъмжащо от плъхове\" и \"много опасно и мръсно място\", където \"никое човешко същество не би искало да живее\". Президентът увери, че много хора \"от афроамериканската общност\" са му се обадили да му благодарят, че е взел отношение по въпроса и да го поздравят, че \"най-сетне някой е казал истината\". В понеделник Тръмп обвини пастор Ал Шарптън, видна фигура на движението за защита на правата на чернокожите, че е \"мошеник, който мрази белите и полицаите\". \"Разбирах се добре с Ал Шарптън. Сега той е расист\", каза днес Тръмп. Президентът републиканец заяви в средата на месеца, че у него \"няма и грам расизъм\", след като прикани четири демократки от малцинствата в Камарата на представителите да се върнат в родните си страни.", "date": "2019.07.30", "title": "Тръмп: Аз съм най-малко расистката личност в света"}
{"url": "https://www.24chasa.bg/novini/article/7583629", "text": "Правителството ще обсъди на утрешното редовно заседание промени в Наредбата за пенсиите и осигурителния стаж, съобщи пресслужбата на кабинета. Министрите ще приемат Списък на иновативните училища в България за учебната 2019/2020 г. и ще одобрят допълнителни разходи/ трансфери за 2019 г. за изплащане на стипендии по Програмата на мерките за закрила на деца с изявени дарби от държавни, общински и частни училища през 2019 г. Очаква се кабинетът да вземе решение за непризнаване на Български съюз на частните предприемачи \"Възраждане\" за представителна организация на работодателите на национално равнище. Кабинетът ще предложи на Народното събрание да ратифицира Протокола за изменение на Конвенцията за защита на лицата при автоматизираната обработка на лични данни. Министерският съвет ще одобри Доклад на Междуведомствената комисия за експортен контрол и неразпространение на оръжията за масово унищожение към министъра на икономиката за 2018 г. В дневния ред на утрешното заседание на кабинета е и проект на решение за откриване на производство за издаване на разрешение за търсене и проучване на нефт и природен газ в площта \"Блок 1-26 Тервел\" и за уведомление за предоставяне на разрешение чрез конкурс. Кабинетът ще одобри допълнителни разходи по бюджета на Министерството на правосъдието за 2019 г. Очаквайте подробности.", "date": "2019.07.30", "title": "Правителството ще обсъди промени в Наредбата за пенсиите и осигурителния стаж"}
{"url": "https://www.24chasa.bg/novini/article/7583631", "text": "Руският премиер Дмитрий Медведев поръча на министъра на природните ресурси и на екологията Дмитрий Кобилкин утре да отиде в Красноярск, за да проконтролира ситуацията с горските пожари опустошаващи Сибир, предаде ТАСС, цитирана от БТА. Пожарите, бушуващи в Сибир от седмици, пораждат безпокойството на еколозите, които предупреждават за риск от екологична катастрофа, допълва Франс прес. По данни на руските власти в Русия бушуват над 300 пожара с обща площ 2,8 милиона хектара. Повечето от тях са регистрирани в Сибир на територията на Иркутска област (58 пожара с площ близо 72 000 хектара) и Красноярския край (36 пожара на обща площ над 19 500 хектара). Всяка година в отдалечени райони на Сибир има огромни горски пожари. Властите понякога предпочитат да ги оставят да бушуват, тъй като те са в изолирани зони и не застрашават населението. Но тази година мащабите им са изключителни и еколозите се страхуват за тяхното въздействие върху околната среда, в това число и топенето на ледовете на Арктика, предаде Франс прес. Пламъците са обхванали огромни райони в Якутия, Красноярск и Иркутск. Предизвикани от сухи бури, от анормална горещина от 30 градуса по Целзий в тези зони, пожарите се разпространиха от силните ветрове и засегнаха и околните райони, съобщава Руското федерално управление за горите. Задушливият дим от пожарите от седмици вече е обхванал не само стотината населени места в районите с пожарите, но и по-големи градове в Томска, Алтайска, Челябинска области и областта, в която се намира Екатеринбург. Работата на летищата там е нарушена заради дима. Жители казват, че се задушават, че имат световъртежи, а има случаи и на припаднали по улицата. В неделя дим от пожарите в Сибир достигна и Казахстан, където концентрацията на замърсяващи субстанции превиши нормите в няколко градове, включително столицата Нур-Султан. Освен незабавните последици върху здравето на населението, еколозите предупреждават, че горските пожари може да ускорят глобалното затопляне. Според руския филиал на неправителствената организация Грийнпийс 12 милиона хектара са изгорели тази година в Сибир. Те са предизвикали освобождаването на въглероден диоксид. Изчезнало е такова количество гора, което означава, че въглеродният газ няма да може да се абсорбира в продължение на известно време. А саждите пък падат върху леда или снега, разтапят го или го потъмняват и намаляват способността на неговата повърхност да отразява топлината, предупреждава Световната метеорологична организация. Снимки на сателити на НАСА пък тези дни се завъртяха в мрежата и показаха внушителни облаци дим от пожарите, които достигат арктическите зони. Според Григорий Куксин, експерт от руския филиал на Грийнпийс, саждите и пепелта ускоряват топенето на ледовете на Арктика и на пермафроста, при който тази година се наблюдава тенденция към намаляване, освобождавайки газове, които засилват глобалното затопляне. Ефектът на пожарите върху климата е сравним с емисиите на големите градове и това пък увеличава проблема с пожарите. Колкото повече пожарите влияят на климата, толкова повече условията са благоприятни за нови опасни пожари. Повечето от пожарите в Сибир за в зоните на контрол - това са отдалечени или малко достъпни зони, в които решението да се гасят пожарите се взима от властите само ако се смята, че стойността на щетите ще превиши тази на стойността на операциите по гасене. Иначе ролята на властите в тези зони се свежда до наблюдение на еволюцията на пожарите.", "date": "2019.07.30", "title": "Медведев праща министър в Сибир заради ситуацията с пожарите"}
{"url": "https://www.24chasa.bg/novini/article/7583642", "text": "25-годишна софиянка е скочила от 4-ия етаж на хотелска база в Приморско след семеен скандал, съобщиха от полицията. Падайки  от терасата на апартамент, жената се е струполила върху покрива на съседна по-ниска сграда. Тя е оцеляла, но е транспортирана в бургаска болница със счупен таз и множество контузии. Инцидентът е станал на ул. \"Лилия\" 8, където в момента полиция все още извършва оглед. По случая е образувано досъдебно производство, вече са разпитани съпругът на столичанката и съседите.", "date": "2019.07.30", "title": "25-годишна софиянка полетя от 4-ия етаж в Приморско"}
{"url": "https://www.24chasa.bg/novini/article/7583660", "text": "Учени установиха, че една трета от кораловите рифове край брега на остров Гуам са унищожени вследствие на повишаване на океанските температури, предаде Асошиейтед прес. Специалисти от университета на остров Гуам заявиха, че покачването на температурите е умъртвило 34 процента от коралите край брега на острова между 2013 г. и 2017 г. Около 40 процента от рифовете край източния му бряг са унищожени, предава БТА. \"Никога по-рано не бяхме виждали коралови рифове да са пострадали толкова тежко - заяви експертката по морска биология Лори Раймундо. - Проблемът спешно трябва да бъде решен, защото те са жизнено важен хабитат за много видове риби, осигуряват защита на брега и допринасят за развитието на туризма на остров Гуам.\" Негативният ефект може да бъде намален чрез промени, свързани със замърсяването, канализацията и пластмасовите отпадъци на острова. Местен експертен екип следи състоянието на коралите и се опитва да ги съживи в съответствие с план за възстановяване на кораловите рифове от 2017 г. Резултатите от изследването са публикувани в Coral Reefs.", "date": "2019.07.30", "title": "Една трета от кораловите рифове край Гуам са унищожени заради топлата вода"}
{"url": "https://www.24chasa.bg/novini/article/7583702", "text": "Британският премиер Борис Джонсън каза днес, че на ход в преговорите за Брекзит сега е Европейският съюз, предаде Ройтерс, цитирана от БТА. По време на днешното си посещение в Уелс той отново посочи, че не желае Великобритания да напусне ЕС без споразумение, но че за всеки случай тя трябва да се подготви за такъв изход. \"Ако те не могат да направят компромис, то ясно е, че ние трябва да се подготвим за Брекзит без споразумение, - каза Джонсън. - Сега всичко зависи от ЕС, сега те са на ход, те трябва да ни потърсят, ако искат ние да направим това.\" Визитата на премиера в Уелс е втората спирка от обиколката му из главните съставни части на Обединеното кралство. Вчера той бе в Шотландия, очаква се да посети и Северна Ирландия. В Уелс го очакваха трудни срещи с местни фермери, които се опасяват, че ще изгубят европейските си пазари при излизане от ЕС без споразумение. Председателката на Националния фермерски съюз Минет Батърс, цитирана от Асошиейтед прес, заяви по повод на визитата на премиера, че Великобритания изнася 40 процента от агнешкото си месо, като по-голямата част от този износ е за ЕС. \"Ако ЕС ни наложи мита, къде ще отидат тези 40 процента?\", попита тя. А Хелън Робъртс от Националната асоциация на овцевъдите направо обвини Джонсън, че си играе на \"руска рулетка с аграрната индустрия\". Джонсън посети птицеферма в Южен Уелс, след което обеща, че правителството ще подкрепи фермерите, ако \"положението с техните пазари се усложни\".", "date": "2019.07.30", "title": "Джонсън: Сега ЕС е на ход, ако искат да постигнем компромис за Брекзит"}
{"url": "https://www.24chasa.bg/novini/article/7583677", "text": "386 ученици в София не са приети да учат в нито една гимназия и на третото класиране. В него са участвали 1244 кандидати за осми клас. Това съобщи шефката на Регионалното управление на образованието в столицата Ваня Кастрева. 31 юли е последният ден за записване в училищата на класираните на третия етап. Важно е те с оригиналните документи да се запишат в училището, в което са приети. В противен случай трябва да изчакат свободните места, които ще бъдат обявени на 1 август. Тогава може да се наложи да бъдат закрити паралелки и учениците да бъдат пренасочени към други, обясни Ваня Кастрева От 2 август започва четвъртото класиране, което е изцяло децентрализирано и всяко училище прави собствено по критерии, определени от директора му. Крайният срок за записване в това класиране е до 10 септември. “Родителите трябва да проследят дали има обявени свободни места в училището, за което се интересуват. Трябва да внимават в какъв график се подават заявленията за участие. И на този етап продължава да е важен балът, защото класирането отново става по бал”, уточни Кастрева. Според нея не съществува риск некласиралите се засега да останат без училище, защото имало свободни места. Дали ще има останали незаети места в най-елитните гимназии, ще стане ясно на 2 август. Някои ученици може да си изтеглят документите или пък да не се запишат.", "date": "2019.07.30", "title": "4-о класиране за гимназии, 386 не са приети никъде"}
{"url": "https://www.24chasa.bg/novini/article/7583719", "text": "От януари досега цените на родните колбаси са скочили с 10-15%. Това показват данните на производителите. А прогнозите са, че цените ще продължат да вървят нагоре до края на годината. Причината е поскъпването с близо 35% на вносното сурово месо, което се използва в производството. Цената му ще продължи да расте на европейския пазар и през следващите месеци, съобщава  . Засега поскъпване на килограм българско свинско месо в магазините не се усеща, но все повече хора се ориентират към пилешкото. Поне три пъти седмично Благовеста купува месо и колбаси от кварталната бакалия. Отскоро забелязва и разликата в цените. „Не бих казала, че е осезаемо, до 1 лев някъде”, казва тя. Преди да стигнат до пазарската кошница на Благовеста по-високите цени на месото и колбасите удрят първо бизнеса. Търговецът Борислав вече е прекратил договора си с един от най-големите производители на свинско месо в Русе, където има и най- много случаи на заразата. По-големите транспортни разходи от по-далечни свинекомплекси, обаче се отразяват на цените на предлаганото. И по-слабо търсене. „Има тенденция за повишаване на консумацията на пилешкото и рибата и по-малко на телешкото, защото то не е продукт, който много се консумира в България”, коментира Борислав Дончев. Месопреработвателните обясняват скока в цените на колбасите с този на суровините от Европа. Само за няколко месеца вносното месо е отчело ръст с близо 35%. „Крайният клиент ще бъде най-ощетен, защото цените ще станат най-скъпи”, допълва Борис Георгиев. Най-големият удар идва от Китай. Там заради заразата са избити милиони животни. Именно огромният недостиг на свинско в страната вдига и цените на световните борси. Така в Западна Европа разликата в цените е очевидна - в Германия поскъпването е с 25%, в Испания - 28%, а в Холандия - 27%. Прогнозата е за ново повишение на цените до края на годината - с близо 50%. „Когато видим цената от 7,50-8 лева вече да е 15-16 лева, то ще е неизбежно да се отрази. Ще си позволяваме свинско на трапезата, но ще бъде в по-ограничени количества”, допълва Майорски.", "date": "2019.07.30", "title": "Българските колбаси - с 15% по-скъпи"}
{"url": "https://www.24chasa.bg/novini/article/7583739", "text": "            На 11 юни тази година на страниците на вестник “24 часа” написах статия “Как Виктор Орбан осинови унгарския спорт”. Имах предвид невероятната спортна инфраструктура, която той изгради през деветте години на своето управление. Имах предвид най-добрата по всеобщо мнение плувна зала в Европа “Дуна Арена”, току-що завършения най-добър в света гребен канал в Сегед, където в края на август ще се проведе световното първенство по кану-каяк, което е и олимпийска квалификация. сред които на “Ференцварош”, на МТК, на “Вашаш”, на “Дебрецен”, на “Залаегерсег”, на МОЛ Види в Секешфехервар и други. И, разбира се, стадионът “Ференц Пушкаш” с 68 000 места, който ще отвори врати на 15 ноември с мача Унгария - Уругвай (емблематичен полуфинал на световното първенство по футбол през 1938 г.). Статията посочи, че Унгария посинява от басейни, което ще донесе големи успехи на унгарския плувен спорт. И те не закъсняха. Унгария винаги е имала силно плуване - като започнем от първия олимпийски шампион по плуване от игрите през 1986 г. Алфред Хайош и стигнем до Кристина Егерсеги и Тамаш Дарни. Но това, което се случи на световното първенство по плуване в Южна Корея, е наистина феноменален успех за малка Унгария - 5 златни медала и трето място в генералното класиране след САЩ и Австралия. Унгарците Крищоф Милак е новата звезда на световното плуване, печелейки титлата на 200 м бътерфлай, счупвайки с близо секунда световния рекорд на великия Майкъл Фелпс. Той стана първият плувец в света, слязъл под 1,51 мин. Симпатичната Богларка Капаш с феноменален спринт спечели титлата в същата дисциплина при жените. Крищоф Рашопски спечели титлата на 5 км. А какво да кажем за невероятната “желязна лейди” Катинка Хосу?! Тя постигна пета световна титла в комплексната и трудна дисциплина 400 м съчетано плуване - след Рим, Барселона, Казан, Будапеща и сега в Кванджу. Катинка постигна и четвърта поредна световна титла на 200 м съчетано. 30-годишната маджарка според мен ще приключи кариерата си догодина с две олимпийски титли в тези дисциплини. Ще завърша с това, че догодина в Токио ще има ново унгарско плувно чудо - 17-годишната Айна Кешей, която е вече в световния елит на средните и дълги дистанции. Очевидно въодушевен от постигнатия успех, както и от думите на президента на Международния олимпийски комитет Томас Бах по време на световното първенство по фехтовка в Будапеща, че Виктор Орбан вдигна още по-високо финансовата летва за подпомагане на спорта. Преди няколко дни спортната министърка Тунде Сабо (олимпийска медалистка по плуване от Барселона, много образована и многодетна майка - с 4 деца) хвърли бомбата: в бюджета за 2020 г. унгарската държава заделя сумата от 1 милиард евро за развитието на професионалния и масовия спорт в Унгария. Будапеща ще бъде домакин на изключително престижни спортни форуми: европейското първенство по плуване, водна топка и други водни спортове през 2020 г.; 4 мача от европейското първенство по футбол през 2020 г., единият от които - 1/8-финал; три поредни години финал на най-престижния тенис турнир за жени отборно - “Фед къп”; три години поред финали за Шампионската лига по хандбал за жени; европейско първенство по хандбал през 2022 г., за което специално се строи “Хандбал Арена” за 20 000 души; световно първенство по лека атлетика на открито през 2023 г., за което се строи специален лекоатлетически стадион за 45 000 души; междувременно си тече и състезание от Формула 1; и накрая - отново след 2017 г. световното първенство по плуване, водна топка и други водни спортове през 2027 г. ще е пак в Будапеща. Правителствената програма за развитие на спорта предвижда Във всички окръжни градове да има закрити ледени пързалки за кънки (в 22 града вече има такива). Предвижда се в училищата да се изградят оборудвани зали за стрелба. Лично Орбан е амбициран да възроди ездата като национален спорт - за целта вече в Будапеща се изгражда хипермодерен хиподрум. Орбан си заслужава спортистите и те него!", "date": "2019.07.30", "title": "Орбан дава  1 милиард за спорта през 2020 г."}
{"url": "https://www.24chasa.bg/novini/article/7583668", "text": "Депутатите няма да бъдат принудени да работят извънредно през август. Това стана ясно във вторник, ден преди последното им заседание за лятната сесия. Мнозинството имаше нагласа да свика извънредно парламента, ако президентът върне още закони. След като бе преодоляно ветото му по договора за F-16, Румен Радев пусна и промените в бюджета. А във вторник е подписал и указа за промените в Изборния кодекс, с които отпада машинното гласуване за предстоящите местни избори. Остана под въпрос само един закон, по който държавният глава се разминава с управляващите - промените, които позволяват и на цивилен да застава начело на военното разузнаване. Ако Радев го върне, тогава депутатите ще бъдат принудени да прекъснат почивката си. В последния си работен ден в сряда НС ще гласува предложението на кабинета за отпускане на пожизнена месечна пенсия в размер на 500 лв. на дългогодишната учителка от Русе Стоянка Настева. 1 месец е лятната ваканция на парламента по правилник. Тъй като 1 септември е в неделя, първият работен ден от есенната сесия ще е на 4-и. Депутатите обаче ще се трудят само два дни, защото след това идва тройната празнична почивка за 6 септември.", "date": "2019.07.30", "title": "Депутатите ще ваканцуват през август - Радев не спря махането на машините (Обзор)"}
{"url": "https://www.24chasa.bg/novini/article/7583465", "text": "Фирма от Банско, която поддържа сайт за обяви, бе наказана с 12 глоби по 2000 лв., но районният съд в Разлог отмени наказателното постановление на първа инстанция. На 22 март м. г. в 13,38 часа служители на митниците са извършили проверка на публикуваните обяви на сайта, поддържан от дружеството. При проверката са установени активни 12 обяви за продажба на нарязан тютюн и домашна кайсиева и гроздова ракия. Заради това фирмата е получила по 2000 лв. глоба за всяка обява, но обжалва наказанието пред съда в Разлог. Мотивите били, че обявите за продажба на акцизни стоки са публикувани от лица, с които фирмата няма договорни правоотношения, нито пък е искано разрешението на дружеството за тяхното публикуване. След съставено предупреждение, обявите били премахнати в 3-дневен срок. Съдът установи, че фирмата била наказана за деяния, извършени преди датата на втората проверка и нямало доказателства, че обявите са били на сайта по-дълго време.", "date": "2019.07.30", "title": "Падна глоба на сайт, пуснал обяви за продажба на тютюн и ракия"}
{"url": "https://www.24chasa.bg/novini/article/7583177", "text": "Източното Средиземноморие е „въпрос“ за 82 милиона турци, заяви енергийният министър на страната Фатих Дьонмез, като обяви, че Турция няма да се откаже от претенциите си, пише електронното издание на гръцкия вестник Kathimerini, цитирано от  . Със завършването на програмата си през 2023 година, Турция ще има капацитет да съхранява 5,4 милиарда кубически метра природен газ, отбеляза още Дьонмез, като посочи, че това ще представлява най-големят капацитет за съхраняване в света. Той добави, че това ще бъде „един от най-добрите отговори за онези, които се противопоставят на справедливите дейности на Турция в Източното Средиземноморие“, визирайки сондажите на страната в района около остров Кипър. „Турция никога не е без алтернатива“, отбеляза Дьонмез. „Легалните права на Турция и (т.нар.) Турска Република Северен Кипър никога няма да са предмет на пазарлък“. Той добави, че Източното Средиземноморие „е не само въпрос за нашето министерство и другите компетентни ведомство“. „Това преди всичко е въпрос за 82 милиона“, обясни министърът, визирайки населението на Турция. „Това е въпрос на отечеството, въпрос за Турция, борба срещу тези, които са притеснени от съществуването на Турция“. Турция никога няма отстъпи от исканията си в Източното Средиземноморие, категоричен е Фатих Дьонмез.", "date": "2019.07.30", "title": "Турският енергиен министър за сондажите в Средиземно море: Няма да се откажем"}
{"url": "https://www.24chasa.bg/novini/article/7583146", "text": "Бургаският апелативен съд потвърди 25-годишната ефективна присъда на Теньо Енчев от Айтос, признат за виновен за зверското убийство на приятелката си Ивета Тенева, от която има 3-годишен син. Жестокото убийство стана на 16 юни, м.г., в дома на Теньо на  ул. \"Хаджи Димитър\" в Айтос. 20-годишната Ивета е била умъртвена по особено  жестокост начин - пребита до смърт, с размазан череп и оставена да издъхва в адски мъки. Тежкият побой е продължил около половин час, през който подсъдимият е чувал стоновете на приятелката си, виждал я окървавена, но е прекратил насилието едва когато е възприел изпадането й в безсъзнание. Пред Бургаския окръжен съд Енчев призна вината си и делото премина по съкратена процедура, като наложеното наказание „доживотен затвор“ бе заменено с 25 г. затвор. В акта на Бургаския апелативен съд е посочено, че по време на съжителството им с подсъдимия, пострадалата Ивета системно и често е малтретирана физически и психически, като сигнали за домашно насилие са подавали свидетели по делото. Съдът е приел извода, че Енчев е причинил смъртта на младата жена с особена жестокост и по особено мъчителен за нея начин. Експерти определят Теньо като като агресивна личност, склонна към садизъм, отмъстителност и свирепост. Той е извършил престъплението в условията на умисъл, осъзнавайки, че може да причини смъртта на жената, но напълно игнорирайки този факт е продължил да нанася удари, мотивират се магистрати.  Мъжът е осъден да плати 200 000 лв. кръвнина на сина си и 150 000 лв. на майката на Ивета. Решението може да бъде обжалвано пред ВКС.", "date": "2019.07.30", "title": "Апелативният съд в Бургас потвърди: 25 г. затвор за Теньо, убил приятелката си"}
{"url": "https://www.24chasa.bg/novini/article/7583200", "text": "Столичната полиция издирва 81 – годишна жена. Тя напуснала дома си на 28 юли и оттогава е в неизвестност Столичното Шесто РУ издирва Виктория Георгиева Костова /81г./ от София. Тя напуснала дома си в кв. „Симеоново“ на 28 юли и оттогава е в неизвестност. Виктория Костова е висока около 164 см, с къса коса и зелени очи. Била е облечена в светла блуза на шарки и светлосин панталон, и обута с кафяви сандали. Умоляват се всички, които имат информация за възрастната жена, да сигнализират на тел. 112, 02/9821791, 02/9821755, 02/9821760 или в най близкото районно управление.", "date": "2019.07.30", "title": "Столичната полиция издирва 81–годишната Виктория Костова"}
{"url": "https://www.24chasa.bg/novini/article/7583244", "text": "Близо 100 участници в поклонническия пешеходен поход \"Светият път\", вече пристигнаха в Рилския манастир. На 1 юли от Велико Търново десетки поклонници тръгнаха по маршрут максимално близък до пътя на пренасяне мощите на св. Иван Рилски от Велико Търново до Рилския манастир през 1469 г. Извървяха близо 600 км, преминаха през Николоп, Плевен, Луковит, Враца, София, Дупница, посетиха десетки църкви, манастири и параклиси и днес в ранния следобед стигнаха до светата обител. Походът се организира за отбелязване на 550 г. от връщане мощите на светеца в Рилската света обител от монашеска процесия, водена тогава от йеромонах Теофан, йеромонах Варлаам, брат Келасий и пресвитер Йоан от Белчин. За първи път се организира такъв поклоннически поход, като идеята е след време той да се превърне в българския \"Ел Камино\", казва ръководителят Евгени Коев.", "date": "2019.07.30", "title": "Поклонници извървяха 600 км за месец от В. Търново до Рилския манастир"}
{"url": "https://www.24chasa.bg/novini/article/7583249", "text": "Московчани се ужасиха от гигантски плужеци с дължина до 15 сантиметра, пише vesti.ru.  Зоолозите са определили, че голите охлюви са от вида Arion lusitanicus, злонамерен селскостопански вредител от Испания. Според експертите испанските плужеци са сред 100-те най-инвазивни вредители в Европа. Руската телевизионна програма „Вести“ излъчи репортаж с ужасени реакции на московчани. „Ядат ужасно много, наистина е трудно да се отървеш от тях. Полагам усилия, но те пак се размножават“, заяви Абдула Ташибеков. \"Този вид животни в центъра на Москва нямат естествени врагове. Съответно популацията им може да се развива доста бързо. От един индивид може да има до сто потомци. Това вече е сегашното потомство. Един вид \"московчанин с разрешение за пребиваване\", обяснява Елмурод Расулмухамедов, ръководител на общоруското общество за опазване на природата. \"Тези плужеци носят определени паразити със себе си... Наскоро имаше история, когато човек умря от поставянето на плужек в устата си\", разказва ръководителят. \"Много важен е въпросът с децата - те ще видят голям красив и оранжев охлюв и ще го хванат с ръце... Трябва да си мият ръцете, преди да си пипат устата, иначе могат да се заразят с паразити\", предупреждава Елмурод Расулмухамедов.  В никакъв случай не докосвайте охлювите с голи ръце и не им позволявайте да бъдат изядени от домашни любимци, защото те могат да се заразят, съветват специалистите. Най-добре е веднага да уведомите градските служби за появата на неканените \"испанци\" в близост до дома ви. Арион вулгарис могат да бъдат червеникаво кафяви или жълти. Извън Иберийския полуостров за първи път са забелязани във Франция през 1956 г. Бързо се разпространяват в Европа, като се смята, че продажбата на растения спомага да пренасяне на яйцата им. Срещат се често във Великобритания, а отскоро и в Русия, но едва сега достигат до места на крачка от Кремъл. Възрастните испански плужеци обикновено умират през есента и едва ли ще успеят да оцелеят през тежката руска зима, освен ако не намерят топло убежище.", "date": "2019.07.30", "title": "Московчани се ужасиха от гигански плужеци до 15 см"}
{"url": "https://www.24chasa.bg/novini/article/7583331", "text": "До края на 2020 г. следва да бъде готов морският пространствен план /МПП/, обхващащ българските териториални води в Черно море. Той е първа стъпка и основополагащ документ за изпълнение на морската политика. Това заяви заместник-министър Деница Николова, която днес председателства заседание на Консултативния съвет по морско пространствено планиране към министъра на регионалното развитие и благоустройството. Това съобщиха от Министерството на регионалното развитие и благоустройството Разработването на плана е възложено на „Националния център за териториално развитие“ ЕАД. След приемането му страната ни има срок да го предаде на Европейската комисия до 31 март 2021 г., съгласно действащите европейски регламенти и действащото европейско и национално законодателство. „Морската политика е неминуем елемент от цялостната регионална политика на страната. Морският пространствен план ще позволи да се възползваме максимално пълноценно от ресурсите, които има Черно море, да идентифицираме нови потенциали за развитие, да надградим изпълнението на политиките си към територията с транснационално сътрудничество и взаимодействие“, подчерта зам.-министър Николова. Тя отчете също, че МРРБ, в качеството му на Компетентен орган по въпросите на МПП, цели да обедини усилията на всички заинтересовани страни, включително на междудържавно ниво, както и да привлече бизнеса за използване на морските ресурси и развитието на потенциала на Черно море, постигайки баланс между икономическите интереси и екологичната защита. Планът ще балансира интересите в различните морски сектори и ще осигури устойчивото им развитие, като запази чувствителната морска околна среда. Деница Николова допълни, че стратегическият подход на плана е да въздейства към морската територия, обвързвайки я със сухоземната територия и цялостното развитие на страната. МРРБ вече има изграден известен капацитет, както и специално звено, фокусирано върху стратегическото планиране на морското развитие. Ведомството участва като водещ партньор и във втора фаза на проект по трансгранично морско пространствено планиране в Черно море МARSPLAN-BS между България и Румъния. В рамките на пилотната първа фаза беше изготвен цялостен анализ на румънските и български териториални води и прилежащи територии, изведени бяха основни акценти за визията на националните морски пространствени планове на двете страни, беше направен опит за съвместно разработване на пилотен морски пространствен план за трансграничната зона Мангалия – Шабла. С допълващо финансиране в размер на над 1,2 млн. евро се цели разработване на проектите на морските пространствени планове на двете страни с актуализирани ГИС модели и съвместими бази данни и обща стратегия за интегрирано управление на морските дейности в трансграничния регион. Изпълнителният директор на „Национален център за териториално развитие“ ЕАД проф. д-р арх. Веселина Троева запозна участниците в съвета с напредъка по изготвяне на МПП. Тя подчерта, че той ще действа във времевия период от 2021 г. до 2035 г. Ще обхваща вътрешните морски води, териториалните морски води и прилежаща зона, шелфа, изключителната икономическа зона и крайбрежните морски води. Тематичният обхват включва всички дейности, които се изпълняват, мобилността, ползването на ресурси в акваторията – корабоплаване, пристанища и зони за риболов, културно наследство и подводна територия, линейни обекти на техническата инфраструктура, защитени зони, местата за туризъм, водни спортове и яхтени пристанища, мултифункционални зони и защитените зони по „Натура 2000“, военните пристанища и полигони и др. „Изискванията към този план са да се интегрират екологичните, икономическите и социалните аспекти, да се оптимизира взаимодействието суша-море и море-суша, да се съгласуват с пространственото развитие на страната“, каза проф. Троева. Тя допълни, че планът ще включва екологична оценка и оценка за съвместимост. Важна ще бъде и GIS-системата, която ще включва всички налични данни, изградени от различните институции, които ще бъдат надградени и адаптирани за нуждите на морското пространствено планиране.", "date": "2019.07.30", "title": "До 2021 г. страната ни ще разполага с морски пространствен план"}
{"url": "https://www.24chasa.bg/novini/article/7583329", "text": "Движението по път I-5 Стара Загора – Димитровград в района на птицекомбината се осъществява временно в една лента двупосочно, поради ПТП, съобщават от пресцентъра на Агенция \"Пътна инфраструктура\". Две деца са пострадали при катастрофата. Това съобщиха от ОДМВР – Стара Загора, цитирани от  Лек автомобил се е блъснал последователно в два тира. По първоначална информация децата не са тежко пострадали. Пътят е затворен, тъй като леките автомобили пречат на движението. Предстои да бъдат изместени след огледа на местопроизшествието. Трафикът се регулира от \"Пътна полиция\". Необходимо е шофьорите да се движат с повишено внимание и съобразена скорост.                                                                                                                                                                                                                                                                                                                       ", "date": "2019.07.30", "title": "Две деца пострадаха при катастрофа на пътя Стара Загора – Димитровград (Обновена)"}
{"url": "https://www.24chasa.bg/novini/article/7583328", "text": "Бургас направи решаваща стъпка към преминаване към електрически автобуси след като общинският съвет единодушно одобри предложението на кмета Димитър Николов за закупуването на 56 нови возила. За тях общината с превозвача \"Бургасбус\" ще кандидатстват като равноправни партньори за безвъзмездна финансова помощ в размер до 65 млн. лв. Предимството на новите елекрическите рейсове е, че са екологично чисти и ще пътуват по-начесто от сегашните метанови и дизелови, които бяха пуснати в градската мрежа преди 6 години по мегапроекта за Интегриран градски транспорт. Той бе за 120 млн. лв. и част от средствата трябваше да осигури общината. \"Разликата сега е, че с новия проект общината няма да поема тежести\", обясни зам.кметът по евроинтеграция Руска Бояджиева. Обществената поръчка щяла да мине през \"Бургасбус\", което ще закупи рейсовете и те ще са част от активите му. \"Това означава, че дружеството няма да има наемни отношения с общината\", допълни Бояджиева. \"Тези 56 автобуса, които се надяваме да получим догодина, ще ги експлоатираме по няколко линии като част от тях ще бъдат насочени към съставните селища. Задължението ни е да обновяваме автопарка, а рейсовете ще подобрят и качеството на въздуха\", подкерпи проекта управителят на \"Бургасбус\" инж. Петко Драгнев. Сега транспортната мрежа в града се обслужвала от 67 автобуса от 2013 г., 10 рейса на по 10 години, 14 маршрутки от 2015 г. и 22 тролея, закупени през 2014 г. Плановете на превозвача предвиждали част от новите ел.возила да бъдат пуснати и по линия щ 9, която обслужва голямо разстояние от комплексите \"Меден рудник\" до \"Славейков\" и се доказала във времето като рентабилна. С тях бургазлии щели да чакат по-малко на спирките, тъй като досега превозвачът изпитвал недостиг на резервни рейсове, които да включи в транспортната схема.", "date": "2019.07.30", "title": "Бургас пуска електрически рейсове догодина"}
{"url": "https://www.24chasa.bg/novini/article/7583326", "text": "6 лв. такса на час определи общината в Бургас за ползване на училищните дворове от външни хора за колективни спортове като футбол, баскетбол, волейбол и др. Целта била да се въведе ред в ползване на училищната инфраструктура, която бе изцяло обновена през последните години. Записването за ползване на базата ще става в дирекция \"Образование\", а ще се плаща в училището. Свободни часове щели да се дават само в извънучебно време. Целта не е да се трупа печалба, а да има ред, предварително записване и да се знае кой носи отговорност, ако бъдат нанесени поражения по игрищата, казаха от кметството. И изчислили, че за 10 души на баскетболен мач се пада на човек да плати символичните 60 стотинки за 1 час. Вече приключи основният ремонт на огромния двор на математическата гимназия, който е любимо място за футболни срещи от различни възрастови групи, а вече в него са обособени и игрища за баскетбол, волейбол, хандбал, има и лекоатлетичаска писта, зони за фитнес и тенис на маса.", "date": "2019.07.30", "title": "Мачле в училищен двор? Може, но срещу 6 лв. на час"}
{"url": "https://www.24chasa.bg/novini/article/7583338", "text": "На 1 август, за десети път, Националната художествена академия ще отвори ателиетата си за софийските малчугани – участници в Лятната академия за деца и ученици. През целия месец август децата ще рисуват, ще моделират и ще се развиват творчески под ръководството и грижите на студентите-художници. В последните дни на месеца те ще подредят най-хубавите си творби в голяма и пъстра изложба в галерия „Академия“, съобщиха от пресцентъра на Столична община. Този културно-образователен проект на фондация „Свети Пимен Зографски“ към Националната художествена академия успешно се утвърди във времето и за втора година е в Календара на културните събития на Столична община. Десет години след началото, първите малки академици се завръщат в ателиетата на Академията – вече като студенти. Месецът ще започне с празничен хепънинг под мотото „Деца рисуват вън“ в публичното пространство в градината „Свети Климент Охридски“, пред галерия „Академия“. Преди обед децата и студентите ще подготвят своите пъстри изненади, а в следобедните часове, след 16.00 часа, ще оформят с тях Алеята на творчеството. Всеки, който мине по алеята пред галерия „Академия“ ще има възможност да се включи в рисуването на най-дългия цветен фриз, ще може да добави свое цвете във вълшебната цветна леха, да напише/нарисува своето обяснение в любов към любимата си приказка във Вълшебната книга на приказките, да нарисува своя птица, която на финала ще полети в небето на София. Докато децата майсторят своите произведения на Алеята, в галерия „Академия“ родителите ще могат да гледат филма „Детска академия“ с режисьор Ралица Димитрова. В 18.00 ч. ще има торта и ще бъде обявено откриването на юбилейното издание на Лятната академия. На тържеството са поканени всички, които са свързани с предишните издания на проекта – порасналите деца, студентите, гостуващите артисти, приятелите на проекта.", "date": "2019.07.30", "title": "Лятна академия за деца и ученици към Националната художествена академия"}
{"url": "https://www.24chasa.bg/novini/article/7583353", "text": "От миналата седмица се извършва денонощен контрол относно превозването на животни. От ОД на МВР са разкрили две КПП-та на пътя Котел - \"Петолъчката\" и по едно на главните пътища край Нова Загора и Твърдица. Досега случаи на забранен транспорт на свине не е регистриран, предаде БТА. Най-строги мерки ще бъдат предприети спрямо тези, които отглеждат прасета в планинските райони без да спазват задължителните санитарни изисквания. Свободното отглеждане на свине от породата \"източна балканска\" е забранено и законът предвижда конфискация на животните. На собствениците на две незаконни стопанства в местността Селището и в село Сотиря са били съставени актове. Общинските администрации са определили места, където да бъдат загробвани при необходимост евтаназираните прасета. Очаква се становище от \"Басейнова дирекция\" за пригодността на терените. Двата промишлени свинекомплекса в Сливенска област отговарят на всички изисквания за биосигурност. В тях се отглеждат 3 994 животни. Според събраната до момента информация, 5 140 са прасетата в стопанствата от типа \"заден двор\", се посочва още в съобщението.", "date": "2019.07.30", "title": "Дребните стопани сами да заколят прасетата си, препоръчаха в Сливен"}
{"url": "https://www.24chasa.bg/novini/article/7583362", "text": "Покупката от Анкара на руски системи С-400 не влияе на отношенията на Турция с НАТО, заяви днес турският външен министър Мевлют Чавушоглу в разговор с журналисти в Тайланд, предаде ТАСС, като се позовава на видеозапис, разпространен от турското външно министерство. Ние нямаме проблем с НАТО, вие можете да погледнете изявленията на генералния секретар и на неговия заместник относно С-400 и други теми, предаде БТА. Турция влиза в първите пет страни, които дават съществен принос в НАТО. Така че /тема за това, че между Турция и НАТО има проблем - бел.ТАСС/ не е била повдигана на срещите на върха на НАТО. Този въпрос по-скоро засяга двустранните отношения между Турция и САЩ, отбеляза Чавушоглу. Чавушоглу се намира в Тайланд, където се провежда среща на министрите на външните работи от Асоциацията на държавите от Югоизточна Азия (АСЕАН). По-рано той се е срещнал с руския външен министър Сергей Лавров, с когото са обсъдили двустранните отношения и регионални въпроси.", "date": "2019.07.30", "title": "Чавушоглу: Покупката на руски системи С-400 не влияе на отношенията на Турция с НАТО"}
{"url": "https://www.24chasa.bg/novini/article/7583373", "text": "Съдийската колегия на Висшия съдебен съвет (ВСС) защити с декларация съдия Мирослава Тодорова заради теча на личните данни в имуществената декларация пред Инспектората към ВСС. “Независимо от причините за допуснатия от ИВСС пропуск, налице е грубо нарушение. Допуснато е посегателство срещу личната неприкосновеност на Мирослава Тодорова и на нейното семейство, както и срещу независимостта като съдия”, заявиха съдебните кадровици. Преди това по покана на Лозан Панов Тодорова бе изслушана. “От гледна точка на криминологията не трябва да казваме колко ни е страх, но мога да кажа, че съм обидена. Това е унизително!”, каза тя. И изрази възмущението си, че файлът с декларацията бе озаглавен NE SE CHISTIIIII. Тодорова посочи, че главният съдебен инспектор Теодора Точкова се обадила чак на третия ден след скандала. За втори път Точкова не се яви на изслушване пред ВСС, предпочитайки да не прекъсва отпуска си, който свършвал 31 юли. Преди седмица тя писа до ВСС, че изтичането на данните на Тодорова е случайно събитие. Подчерта, че името на файла NE SE CHISTIIIII означавало, че експерт не е могъл да заличи чувствителната информация. Точкова обяви още, че след проверка виновните ще бъдат наказани.", "date": "2019.07.30", "title": "ВСС защити съдийка заради теч на лични данни, Точкова за втори път не се яви"}
{"url": "https://www.24chasa.bg/novini/article/7583377", "text": "Държавният департамент на САЩ е похарчил почти 234 хиляди долара за пътуването на президента Доналд Тръмп до неговия голф клуб в Шотландия през юли миналата година. Това съобщи вестник The Hill, който разполага с писмо от изпълняващия функциите главен надзорен инспектор на външнополитическото ведомство Стивън Линик, пише  . В него се посочва, че Държавният департамент е похарчил 233 732, 86 долара за командировъчни, извънреден труд, хотел и наем на автомобили по време на пътуването на Тръмп до неговия елитен голф клуб Trump Turnberry в Югозападна Шотландия. То се е състояло на 14 и 15 юли 2018 г. Тази сума не включва средствата, които министерството на вътрешната сигурност е дало на Държавния департамент и по тази причина отразява само част от общите разходи за пътуването. Основната част от разходите в размер на 111 261, 44 долара са отишли за хотел, става ясно от писмото. ", "date": "2019.07.30", "title": "Тръмп изхарчил 234 хил. долара на САЩ, за да иде до голф игрището си в Шотландия"}
{"url": "https://www.24chasa.bg/novini/article/7583383", "text": "Бюст-паметник на Отто Биелигк бе открит днес в Националния учебено-логистичен център на БЧК в с. Лозен, съобщиха от \"Пирогов\". Той е дарен на организацията от изпълнителния директор на най-голямата болница за спешна медицина в България - УМБАЛСМ „Н. И. Пирогов” с  В церемонията участваха акад. Христо Григоров, председател на БЧК и проф. д-р Асен Балтов, изпълнителен директор на УМБАЛСМ „Н. И. Пирогов”, проф. д-р Красимир Гигов, ген. директор на БЧК, проф. д-р Константин Койчев, дългогодишен член на НС на БЧК, Огнян Иванов, директор на НУЛЦ – Лозен и Диана Балова – зам.-директор. „Днес ние не само почитаме паметта на Отто Биелигк, но и показваме за пореден път пред обществото как двете институции продължават във времето естествената връзка помежду си. Признателни сме на проф. д-р Асен Балтов за дарението и за приноса му за разширяване сътрудничеството между БЧК и УМБАЛСМ „Н. И. Пирогов”, каза при откриването акад. Христо Григоров.", "date": "2019.07.30", "title": "\"Пирогов\" дари бюст-паметник на Отто Биелигк на БЧК"}
{"url": "https://www.24chasa.bg/novini/article/7583405", "text": "Пътната сигнализация в участъка между 16-ти и 17-ти километър на АМ „Струма“ е съгласно утвърдения план за организация на движението. За отсечката от км 0 до км 19 на АМ „Струма“ /бившата АМ „Люлин“/ има издадено разрешение за ползване от 2011 г. и монтираните пътни знаци са съгласно утвърдения план. Участъкът е приет от приемателна комисия с Акт 16. Агенция „Пътна инфраструктура“ прави това уточнение по повод запитвания на медии за разпространена днес от Института за пътна безопасност информация за извършен от тях мониторинг на пътя. Изнесените данни са некоректни и силно преувеличени. Това съобщиха от Агенция \"Пътна инфраструктура\". Отсечката след п. в. „Даскалово“ е с характеристики на магистрала, но поради това, че все още не са приключили отчуждителни процедури, е автомобилен път, част от път I-1 /Е79/. Скоростта в този участък ще може да бъде променена след като приключат отчуждителните процедури и трасето има статут на автомагистрала. Скоростта на движение в района на 88-ти километър на АМ „Струма“ е намалена до 90 км/ч за повишаване безопасността на движение. Екипите на АПИ извършват постоянен мониторинг на участъците и се предприемат действия за възлагане на нужните дейности по гаранционното обслужване на трасето. Констатираните дефекти ще бъдат изпълнени за сметка на изпълнителя. Това ще бъде извършено в края на септември, за да не се затруднява интензивният трафик по автомагистралата в момента.", "date": "2019.07.30", "title": "АПИ: Изводите на ИПБ за АМ \"Струма\" са некоректни и силно преувеличени"}
{"url": "https://www.24chasa.bg/novini/article/7582853", "text": "19-годишен младеж от великотърновското село Поликраище е заплашил с убийство 15-годишна от същото село, съобщават от полицията. Сигнал за случая е получен вчера около обяд. По данни на тъжителя младежът е отправил закани за убийство към 15-годишно момиче от същото село. След намесата на полицията афектираният младеж е бил задържан с полицейска мярка до 24 часа. Срещу него е образувано бързо производство.", "date": "2019.07.30", "title": "Младеж заплашва с убийство 15-годишна, задържаха го за 24 часа"}
{"url": "https://www.24chasa.bg/novini/article/7582859", "text": "В автобус на градския транспорт в Белград днес по обяд избухна експлозия и няколко души са ранени, а картината на мястото е повече от драматична, защото част от колата е унищожена, а на улицата има среди от кръв, съобщава белградският вестник \"Блиц\", цитирана от БТА. Избухнал е компресорът за въздух над средната врата. Ранени са най-малко трима души, макар очевидци да твърдят, че са пострадали поне шестима. Всички са откарани в Спешния център. \"Нямаме конкретна информация, но три наши екипа са изпратени на мястото\", казаха за \"Блиц\" от Бърза помощ. Автобусът е на частен превозвач, той е сравнително ново производство, на около четири години.", "date": "2019.07.30", "title": "Експлозия в автобус  на градския транспорт в Белград, има ранени"}
{"url": "https://www.24chasa.bg/novini/article/7582862", "text": "Молдовският гражданин Кристиан Т., задържан миналата седмица с определение на Окръжния съд в Добрич за срок от 40 дни на основание Европейска заповед за арест, издадена от съда в Одеса, ще остане в следствения арест. Състав на Апелативен съд – Варна, потвърди всички основания на първоинстанционния съд, определил временното задържане на чужденеца. В документите, изпратени от компетентните украински власти се посочва, че Кристиан се издирва с оглед наказателното му преследване по обвинение за грабеж, извършен на 16 януари 2017г. в Украйна. Максималният размер на наказанието, което молдовецът може да получи в Украйна е 10 години лишаване от свобода. Грабежът се наказва и по българското законодателство. В хода на съдебното заседание стана ясно, че още в деня на грабежа Кристиан е бил уведомен за започналото спрямо него досъдебно производство, но дни след това той е напуснал територията на Украйна. Три месеца по-късно районният съд в Одеса е издал Европейска заповед за арест за временното „задържане под стража“ на молдовеца, което има за цел да бъде последвано от искане за екстрадиция и наказателно преследване от съдебните власти на Украйна по обвинение в грабеж. Кристиан Т. е бил задържан на 18 юли 2019 г. на влизане в България през ГКПП-Кардам. Мярката „временно задържане под стража” за срок от 40 дни се налага, за да се осуети евентуалното укриване на лицето, което през последните години многократно е пребивавало в различни държави, както и да се осигури присъствието му на делото при получаване на молбата за екстрадиция от Република Украйна. Ако през следващите 40 дни украинските власти не изпратят документи с искане за екстрадиция, то Кристиан Т. ще бъде незабавно освободен от ареста.", "date": "2019.07.30", "title": "Издирван от украинските власти власти молдовец, задържан на ГКПП-Кардам, остава в ареста"}
{"url": "https://www.24chasa.bg/novini/article/7582892", "text": "Указът на държавния глава за обнародване на промените в Изборния кодекс е подписан днес.                                                                                                                                                                                                                                                                                                                                ", "date": "2019.07.30", "title": "Радев няма да налага вето на отпадането на машинното гласуване за местните избори"}
{"url": "https://www.24chasa.bg/novini/article/7582895", "text": "През юли икономическото и бизнес доверие в еврозоната продължи да се понижава към ново близо тригодишно дъно в резултат на влошаване на мениджърските нагласи в промишлеността, в сферата на услугите, в търговията на дребно и в строителството, показват резултати от последно проучване на Европейската комисия. Днешните данни на ЕК са пореден знак за продължаване на икономическата слабост в еврозоната и в началото на третото тримесечие на настоящата година и доказателство, че ЕЦБ ще трябва да предприеме нови стимулиращи икономиката и инфлацията мерки на следващото си заседание през септември, предава  . Индексът, измерващ икономическото доверие в еврозоната, се понижи през юли до 102,7 пункта от 103,3 пункта през юни и при очаквания на финансовите пазари за спад до 102,6 пункта. Това представлява най-ниско ниво на индекса от март 2016-а година. Негативно влияние върху нагласите през текущия месец оказва влошаването на бизнес доверието във всички важни икономически сектори при слабо подобрение единствено на потребителското доверие. Европейската комисия отчита сериозно влошаване на бизнес доверието в Германия (спад с 2,4 пункта) при стагнация във Франция и подобрение в останалите три водещи икономики в еврозоната - Холандия (повишение с 1,7 пункта), Италия (с 1,4 пункта) и Испания (с 0,6 пункта). Индексът, определящ бизнес климата в еврозоната, който е индикатор за фазата на текущия бизнес цикъл, се понижи рязко през юли до -0,12 пункта от 0,17 пункта през юни, достигайки най-ниско ниво от септември 2013-а година. Според ЕК четири от пет компоненти, влизащи в този бизнес климат индекс, бележат понижения, като влошаване има в мненията на мениджърите за производството в миналото и относно техните производствени очаквания в бъдеще, като и при техните оценки за общите и експортните поръчки. Слабо подобрение бележи единствено тяхната оценка за нивата за складови запаси. Последното проучване на Европейската комисия регистрира поредно силно понижение на индекса, измерващ доверието в индустриалния и промишления сектор, до -7,4 пункта от -5,6 пункта през юни, докато индексът в сферата на услугите се понижи през юли до 10,6 от 11,0 пункта месец по-рано. Влошаване отчитат и бизнес нагласите в търговията на дребно - до -0,7 от 0,1 пункта, както и в строителството - до 5,0 пункта от 7,6 пункта. Окончателният индекс на потребителското доверие в еврозоната потвърди предварителната оценка на ЕК за слабо подобрение през юли до -6,6 пункта от -7,2 пункта през юни. Според ЕК индексът, измерващ инфлационните очаквания сред потребителите в еврозоната за следващите 12 месеца, се понижи през юли до 20,6 от 21,9 пункта през юни, докато съответният индекс за продажните цени в промишления сектор се понижи до 1,7 от 3,2 пункта месец по-рано. Слабите резултати от последното проучване на ЕК са поредно доказателство за продължаващо влошаване на перспективите пред икономиката на еврозоната и в началото на второто полугодие и вероятно ще засилят очакванията за предприемане на действия от страна на ЕЦБ още на следващото заседание през септември. Тези мерки могат да включват както намаляване на и без това рекордно ниските отрицателни лихвени ставки, така и рестартиране на програмата за покупки на еврооблигации, известна като \"количествени улеснения\", която беше преустановена в края на 2018-а година.", "date": "2019.07.30", "title": "Икономическото доверие в еврозоната пада, доближава се до 3-годишно дъно"}
{"url": "https://www.24chasa.bg/novini/article/7582906", "text": "В Пазарджишка област се въвежда 20-километрова санитарна зона около пет индустриални свинекомплекса като предпазна мярка срещу разпространението на африканска чума. Това съобщи директорът на Областната дирекция по безопасност на храните д-р Петко Митев на съвместна пресконференция с областния управител на Пазарджик и представители на заинтересовани институции, предаде БТА. Днес те проведоха разширено заседание на областната епизоотична комисия, в която участваха също представители на общините и собственици на ферми. Д-р Митев уточни, че два от свинекомплексите са в областния град, по един има в Пещера, Пищигово и Априлци. Той посочи още, че до момента на територията на областта са регистрирани едва 1 500 домашни прасета. По думите му това е нереалистично и \"няма никаква яснота\" какъв е точният им брой. Областният управител Стефан Мирев посочи, че до 2 август собствениците на домашни свине трябва доброволно да ги умъртвят, а ако има отказ, ще се предприемат принудителни мерки. Кметовете на общини ще трябва да определят и места за загробване на животни в случай на възникване на зараза, каза още Мирев. На пресконференцията бе съобщено още, че по данни на Регионалното управление по горите до 28 юли в Пазарджишка област за извършени 174 проверки в горски територии за заболяване сред дивите прасета, като не са констатирани случаи на зараза. Полицейски патрули дежурят на всички входно-изходни артерии в региона за нерегламентиран превоз на свине.", "date": "2019.07.30", "title": "20 км санитарна зона около пет индустриални свинекомплекса в Пазарджишко"}
{"url": "https://www.24chasa.bg/novini/article/7582894", "text": "Кандидатът за президентската номинация от страна на Демократическата партия Бърни Сандърс обедини усилията си с американската рапърка Карди Би с цел да насърчат младите хора да гласуват на президентските избори през 2020 година, предаде Франс прес. Странният дует се събра на снимачната площадка в козметичен център в град Детройт. Сандърс и Карди Би участват в клип, предназначен за младежкия електорат. \"Ще се постараем да мобилизираме максимален брой млади избиратели и да ги включим в политическия дебат\", заяви Сандърс пред камерата на Си Ен Ен. Карли Би публикува в Инстаграм своя снимка по време на обсъждания със сенатора от щата Вермонт, който се обявява за социалист. Рапърката му благодари за това, че се е наел да промени страната, предаде БТА. Карли Би не за пръв път изразява подкрепата си за Сандърс. На 16 юли тя публикува туит, в който се казва: \"Този човек отдавна се бори за равни права, за човешки права!\" Според социологическите проучвания Бърни Сандърс е на второ място по популярност за получаване на кандидат президентската номинация от страна на Демократическата партия /15 на сто/ след фаворита Джо Байдън /29,3 на сто/, който е бивш вицепрезидент на САЩ.", "date": "2019.07.30", "title": "Бърни Сандърс в дует с Карди Би за президентската надпревара"}
{"url": "https://www.24chasa.bg/novini/article/7582912", "text": "Бившият кмет на иранската столица Мохамад Али Наджафи, който е бил и вицепрезидент на Иран, беше осъден на смърт за убийството на съпругата му, съобщи иранската държавна телевизия, цитирана от Асошиейтед прес и ТАСС. Телевизията цитира говорителя на съда Голамхосейн Есмайли, според когото бившият кмет е осъден за това, че е прострелял смъртоносно втората си съпруга Митра Остад. Присъдата може да бъде оспорена в срок от 20 дни, предаде БТА. Полицията задържа Наджафи през май, след като той сам се предаде на властите и призна за убийството. Според запознати с делото Наджафи и Остад по това време са имали семейни проблеми. Срещу бившия кмет са били предявени няколко обвинения, включително за убийството на съпругата му и незаконно притежание на оръжие. Наджафи бе избран за кмет на Техеран през август 2017 г., а през април 2018 г. подаде оставка, официално мотивирана със здравословни проблеми, след като хардлайнерите го разкритикуваха за видео, на което присъства на танцово изпълнение на млади момичета по време на училищно представление. Насилието, свързано с огнестрелно оръжие, е доста рядко явление в Иран, особено сред политическия и икономически елит, отбелязва АП.", "date": "2019.07.30", "title": "Осъдиха на смърт бившия кмет на Техеран за убийството на съпругата му"}
{"url": "https://www.24chasa.bg/novini/article/7582431", "text": "Китайското правителство ще подкрепи финансовите институции да провеждат пазарно ориентирана замяна на дълг срещу капитал за частни компании, които покрият определени критерии, съобщиха от Държавната комисия за развитие и реформи (ДКРР). Ходът е насочен към намаляване на рисковете от задлъжнялост за частния бизнес и съдейства за ръста на този сектор, който е ключов за националната икономика, предаде \"Радио Китай\".  Мерките за замяна на дълг срещу капитал са разработени съвместно от ДКРР, Китайската народна банка, Министерството на финансите и Китайската банкова и застрахователна регулаторна комисия и предвиждат засилване ключовата роля на инвестиционните фирми за управление на активи в програмата за замяна, и насърчаване участието на обществени капитали и ускоряване транзакциите на активи. Същевременно, страната ще ускори усилията за съдействие на пилотни проекти за замяна на дълг срещу капитал за определени фирми и подобри оценката на активите при сделки за замяна. В близко бъдеще ще бъдат оповестени мерки за намаляване ливъриджа на компаниите, справяне с дълговите проблеми на т. нар. \"компании зомбита\" и оптимизиране на механизма за превенция на фалити.", "date": "2019.07.30", "title": "Пекин ще подкрепи замяна на дълг срещу капитал за частни компании"}
{"url": "https://www.24chasa.bg/novini/article/7582958", "text": "В Тутракан, Силистра и Русе няма данни да е усетено  Това съобщи дежурният сеизмолог Драгомир Драгомиров от Националния институт по геофизика, геодезия и география (НИГГГ) към Българската академия на науките (БАН), предаде  По изчисления на сеизмолозите земетресението край Вранча е било с магнитуд приблизително 3.5 по Рихтер. Дълбочината на труса е около 150 км.", "date": "2019.07.30", "title": "Земетресението във Вранча не е усетено в Тутракан, Силистра и Русе"}
{"url": "https://www.24chasa.bg/novini/article/7582977", "text": "Мигрант бе убит в конфликт с други мигранти в босненския град Тузла, съобщи вестник \"Независне новине\", цитиран от БТА.  Мигрантът бил откаран в клиничния център в Тузла, където лекарите могли само да констатират смъртта му. Конфликтът станал близо до търговския център \"Омега\" в Тузла, където всекидневно се събират мигранти, които седят там или просят. Кавгите между мигранти в Тузла са чести, а поводи са храна, напитки, мобилни телефони, пари и взаимна нетърпимост между определени групи. Полицията е извършила оглед на мястото.", "date": "2019.07.30", "title": "Убиха мигрант в конфликт с други мигранти \nв босненския град Тузла"}
{"url": "https://www.24chasa.bg/novini/article/7582903", "text": "Малка ресторантска верига в Югоизточна Англия представи първата си роботизирана сервитьорка, пише в. \"Дейли стар\". Кибер-келнерката закачливо е наречена Тереза в чест на бившата британска премиерка Тереза Мей, която неведнъж се е сравнявала с робот. Автоматизираната служителка на ресторантската верига Tea Terrace e от шестото поколение роботизирани сервитьори, лансирани в Япония преди няколко години, предава БТА. Тереза може да се \"похвали\" с автономна навигация, автоматично избягване на препятствия, гласова комуникация, умение за планиране на маршрут, автоматична доставка на съдове. Голямото й предимство пред човешкия персонал обаче е, че може да вдига и по-бързо и безопасно да разнася тежки товари. Тази й способност ще се използва за улеснение на служителите. Тереза ще доставя блюда и напитки до масата, а поднасянето им ще се извършва от човешки сервитьори. Роботизираната келнерка не само разнася ястия и питиета, но и съобщава на клиентите какво им се сервира. Ако някой се изпречи на пътя й, Тереза спира, намръщва се и го призовава да се отстрани, за да може да продължи работата си. Освен намръщена физиономия, автоматизираната сервитьорка може да демонстрира различни емоции на лицевия си дисплей. Друго предимство на Тереза, която може да функционира 48 часа с едно зареждане е, че никога не й се налага да ползва почивка. \"Говорим за служител, който няма да боледува, да се оплаква и да иска почивка и винаги ще се явява на работа навреме\", казват от управата на ресторанта. На въпрос дали останалите служители не се притесняват за работата си заради Тереза, от управата отговорят: \"Човешкото взаимодействие и обслужването на клиентите са ключови за нашия успех, откакто стартирахме преди 10 години. Това никога няма да се промени\".", "date": "2019.07.30", "title": "Ресторант се сдоби с роботизирана сервитьорка, кръстена на Тереза Мей"}
{"url": "https://www.24chasa.bg/novini/article/7582727", "text": "40-годишният мъж от Еритрея, който блъсна 8-годишно дете пред идващ влак във Франкфурт, е задържан, съобщиха от прокуратурата в германския град. Майката на жертвата е успяла да се спаси и в момента е в болница. За кратко време пасажери са спрели извършителя на криминалното престъпление и от полицията го арестували, пише focus.de. \"Смъртно бледи\" са били някои от лицата, станали очевидци, на трагедията и дори се наложило да им бъде оказана медицинска помощ. Заловеният мъж е на 40 години, от Еритрея, живее в Швейцария и има три деца. Той се е опитал да блъсне и трети човек на релсите на гарата. 78-годишната жена, която се опитал да бутне, е залитнала и получила наранявания на рамото.  Сред минувачите, които веднага се заеха с преследването на обвиняемия, бил цивилен полицай. Засега няма доказателства, че в момента на престъплението на Централна гара Франкфурт заподозреният е бил под въздействието на наркотици или алкохол, обясни говорителка на прокуратурата във Франкфурт.  40-годишният мъж доброволно се е подложил на тест с дрегер. \"Тестът показа нулева проба\", заяви говорителката.", "date": "2019.07.30", "title": "Мъжът, блъснал дете на гарата във Франкфурт, има три деца (Видео)"}
{"url": "https://www.24chasa.bg/novini/article/7582980", "text": "Какво могат да научат специалистите за възстановяването на крайници от една риба? Отговорът е \"Доста неща\", съобщава сайтът Phys.org, позовавайки се на публикация в сп. \"Протоколи на Американската академия на науките\". Учени от Мичиганския университет смятат, че зарганът може да разкрие много еволюционни тайни и дори да зададе генетичните насоки за регенерирането на крайници при хора, предава БТА. Известно е, че саламандрите са способни да възстановяват изцяло изгубените си крайници. Настоящото първо по рода си проучване е посветено на способността на заргана и някои други риби да регенерират цели перки. В частност изследователите са се фокусирали върху това как тези водни обитатели възстановяват ендохондралните кости в перките си - еквивалент на човешката ръка (от китката до рамото) и крак (от бедрото до стъпалото). Популярността на зарганите за биомедицински изследвания нараства, тъй като геномът им доста сходен с човешкия, отбелязват специалистите. Представителите на вида еволюират бавно и са запазили повече елементи в генома от прародителите в сравнение с други риби. Изучавайки как зарганите възстановяват перките си, специалистите са успели да определят гените и механизмите, подхранващи процеса. Когато са сравнили откритията си с човешкия геном, специалистите са направили интересно наблюдение. Оказва се, че гените, отговорни за процеса при въпросните риби, са налични и при хората. Липсващото звено обаче са генетичните механизми, които активират въпросните гени при човека. Възможно е те да са променени или изгубени в хода на еволюцията на бозайниците, в това число и хората, отбелязват учените. Продължаването на изследванията на тези ключови гени и липсващите механизми може в крайна сметка да доведе до революционни постижения в областта на медицината, смятат авторите на проучването.", "date": "2019.07.30", "title": "Риба може да разкрие тайните за регенерирането на крайници"}
{"url": "https://www.24chasa.bg/novini/article/7583003", "text": "Учени са дешифрирали генома на Комодския варан - най-големия гущер в света, разкривайки интригуващи тайни зад внушителните характеристики, които тези студенокръвни хищници притежават, предаде Ройтерс. Изследователите съобщават, че са открили важни генетични адаптации, които правят толкова издръжливи въпросните обитатели на няколко индонезийски острова, в това число и Комодо, предава БТА. Учените от Института по сърдечносъдови болести \"Гладстън\" са дешифрирали генома на Комодския варан, използвайки кръвни проби от няколко екземпляра, сред които Слашър и Ринка, обитаващи зоопарка в Атланта. Специалисти са идентифицирали гени, отговорни за някои от най-необичайните характеристики на този вид влечуги, сред които способността да използват феромони, за да откриват плячка на големи разстояния. Като студенокръвни създания, влечугите обикновено страдат от недостиг на аеробен капацитет, и за разлика от топлокръвните животни бързо се изтощават след физическо натоварване. Комодските варани правят изключение сред влечугите, постигайки почти бозайнически метаболизъм. Учените са открили и гени, които \"обясняват\" как Комодските варани оцеляват от смъртоносните ухапвания на себеподобните си.", "date": "2019.07.30", "title": "Разгадаха защо най-големият гущер в света е толкова издръжлив"}
{"url": "https://www.24chasa.bg/novini/article/7582995", "text": "Един от организаторите на терористичните атаки от 11 септември 2001 година в САЩ Халид Шейх Мохамед има готовност да даде показания в съда в полза на хората и компаниите, подали искове срещу Саудитска Арабия, ако американските власти се откажат от искането да му бъде наложена смъртна присъда, пише американското издание The Wall Street Journal, цитирано от Фокус. По-рано роднини на жертвите от атентатите от 11 септември в САЩ подадоха колективен иск срещу Саудитска Арабия, която обвиняват във финансиране и други видове подкрепа за терористичната групировка „Ал Кайда“. Искът е подаден от името на 800 души с цел да получат компенсации от правителството на Кралството. След това повече от 20 американски застрахователни организации подадоха искове против две банки от Саудитска Арабия и компании, свързани със семейството на Осама бин Ладен, както и против няколко благотворителни организации за сума, не по-малка от 4,2 милиарда долара във връзка с атаките от 11 септември 2001 година. Предложението на Мохамед се съдържа в текста на писмо, изпратено в съда от юристи, представляващи компаниите и роднините на жертвите. Мохамед, който в момента се намира в американския затвор Гуантанамо, не е готов да даде показания в „момента“, но „в случай на отсъствие на потенциална смъртна присъда ще бъде възможно по-широко сътрудничество“. Съобщава се, че представляващият Саудитска Арабия адвокат е отказал да направи коментар. По-рано Конгресът прие закон, позволяващ наследниците на жертвите от терористичните атаки на 11 септември да подадат искове в съда срещу Саудитска Арабия, чиито граждани бяха повечето от терористите, осъществили атаките. Президентът на САЩ Барак Обама наложи вето на приетия от Конгреса законопроект, но Сенатът го преодоля с 97 на 1 гласа. Преодоляването на президентското вето в Конгреса на САЩ беше първият подобен случай в рамките на мандата на Обама. Още в началото на октомври 2016 година американка, загубила съпруга си на 11 септември, подаде първият иск в съда срещу Рияд. На 11 септември 2001 година терористи от „Ал Кайда“ завзеха няколко пътнически самолета и ги забиха в сградите на Световния търговски център в Ню Йорк и Пентагона, като в резултат от атаките загинаха три хиляди души.", "date": "2019.07.30", "title": "Предполагаемият организатор на атентатите от 11 септември в САЩ е готов да даде показания"}
{"url": "https://www.24chasa.bg/novini/article/7582607", "text": "Украински регионален анализатор, добил национална популярност с ранната прогноза за възхода на президента Володимир Зеленски, сега предсказва, че рейтингът на новия лидер бързо ще се изпари, предаде Ройтерс. Зеленски изигра в телевизионен сериал ролята на учител, който става президент, а после повтори това в реалния живот с категорична победа на изборите през април. На предсрочните парламентарни избори този месец неговата нова партия спечели контрол и в парламента, припомня БТА. Виктор Бобиренко, бивш общински съветник, който ръководи експертна група в сферата на местното управление в северния град Суми, вероятно беше първият, предрекъл в печатна медия възхода на Зеленски. Той го направи в редакционна статия, публикувана през декември 2015 г. във в. \"Украинска правда\". Днес обаче анализаторът казва, че до пет години Зеленски ще бъде отстранен от поста, а популярността му ще спадне под 10 на сто. Ако преди 41-годишният Зеленски беше \"актьор, играещ роля, сега той се превръща от момче в човек, осъзнал каква власт притежава\", каза Бобиренко за Ройтерс. \"Тази власт идва от украинския народ, който вярва в чудеса. Ние не ходим на църква; отиваме до телевизора. По телевизията хората виждат идол, на когото в момента се молят\", каза анализаторът. Зеленски спечели президентските избори със 73 на сто от гласовете, а неговата партия получи 43 процента миналата седмица, но до две-три години той ще има рейтинг 8-10 процента, не 73 или 43, нито дори 20\", каза Бобиренко. Анализаторът успешно е прогнозирал как ще се развие кариерата и на други украински политици преди това. Няколко месеца след началото на мандата на президента Виктор Янукович през 2010 г. той каза, че приятелски настроеният към Кремъл лидер може да бъде сполетян от съдбата на румънския диктатор Николае Чаушеску, който беше свален с народна революция през 1989 г. Янукович избяга в Русия след народен бунт през февруари 2014 г. Бобиренко каза, че Зеленски ще се изправи пред същите главоблъсканици като предшествениците си. Много гласоподаватели очакват Зеленски рязко да намали сметките им за отопление и да повиши заплатите и пенсиите им, посочи Бобиренко. Такава щедрост би била в противоречие с ангажиментите на Украйна за реформи, поети пред чуждестранните донори. Зеленски може също да се опита да изпълни обещанието да сложи край на конфликта в Донбас между украинските войски и подкрепяните от Русия сепаратисти, отнел живота на 13 000 души за пет години. В публикацията си през 2015 г. Бобиренко написа, че политическият проект на Зеленски ще бъде финансиран от Игор Коломойски, чийто телевизионен канал излъчваше шоуто на актьора. Двамата имат бизнес отношения, но многократно отрекоха предположения, че Зеленски е длъжник на Коломойски.", "date": "2019.07.30", "title": "Анализатор, предрекъл възхода на Зеленски: До 2-3 години рейтингът му ще падне"}
{"url": "https://www.24chasa.bg/novini/article/7582625", "text": "В Плевен са задържани и осъдени двама мъже - на 49 и на 21 години, за телефонни измами в областния град. Те действали в ролята на \"куриери\", като посещавали адресите на жертвите и вземали пари и накити, съобщиха от ОД на МВР. Двамата се представяли за полицаи, които искат съдействие в спецакция за залавяне на измамници. По тази схема първо бил подведен 71-годишен мъж от Плевен на 7 февруари. Следвайки указанията на непознатите, той хвърлил от терасата на апартамента си в кв. \"Дружба\" 495 лева. На 9 февруари по телефона били измамени и две негови съседки, на възраст 71 и 63 години. По телефона жените били заблудени, че помагат на полицията да заловят телефонни измамници. Те събрали всичките си налични пари и бижута. По указания на извършителя двете поставили в плик 3580 лева и около 10 грама златни накити, и го хвърлили от тераса. При разследването по-голямата част от парите и бижутата са открити. Районният съд в Плевен е постановил условни присъди на двамата мъже, уточняват от полицията.", "date": "2019.07.30", "title": "Осъдиха двама ало измамници в Плевен, представяли се за полицаи"}
{"url": "https://www.24chasa.bg/novini/article/7582619", "text": "Буги Барабата починал след операция за премахване на тумор на дебелото черво, съобщава WeRock.bg На 21 юли българската рок общност загуби Марио Събев, когото всички познаваха и обичаха с артистичния му псевдоним Буги Барабата. Преди смъртта си легендарния Буги е работил по нов албум на групата си, който вероятно колегите му от бандата ще издадат в чест на приятеля си. Планираното заглавие на творбата е \"Край на залаганията\". Рокаджията почти никога не е закъснявал или отсъствал непредвидено от работа. До по-миналата седмица, когато се обажда, за да каже, че ще постъпи спешно в болница. Причината е операция заради тумор на дебелото черво. Освен това, Буги страда и от диабет. Операцията протича успешно. Музикантът дори идва в съзнание след нея, но в нощта на събота срещу неделя издъхва в столичната болница, където бе опериран няколко дни по-рано.", "date": "2019.07.30", "title": "Буги Барабата починал след операция на тумор на дебелото черво"}
{"url": "https://www.24chasa.bg/novini/article/7582634", "text": "Руските комици Владимир Кузнецов и Алексей Столяров, известни като Вован и Лексус, които си направиха шега с премиера на Северна Македония Зоран Заев, както и с други европейски лидери, говорят в специално интервю за сръбския вестник \"Политика\" за шегите си с политиците и заявяват, че не са руски шпиони, предаде БТА.  \"Еманюел Макрон е доста умерена и фина личност. Хуан Гуайдо не ни направи впечатление на независим политик. Борис Джонсън е интелигентен и хладнокръвен. Рамуш Харадинай се опитва да направи впечатление на любезен дипломат, но не успява. Зоран Заев е наистина невероятен - нито един политик преди него не успявахме да мамим по този начин почти цяла година\", казват комиците, цитирани от македонските сайтове. Разговорите на Заев с комиците бяха оповестени в началото на месеца. Вован и Лексус му се представили като бившия украински президент Петро Порошенко и генералния секретар на НАТО Йенс Столтенберг. С тях Заев свободно говорил за опитите на Русия да се намесва във вътрешните работи на Северна Македония, казал, че на Балканите има много руски агенти, че Русия се меси и в преговорите на Македония с Гърция преди подписването на Преспанското споразумение за промяна на името, че сръбският президент Александър Вучич е близък с руския президент Владимир Путин и че в случая с Косово Русия се опитва да наложи нова международна практика на промяна на границите.", "date": "2019.07.30", "title": "Руските комици: Заев е невероятен, никого не сме мамили така почти цяла година"}
{"url": "https://www.24chasa.bg/novini/article/7582632", "text": "Пазачи, намушкани с нож, опити за бягство, черно знаме на \"Ислямска държава\" (ИД), издигнато от нейни поддръжнички. В бежанския лагер Ал Хол в Сирия жени и деца, свързани с джихадистите, показват открито враждебността си към кюрдите, които ги пазят. Гневът е удържан с големи усилия в този лагер в Североизточна Сирия, в който са струпани над 70 000 души - сирийци и иракчани, но също така и французойки, белгийки или германки. Пред журналист на АФП жените бързат да порицаят липсата на помощи и лошите медицински грижи. Без колебание хвалят \"халифа\" Абу Бакр ал Багдади, лидерът на ИД, чиято съдба е неизвестна. Уверяват предизвикателно, че чакат заповедите му. Иракчанка и майка на три деца, Ум Сухаиб признава, че пазачи на Асайиш, местната кюрдска полиция, натоварена със сигурността на лагера, са били нападани. \"На два или три пъти имаше намушкани членове на Асайиш\", казва 23-годишната жена, признавайки, че отговорността е на \"Мухаджират\", чужденките, свързани с ИД. \"Защо ги намушкват? Защото те помагат на несправедливостта да тържествува\", възмущава се иракчанката, покрита от глава до пети с черен никаб. Тя обвинява пазачите, че извършват \"нощни набези\" в палатките на \"сестрите\". Тя е вдовица на тунизиец, който се е присъединил към ИД. Нейният съпруг, казва тя, е загинал при нападение срещу Сирийските демократични сили (СДС), съюз на кюрдски и арабски бойци, подкрепян от Вашингтон, който води борба срещу джихадистите. Завръщането на халифата През март именно СДС обявиха поражението на \"халифата\", след като превзеха последния бастион на ИД в Багуз, селце в източните покрайнини на Сирия. През всичките месеци на боеве десетки хиляди души, включително жени и деца на джихадисти, бяха евакуирани, за да бъдат прехвърлени в Ал Хол, в контролираната от кюрдите североизточна част на Сирия. Общо около 12 000 чужденци - 4000 жени и 8000 деца - се намират в лагерите на североизток, сочат данни на кюрдските власти. \"Дошли сме в лагера само, за да следваме заповедите\" на Багдади, казва Ум Сухаиб. Тя иска \"възстановяване на халифата, за да можем да живеем там\". Навсякъде в лагера има наблюдателни камери. Разделени от сирийците и иракчаните, чужденките и техните деца живеят в ограден периметър. За да отидат на пазар, да получат помощи или да отидат до клиниките, трябва да ги придружава пазач. \"Има опити за бягство, те ни смятат за врагове\", признава Амер Али, отговарящ за сигурността на лагера, имайки предвид поддръжниците на \"Ислямска държава\". Той уверява обаче, че ситуацията е под контрол. Преди няколко седмици чужденка в друг лагер, Родж, опитала да избяга от болница в района на Маликия (в североизточна Сирия). Свалила черния си никаб в тоалетните и облякла бяла рокля. Но била задържана според два медицински източника. \"Все още има опасност\" В средата на този месец видеоклип, разпространяван в социалните мрежи, показваше черното знаме на ИД, окачено на стълбовете за уличното осветление в Ал Хол, докато жени в черни никаби и деца скандираха \"Аллах е най-велик\". ИД \"се опитва да разпространява своята идеология чрез жените\", добавя Али, като признава, че видеозаписът е автентичен. Той уверява, че дори децата замерват пазачите с камъни: \"Майките им казват \"те са тези, които убиха баща ви и унищожиха нашата къща\". Кюрдите, които искат връщане на чужденките и техните потомци в родните им страни, предупреждават, че децата могат да станат \"бомби със закъснител\", ако не бъдат превъзпитани и реинтегрирани. Шихмус Ахмед, отговарящ за бежанците в кюрдските власти, е наясно с проблемите, свързани със сигурността. \"Ние нямаме средствата да попречим на всичко, което се случва, но се опитваме да ограничаваме инцидентите\", подчертава този представител, признавайки, че има нападения срещу пазачи и служители на международни агенции. Хората, задържани в лагерите, \"остават привързани към своята идеология и все още представляват опасност\", предупреждава той. Под черния си никаб Ум Абдел Азиз не крие гнева си. 20-годишната жена не знае нищо за съдбата на съпруга си, арестуван при излизането си от Багуз преди няколко месеца. \"За нас смъртта е за предпочитане пред този живот и това унижение\", заявява сирийката. В Багуз \"имаше просперитет. Имахме пари, тук горим в пламъците на ада\".", "date": "2019.07.30", "title": "Опасността от \"Ислямска държава\" тегне над сирийския лагер Ал Хол"}
{"url": "https://www.24chasa.bg/novini/article/7582653", "text": "Председателите на парламентите на България и Кипър обсъдиха сътрудничеството между двете страни в редица области и най-вече в туризма. Председателят на Камарата на представителите на Кипър Димитрис Силурис е на официално посещение в България начело на парламентарна делегация. Визитата е по покана на председателя на Народното събрание Цвета Караянчева, предаде БТА. С г-н Силурис коментирахме добрите политически и парламентарни отношения, които имаме през годините, каза председателят на НС Цвета Караянчева в съвместно изявление след срещата. Тя отбеляза, че Република Кипър е била сред първите държави ратифицирали договора за присъединяване на България към Европейския съюз. Караянчева посочи, че българската общност в Кипър и кипърските студенти в България са мост между двете страни. Говорихме за активното парламентарно сътрудничество и за това, че можем още повече да го задълбочим, посочи тя. Цвета Караянчева отбеляза, че сред представителите в двата парламента има добри професионалисти и могат да си бъдат полезни за обмен на различни политики. Говорихме и за сътрудничеството в областта на културата, образованието и най-вече на туризма, за това, че България и Кипър можем да предлагаме съвместен туристически продукт, коментира председателят на Народното събрание. Председателят на Камарата на представителите на Република Кипър Димитрис Силурис отбеляза традиционно отличните отношения между Кипър и България и отбеляза, че дълг на политиците на двете страни е да ги приложат на практика в полза на двата народа. Ние изпитваме голяма благодарност към България за времето след турската инвазия, когато България даде работа и хляб на хиляди кипърски граждани, изгубили домовете си, посочи той. Това, което Кипър днес предоставя като възможност за трудова заетост на български граждани, е най-малката отплата, която бихме могли да дадем, добави Силурис. След разговора председателят на българския парламент показа пленарната зала на своя кипърски гост. По-късно днес кипърските парламентаристи ще разговарят с Групата за приятелство България - Кипър в Народното събрание. Предвидена е и среща с президента на Република България Румен Радев.", "date": "2019.07.30", "title": "Караянчева: Българите в Кипър и кипърските студенти в България са мост между двете страни"}
{"url": "https://www.24chasa.bg/novini/article/7582665", "text": "Интернет става все по-активен канал за трафик и експлоатация на хора, каза днес във Варна Антоанета Василева, представител на България в групата експерти към Конвенцията на Съвета на Европа за борба с трафика на хора. Тя бе водещ лектор на семинар, посветен на съвременните заплахи във виртуалното пространство. Организатори на обучението са дирекция \"Превенции\" към Община Варна, местната и Националната комисии за борба с трафика на хора. Освен от крайморския град, в семинара участват представители на различни институции от Русе, Разград и Силистра, предаде БТА.  Жертви на трафика на хора с цел сексуална експлоатация стават основно жени между 18 и 35 години, посочи Василева. По думите й част от тях тръгват, за да работят легално тази професия в западни държави, но трафикантите много често не спазват бизнесдоговорките. Голяма е групата и на жените, които отиват зад граница, за да работят нещо съвсем различно, но са принудени да проституират. Все повече се увеличава трудовата експлоатация, допълни Василева. По думите й проблемът е, че жертвите много трудно се идентифицират и затова през последните години всички страни от ЕС активно работят по тази тема. Трафикантите най-често ползват интернет, пускат фалшиви обяви или правят договорки с жертвите си чрез имейли или социалните мрежи, обясни Василева. Тя уточни, че по тази начин се въвличат много жертви едновременно, а все още много малко хора си дават сметка какви рискове дебнат във виртуалното пространство. Жертвите на трудова експлоатация са на различна възраст, но голяма част от тях са хора над 55 години, които по-трудно намират работа, както и продължително безработните, допълни Василев. По думите й през последните години като уязвима група се очертават и образовани млади хора, знаещи чужди езици, които искат да си намерят високоплатено занимание зад граница и поради това са склонни да рискуват.", "date": "2019.07.30", "title": "Експерт: Интернет става все по-активен канал за трафик и експлоатация на хора"}
{"url": "https://www.24chasa.bg/novini/article/7582646", "text": "Нюйоркската полиция арестува баща, който забрави близнаците си затворени в кола на жегата, при което децата починаха. 39-годишният мъж е обвинен в непредумишлено убийство, съобщи RTL.", "date": "2019.07.30", "title": "Близнаци, забравени от баща им, умряха в прегряла кола в Ню Йорк (Видео)"}
{"url": "https://www.24chasa.bg/novini/article/7582681", "text": "Руският премиер Дмитрий Медведев подписа указ за одобряване на списък с потенциално опасни кучета. Списъкът включва 12 породи кучета и техните мелези, притежаващи генетично определени качества като агресия и сила и представляващи потенциална опасност за хората. Между опасните породи са акбаш, бразилски булдог, булдог, бендог, всички породи, които са хибридни кръстоски с вълци, булмастиф, питбул и кавказка овчарка. По-рано Министерството на вътрешните работи разработи списък на потенциално опасни кучета, чието разхождане без намордник и каишка е забранено на обществени места, пише  От 1 януари 2020 г. влиза в сила параграф от федералния закон, според който разхождането на потенциално опасни кучета без намордник и каишка е забранено, независимо от мястото на разходката, с изключение на случаите, когато такива кучета са на оградената територия на техния собственик. В този случай за присъствието на потенциално опасно куче трябва да се постави предупредителен знак на входа на имота", "date": "2019.07.30", "title": "Кои са потенциално опасните породи кучета в Русия?"}
{"url": "https://www.24chasa.bg/novini/article/7582699", "text": "В индустриалната ферма в Голямо Враново евтаназията на животните ще започне най-рано утре, защото трябва да се осигури допълнителна техника и екипи. На този фон обаче взетите проби в свинекомплекса в Юделник се оказаха отрицателни, предаде  Добрата новина , поне за момента, е от свинекомплекса тук в Юделник, където се отглеждат над 17 000 прасета. Оказва се, че от взетите 280 проби от животните нито една не е положителна. Това означава, че заразата не е успяла да проникне на територията на фермата. От областната агенция по безопасност на храните обаче уточниха, че окончателните официални резултати от пробите ще излязат довечера. В работата си напредват и екипите, ангажирани с евтаназията на прасетата от свинекомплексите в Бръшлен и Николово, където беше установен вируса. До утре ще бъдат загробени всички 17 000 животни от фермата в Николово. Още с обявяването на епидемията в русенска област големите хранителни магазини са прекратили договорите си за доставка на свинско месо с един от най-големите местни свинекомплекси, където е установена заразата и в момента се снабдяват със свинско месо от Южна България. И въпреки че няма драстично увеличение на цената на свинското месо , от големите хранителни вериги в Русе отчитат ръст в продажбите на пилешкото месо и рибата Магазините в русенско вече зареждат свинско месо от Южна България и чужбина.", "date": "2019.07.30", "title": "Няма африканска чума по свинете в комплекса в Юделник"}
{"url": "https://www.24chasa.bg/novini/article/7582694", "text": "Европейският комисар по разширяването и политиката на добросъседство Йоханес Хан заяви, че решаването на косовския проблем е приоритет на международната общност и е ключово за развитието на целия регион, съобщи Танюг. В интервю за виенския вестник \"Стандарт\" на въпрос вижда ли политическа воля за постигане на споразумение между Белград и Прищина Хан каза, че я вижда със сигурност в Сърбия, както и в Косово. Той изрази надежда, че след вероятни избори в Косово тази есен ще бъдат създадени условия за напредък, предава БТА. Хан изтъкна, че Преспанското споразумение между Атина и Скопие е създало позитивна динамика на Балканите и е съществувала увереност, че е възможно да бъде постигнато споразумение между Белград и Прищина. Тази позитивна динамика, за съжаление, с въвеждането на мита върху сръбските стоки от страна на Прищина бе спряна. Решението на косовския проблем е централно за развитието на целия регион, каза Хан. Когато става въпрос за започването на преговори със Скопие и Тирана Хан каза, че се работи по въпроса, но не е никаква тайна, че настроенията сред членките на ЕС са по-добри към Северна Македония. Двете страни изпълниха изискваните критерии. Поради това дадохме препоръки и за двете. Освен исканите реформи, Скопие сключи и историческото Преспанско споразумение, както и споразумение с България. При Албания сега има проблеми, например опозицията напусна парламента, а правителството има трудности да води диалог и е задвижена процедура за смяна на президента. Членките на ЕС естествено оценяват и общата политическа ситуация в една страна, каза Йоханес Хан. Той обяви, че иска в бъдеще повече внимание да се обръща на екологията и то не само след посещенията в Босна, където има електроцентрали на въглища.", "date": "2019.07.30", "title": "Йоханес Хан: Решението на косовския проблем е ключово за региона"}
{"url": "https://www.24chasa.bg/novini/article/7582686", "text": "Бандити са нападнали баба в дома ѝ заради 5 лева. Това съобщиха от ОД на МВР- Монтана. Случката е станала в нощта срещу понеделник в село Драганица, община Вършец. Между полунощ и 1 часа двама души разбили вратата на дома на самотно живееща 75-годишна старица. Непознатите нахлули вътре и започнали да сипят заплахи срещу уплашената баба. Те я принудили да им даде всичките си налични пари, които били едва 5.20 лева. След като видели, че няма какво повече да измъкнат от бедната жена, те й взели домашния телефон. Чак към 7.30 часа на сутринта жената отишла у свои съседи и подала сигнал в полицията. Ченгетата издирват нападателите.", "date": "2019.07.30", "title": "Апаши нападнали самотна баба в Монтанско, задигнали 5 лева"}
{"url": "https://www.24chasa.bg/novini/article/7582690", "text": "Навършват се 9 години от смъртта на Радостина Константинова - един от основателите на пресгрупа\"168 часа\" и и дългогодишен главен редактор на \"168 часа\". Заупокойна молитва ще бъде отслужена в църквата \"Св. Неделя\" в София. Панихидата обаче този път ще бъде на 4 август, неделя, в Несебър, в църквата \"Св. Богородица\" в стария град в 12:30 ч. След това това приятелите и близките й ще се съберат на чаша вино.  Да си спомним за Радостина заедно!", "date": "2019.07.30", "title": "Девет години от смъртта на Радостина Константинова"}
{"url": "https://www.24chasa.bg/novini/article/7582732", "text": "Районният съд във Варна остави в ареста трима мъже, нападнали горски служители, съобщиха днес от пресслужбата на съда. Срещу тях са повдигнати обвинения за нанасяне на средна телесна повреда на длъжностно лице, докато то изпълнява служебните си задължения, както и за употреба на сила с цел принуда на орган на властта. Престъплението е извършено на 26 юли т.г. на територията на Държавното ловно стопанство в Шерба. Горските служители, които констатирали незаконна сеч, са били нападнати, като единият е със счупена ръка. Задържаните мъже са на 30, 37 и 40 години. За да остави обвиняемите в ареста, съдът взема под внимание факта, че от събраните материали по делото до момента може се направи обосновано предположение, че те са съпричастни към престъплението. Освен това тримата са демонстрирали брутално погазване на закона, липса на задръжки и безпардонно поведение спрямо държавни служители, изпълняващи задълженията си по охрана и опазване на горския фонд, се е мотивирал съдът. Решението за взетите мерки за неотклонение на задържаните може да бъде обжалвано в тридневен срок.", "date": "2019.07.30", "title": "Оставиха в ареста мъжете, нападнали горски служители във Варненско"}
{"url": "https://www.24chasa.bg/novini/article/7582720", "text": "В реч снощи по случай 20 години от възкачването си на престола, мароканският крал Мохамед Шести призова за промени в правителството, предаде Асошиейтед прес. Монархът заяви, че на правителството са нужни нови хора и че не се прави достатъчно за задоволяване на нуждите на гражданите, както предвижда политиката на развитие. Мохамед Шести поиска от премиера Саад-Един ел Османи да предложи кандидати за нови членове на кабинета тази есен. Кралят подчерта, че иска хора с различен начин на мислене и служители, които могат да повишат нивото на работа на правителството, предава БТА. В Мароко неотдавна заработи една от най-големите слънчеви електроцентрали в света и един от най-бързите влакове в Африка, но нивата на бедност остават високи, а социалното недоволство породи две големи протестни движения през последните три години. 55-годишният Мохамед Шести иска специална комисия да упражнява надзор върху правителствените реформи в сектори като инвестициите, образованието и здравеопазването. Кралят нарече неадекватен сегашния модел на развитие. Мароканският външен министър Насер Бурита заяви пред Асошиейтед прес, че комисията ще следи за това всички мароканци да могат да се възползват от проектите за развитие. По случай годишнината от възкачването си на престола крал Мохамед Шести помилва 4764 затворници, съобщи министерството на правосъдието. Подобни помилвания са традиционни в дните около празника по случай възцаряването на монарха. Мохамед Шести изрази и решимостта на Мароко да се придържа към политическия процес на ООН за намиране на решение за конфликта в Западна Сахара, отбелязва Асошиейтед прес.", "date": "2019.07.30", "title": "Мароканският крал Мохамед Шести призова за промени в правителството"}
{"url": "https://www.24chasa.bg/novini/article/7582426", "text": "Древният археологически обект Лянджу в Китай бе включен в списъка на световното наследство на ЮНЕСКО от Комитета за световното наследство на 43-то му заседание, провело се в азербайджанската столица Баку, информира Р Обектът, който се намира в района Юхан на град Ханджоу, провинция Дзъдзян, разкрива живота на китайската цивилизация и праисторическото култивиране на ориз в периода 3300 – 2300 пр.Хр. Простиращ се на площ от 14,34 квадратни километра върху равнина с речна система в подножието на крайбрежен планински район, обектът включва археологически останки и открити културни реликви от древния град Лянджу. Останките от града предоставят дълбоки и неопровержими доказателства, че китайската цивилизация води началото си от преди 5000 години, с 1000 повече отколкото се смяташе преди, казва Колин Ренфрю, пенсиониран професор по археология към Университета Кеймбридж и член на Британската академия. Комитетът за световното наследство добави Лянджу към списъка на ЮНЕСКО, за да насърчи по-доброто опазване и съхранение на обекта, който е от „изключителна стойност\" за човечеството. Удивителните нефритени предмети, открити при разкопките на Лянджу, са на над 5000 години. Археолозите, работещи на обекта от 80-те години на миналия век, са ги открили близо до град Ханджоу. От изящни нефритени артефакти до грънчарски изделия, различни погребални предмети са били намерени на място, за което се вярва, че е било гробище. Лиу Бин, директор на Джъдзянския изследователски институт по археология каза пред CGTN, че преди повече от 5000 години, започнали да се появяват общества по протежението на реките в Древен Египет и Индия, подобно е имало и в Лянджу. Руините на древния град Лянджу са открити за първи път през 2007 г, оттогава насам археолозите разбулват трескаво мистериите на китайската цивилизация, развила се по онова време. Различни животни и символични писмени знаци са изобразени върху грънчарските съдове, дори нефритените предмети. Експертите посочват, че според тях хората от Лянджу са започнали да записват начина си на живот преди 5000 години, което е ключово откритие в проследяването на началото на китайския език и писмена система. За да популяризира културата на Лянджу, тематичният музей там беше реновиран с цел привличане на повече посетителите от Китай и чужбина. Директорът на музея, Джоу Лимин каза пред CGTN, че ще създадат комиксови книги и други продукти, промотиращи културата на Лянджу сред по-младите поколения. Разкопките в обекта все още продължават и местните власти използват последните технологии и съоръжения за наблюдение на останките. Очаква се скоро да отвори врати и Археологически парк Лянджу, за да помогне на хората да добият повече информация за славното минало на града.", "date": "2019.07.30", "title": "Китайският археологически обект Лянджу добавен в списъка на ЮНЕСКО"}
{"url": "https://www.24chasa.bg/novini/article/7582708", "text": "Окръжна прокуратура – Благоевград е внесла за разглеждане в съда обвинителен акт срещу А.И. и Г.А. за използване на неверни документи за получаване на евросубсидии. В периода от 09 януари 2010 г. до 18 септември 2014 г. обвиняемият А.И., като бенефициент, земеделски производител, по програма за безвъзмездна финансова помощ от Европейския земеделски фонд за развитие на селските райони, използвал не по предназначение получената сума в размер на 19 556,80 лева. Той действал в съучастие с негов пълномощник – другият обвиняем Г. А. Въпросните парични средства представлявали авансово плащане по сключен договор с Държавен фонд \"Земеделие\" във връзка с подадено от него заявление за подпомагане по мярка 112 – създаване на стопанства на млади фермери и бизнес план към него. Въпреки предоставената помощ за развиване на земеделско стопанство, това не било направено. На 19 август 2011 г. обвиняемият И., отново в съучастие с А. като подбудител и помагач, подал заявление за подпомагане по мярка 121 \"Модернизиране на земеделските стопанства\" и бизнес план. С цел одобряване на проекта, били съставени и приложени неистински документи – анкетни формуляри, договори за изграждане на оранжериен комплекс, протоколи за избор на възложител с представени към тях оферти и др. Чрез представяне на неверни сведения пред Областна разплащателна дирекция към ДФЗ – гр. Благоевград, се целяло да се докаже, че въпросният земеделски производител отговаря на изискванията за условията и реда за предоставяне на безвъзмездна финансова помощ в размер на 434 371,42 лева. Тази сума представлявала 60 % от стойността на проекта и одобрените разходи, като за останалите 40 % в приложената документация било посочено, че разполага с достатъчен капитал за самоучастие. Въпреки това подсъдимият А.И. нито създал условия за това, нито осъществил необходимите инвестиции. Неговият съучастник – Г.А., го улеснил чрез даване на съвети и разяснения за набавяне на документи и попълване на такива, както и чрез прехвърляне на имоти фиктивно за символична стойност. Предстои наказателното производство срещу двамата обвиняеми да продължи в съда.", "date": "2019.07.30", "title": "Фермери на съд за злоупотреби с 450 хил. лв. евро помощи"}
{"url": "https://www.24chasa.bg/novini/article/7582771", "text": "Трима души са пострадали при катастрофа по път II-82 София - Самоков, в района на комплекс \"Златна рибка\", село Кокаляне. Това съобщиха от пресцентъра на СДВР за  . Катастрофата е станала между лек автомобил и маршрутка. Двама от пострадалите са пътували в лекия автомобил, а другият е бил в маршрутката. Двама от тях са закарани в \"Пирогов“, а един в Окръжна болница.", "date": "2019.07.30", "title": "Трима пострадаха при удар на маршрутка и кола край Кокаляне"}
{"url": "https://www.24chasa.bg/novini/article/7582767", "text": "Земетресение с магнитуд 3.0 е регистрирано в района на Вранча, Румъния, показва справка на сайта на Националния институт по геофизика, геодезия и география (НИГГГ) към Българската академия на науките (БАН). Трусът е регистриран в 11.57 ч. Дълбочината му е 134,2 км.                                                                                                                                                                                                                                                                                                                       ", "date": "2019.07.30", "title": "Земетресение в района на Вранча"}
{"url": "https://www.24chasa.bg/novini/article/7582788", "text": "Общинското събрание на ПП ГЕРБ Стара Загора единодушно номинира Живко Тодоров за трети кметски мандат, съобщиха от местната партийна организация във Фейсбук. Вижте във видеото какво каза той минути след това.                                                                                                                                                                                                                                                                                                                       ", "date": "2019.07.30", "title": "ГЕРБ-Стара Загора единодушно номинира Живко Тодоров за трети кметски мандат (Видео)"}
{"url": "https://www.24chasa.bg/novini/article/7582790", "text": "Хърватски пожарникар бе глобен за неправилно паркиране, докато гасял  , съобщават хърватски медии, като се позовават на съобщение на пожарникари във Фейсбук. Те твърдят, че на автомобила е имало поставен служебен стикер. Благодарностите нямат край, затова благодарим на пътната полиция, която залепи съобщение за глоба на нашия колега, който в продължение на 20 часа гасеше пожара и паркира до една стена, като при това на стъклото на колата имаше и служебен стикер \"Пожарникари 193\". Благодарим ви господа от сърце, написаха пожарникарите. Благодарим и на госпожата, която снима колата и изпрати снимката в полицията, че и я повика, допълниха пожарникарите, предава БТА. Пожарът, който избухна в петък следобед, вчера бе поставен под пълен контрол. В гасенето му участваха седем самолета канадер, около 200 пожарникари, граждани, полиция и армия.", "date": "2019.07.30", "title": "Глобиха пожарникар за неправилно паркиране, докато гаси пожара край Шибеник (Видео, снимки)"}
{"url": "https://www.24chasa.bg/novini/article/7582735", "text": "Тази сутрин във видинския квартал \"Нов път\" започна евтаназия на прасета, след като там беше установено огнище на болестта африканска чума. Това съобщи за БТА доктор Адриян Данков, директор на Областната дирекция по безопасност на храните (ОДБХ) във Видин. До 11.00 часа са умъртвени по хуманен начин две домашни животни, като продължават действията на институциите. Всички животни отглеждани в така наречения заден двор в 3 километровата зона ще бъдат евтаназирани по хуманен начин. В дворовете и около тях, където се отглеждат животни, ще се извърши дезинфекция. Изградени са контролно пропускателни пунктове около квартала, а част от жителите, които не са регистрирани на адреси в него не могат да си стигнат до домовете, съобщиха живеещите там. В тази зона попада и индустриална свинеферма с 3900 прасета, но досега взетите от там проби са отрицателни.", "date": "2019.07.30", "title": "Започна евтаназия на прасетата във Видинско, заразени с африканска чума"}
{"url": "https://www.24chasa.bg/novini/article/7582819", "text": "Стоки за над 30 000 лв. са иззети при специализирана операция в магазини за дрехи в к.к. Златни пясъци. Операцията за установяване и документиране на престъпления против интелектуалната собственост е проведена вчера от служители на сектор \"Икономическа полиция\" при ОДМВР - Варна. В хода й е проверен търговски обект, в който са установени дрехи на различни търговски марки без необходимата документация за изрично съгласие от страна на притежателя на съответните марки. Иззетите стоки са на обща стойност около 30 000 лв. Образувано е досъдебно производство. Установен е съдържателят на обекта - 30-годишен мъж. За случая е уведомен прокурор от Районна прокуратура - Варна.", "date": "2019.07.30", "title": "Иззеха стоки за над 30 000 лева при спецоперация в магазини в Златни пясъци"}
{"url": "https://www.24chasa.bg/novini/article/7582809", "text": "Двама проникнали в дома на 28-годишен мъж в Търговище, използвайки сила, са го пребили, съобщиха от полицията. Нападателите са от града - на 29 и 31 години, известни на полицията. Задържани са. Сигнал за случая е получен в РУ на МВР-Търговище на 29 юли 2019 г.  Нападението е станало около 12.30 часа на същия ден в дома на 28-годишния от Търговище. По случая е образувано бързо полицейско производство.", "date": "2019.07.30", "title": "Двама смляха от бой мъж в Търговище, задържаха нападателите"}
{"url": "https://www.24chasa.bg/novini/article/7582817", "text": "Двама непълнолетни са задържани за грабеж в търговски обект. На 28 юли в полицията е постъпил сигнал, че около 11.30 ч. двама младежи са влезли в хранителен магазин, изблъскали и ограничили възможността за движение на касиерката, след което отнели около 50 лева оборотни пари, информира МВР. В хода на работата извършителите са задържани часове след осъществяване на деянието. Работата по случаите продължава под ръководството на Районна прокуратура - Ямбол.", "date": "2019.07.30", "title": "Арестуваха двама непълнолетни в Ямбол, изблъскали касиерка и взели пари от магазин"}
{"url": "https://www.24chasa.bg/novini/article/7582829", "text": "Предложението за изменение на американските петролни санкции срещу Венецуела, така че да се допусне износ на суров на бартерна основа срещу храни, раздели опозицията в страната на два лагера. Едните казват, че това би предотвратило глада, а другите смятат, че президентът Николас Мадуро ще злоупотреби. Енри Фалкон, бивш губернатор на западния щат Лара, каза миналия четвъртък, че е писал до ООН и до Комисията за външните работи в Камарата на представителите на САЩ с молба за подобно изключение за внос на храни и лекарства. Фалкон придоби международна известност миналата година, когато наруши бойкота и се изправи срещу Мадуро на изборите, които много опозиционни партии сметнаха за фалшифицирани. Предстои му тежка битка да убеди САЩ и другите опозиционни политици в ползите от програмата. ООН приложи подобна програма в Ирак - друга зависима от петрола икономика, от 1996 г. до 2003 г., за да помогне на гражданите да устоят на санкциите на ООН, след като бившият лидер Саддам Хюсеин нахлу в Кувейт през 1990 г. В началото на 2019 г. САЩ бяха най-големият вносител на венецуелски суров петрол. Държавната петролна компания PDVSA (\"Петролеос де Венесуела\", ), получаваше пари от петрола, който изпращаше в американските рафинерии, и използваше износа към други големи клиенти като китайската CNPC и руската \"Роснефт\", за да изплаща дългове. Но след като американското министерство на финансите наложи санкции на \"Петролеос де Венесуела\", като част от опита на правителството на Тръмп да окаже натиск на Мадуро да се оттегли на фона на хиперинфлационен икономически колапс, доставките на венецуелската компания към САЩ спряха, а производството на суров петрол във Венецуела спадна наполовина в сравнение с миналогодишното. Това намали приходите на правителството за внос на храни и лекарства, които не достигат от години. Привърженици на санкциите твърдят, че с каквито и да е приходи от продажбата на петрол е по-вероятно да бъде злоупотребено, вместо да бъдат използвани за внос на хуманитарни стоки. Мадуро остава на власт въпреки санкциите и шестмесечната кампания на Хуан Гуайдо, председател на контролираното от опозицията Национално събрание, да привлече на своя страна въоръжените сили на латиноамериканската държава. \"Докато политиците се опитват да отклонят вниманието ни изключително, в някои случаи, върху политическата страна, но без резултат и ефект, хората все още умират от глад\", каза Фалкон на пресконференция и заяви, че Венецуела е \"пред прага на глада\". Но съюзниците на Гуайдо твърдят, че най-добрият начин за решаване на хуманитарната криза, която принуди над 4 милиона души да емигрират, е да се насочи вниманието към сваляне на Мадуро. Продължително отхвърляните от Мадуро предложения за хуманитарна помощ и неотдавнашните доставки, които той позволи на Червения кръст, са недостатъчни и не бяха обект на достатъчен контрол, каза Мануела Боливар, депутат от партията на Гуайдо \"Народна воля\". \"Тази програма няма да гарантира, че хората ще получат храни, защото има много стимули да се краде\", каза Боливар в телефонно интервю. Американското финансово министерство миналия четвъртък наложи санкции на 10 души и 13 организации, участващи в програмата за разпределяне на храни, за която се говори, че пълни джобовете на Мадуро и семейството му. Венецуелското министерство на информацията не отговори на запитване за коментар на предложението. Правителството обвинява американската \"блокада\" за икономическите несгоди, въпреки че американските санкции не пречат на вноса на храни и лекарства. Високопоставен служител от правителството на Тръмп каза, че иракската програма е била опорочена от огромна корупция и нарече предложението \"нежизнеспособно\" във Венецуела. Разследване на ООН установи, че компании са платили 1,8 милиарда долара комисиони на иракски служители, за да получат поръчки. Все пак партията \"Авансада прогресиста\" на Фалкон предприе стъпки да изложи позицията си във Вашингтон. Франсиско Родригес, главен икономист в базираната в Ню Йорк фирма \"Торино икономикс\" и съветник в предизборната кампания на Фалкон през 2018 г., говори в защита на програмата \"храни срещу петрол\" пред комисия в Конгреса миналата седмица. Партията е ангажирала канадската лобистка фирма Дикенс & Медсън да придвижва усилията й, според документ от 18 юли, внесен в американското министерство на правосъдието. Друг документ от 15 юли показва, че лобистът \"възнамерява да се стреми към избиране на Енри Фалкон за президент на Венецуела\". Фалкон нарече в четвъртък този документ \"лъжлив\" и каза, че е бил съставен поради административна грешка. Той добави, че властите ще гарантират, че програмата няма да бъде опорочена от корупция като в Ирак. /От БТА/", "date": "2019.07.30", "title": "Опозицията във Венецуела е разделена от идеята за програма като на Ирак -\"петрол срещу храни\""}
{"url": "https://www.24chasa.bg/novini/article/7582845", "text": "Самокатастрофирал тир затруднява движението по пътя София – Варна в района на разклона за село Балван, съобщиха от Областната дирекция на МВР – Велико Търново. Данни за пострадали граждани при инцидента няма. Екипи на \"Пътна полиция“ регулират трафика, който към момента се осъществява само в едната лента. Водачите, движещи сепо това направление, трябва да преминават през мястото на катастрофата с повишено внимание.", "date": "2019.07.30", "title": "Тир катастрофира на пътя София - Варна край Балван, движението е затруднено"}
{"url": "https://www.24chasa.bg/novini/article/7582844", "text": "На 67-годишен жител на Скопие бе предявено обвинение заради публикуван коментар във Фейсбук със заплахи срещу премиера Зоран Заев, предаде МИА, цитирана от БТА. Секторът за компютърна престъпност е внесъл обвинение против В. З. на 67 години от Скопие за \"застрашаване на сигурността\" чрез информационна система. На 25 юли въпросното лице чрез потребителското си име е публикувало коментар със заплашително съдържание към премиера на Република Северна Македония, съобщи министерството на вътрешните работи в Скопие. \"Само куршум за тебе, копеле, който с мерак ще изстрелям без окото ми да мигне\", гласяло посланието, което Зоран Заев прочете от мобилния си телефон пред депутатите в парламента.", "date": "2019.07.30", "title": "Обвиниха скопянин, написал за Заев: Само куршум за тебе, копеле"}
{"url": "https://www.24chasa.bg/novini/article/7583030", "text": "Румънският министър на вътрешните работи Николае Мога подаде днес оставка във връзка със скандала с отвличането и убийството на 15-годишно момиче в град Каракал, предаде ТАСС. Мога бе назначен за вътрешен министър само преди шест дни. \"В разговор с премиера реших да напусна поста. Оставката ми трябва да се разглежда като ново начало за министерството\", каза Мога. В понеделник във връзка със случая бе уволнен началникът на румънската национална полиция Йоан Буда. Петнайсетгодишното момиче изчезна в сряда, на 24 юли, след като се качило на минаващ автомобил от своето село за Каракал. В четвъртък то се обадило три пъти на телефона за спешна помощ, като казало, че е отвлечено от някакъв мъж. Службата за спешна помощ не успяла веднага да установи откъде идва обаждането и полицията отишла в дома на мъжа едва в петък сутринта, около 19 часа след обаждането на момичето. Заподозреният за нейното убийство 66-годишен мъж е задържан, а при обиск в дома му са открити овъглени останки от тяло и вещи, принадлежащи на изчезналото момиче. Той призна, че е убил две тийнейджърки.", "date": "2019.07.30", "title": "След по-малко от седмица новият министър на вътрешните работи на Румъния подаде оставка"}
{"url": "https://www.24chasa.bg/novini/article/7583035", "text": "Таха Шакури още намира отдалечени кътчета, в които да играе в поддържана с благотворителност детска болница в Техеран, без да знае, че неговите лекари остават без лекарство за химиотерапия, нужно за лечението на чернодробния рак на осемгодишното момче. Докато иранската икономика рухва, след като САЩ се изтеглиха от ядреното споразумение и засилиха санкциите срещу Техеран, цените на вносните лекарства скочиха, а националната валута се срина с около 70 процента към долара. Обикновените иранци намират по-трудно дори лекарства, произвеждани в Иран - тяхната цена е недостъпна за мнозина в държава, където средната месечна заплата се равнява на около 450 долара. Иранската здравна система не може да се справя и мнозина обвиняват кампанията за \"максимален натиск\" на президента Доналд Тръмп за смайващите цени и дефицита. Санкциите засегнаха обикновените иранци, предизвиквайки скок до небето на цените за всичко - от важни суровини и потребителски стоки до жилища, докато същевременно надвисва и призракът на война със САЩ. Майката на Таха - Лая Тагизадех, казва, че болницата осигурява безплатно лекарствата на сина й - докато еднократна процедура иначе би струвала 1380 долара в частна болница. Тя добавя, че семейството е дълбоко благодарно на лекарите и болничния персонал. \"Нямаше да се справим без подкрепата им\", казва 30-годишната жена. \"Съпругът ми е обикновен работник в магазин за хранителни стоки, а това е болест, чието лечение е много скъпо\". От 32 000 за 1 долар по времето на ядреното споразумение през 2015 г. между Техеран и световните сили, иранският риал се срина до около 120 000 за долар сега и засегна силно цените на вносните лекарства. Ядрената сделка беше повишила очакванията на много иранци за по-добър живот, свободен от примката на международните санкции. Забележителното споразумение отмени международните санкции в замяна на ограничения в иранската ядрена програма, но сега сделката е почти напълно изпразнена от съдържание и са въведени нови и по-строги санкции. Докато САЩ настояват, че лекарствата и хуманитарните стоки са освободени от санкциите, ограниченията върху търговията разколебаха много банки и фирми по света да правят бизнес с Иран, опасявайки се от наказателни мерки от Вашингтон. Страната е изолирана от световната банкова система. Миналата седмица министърът на здравеопазването Саид Намаки каза, че бюджетните ограничения заради намаляването на износа на суров петрол са засегнали драстично неговото ведомство. Американските санкции са насочени срещу всички иранци, каза той. \"Американските твърдения, че лекарствата и медицинската техника са освободени от санкции, са голяма и очевидна лъжа\", каза Намаки. \"Най-загрижени сме, че каналите към външния свят са затворени\", каза д-р Арасб Ахмадян, ръководител на детската болница \"Махак\", управлявана чрез дарения от благотворителност, която осигурява грижи за около 32 000 деца под 16-годишна възраст в цял Иран. Банковите санкции блокираха трансакциите и това не позволява дарения от чужбина, каза той. Паричните преводи просто са неуспешни, включително онези, одобрени от американското финансово министерство. \"Наистина губим надежда\", каза Ахмадян. \"Лекарствата трябва да може да се купуват, финансирането трябва да е налично, а кредитните линии трябва да са ясно определени в банковата система\". Официални данни сочат, че Иран произвежда около 95 процента от основните лекарства, от които се нуждае, и дори изнася част от продукцията си в съседни държави. Но когато става дума за по-сложно лечение, за медицинска техника и лекарства за болести, които са редки или лечението им е скъпо, Иран е силно зависим от внос. И въпреки че държавата осигурява здравеопазване за всички, много лечения, нужни в сложни случаи, просто не са налични. Мнозина предпочитат да отидат в частни болници, ако могат, и да избегнат дългите списъци на чакащи в държавните. Всяка сутрин се образуват дълги опашки в аптека \"13-Абан\" (\"3 ноември\" - национален празник, свързан с ислямската революция, бел. прев.) на централната улица \"Каримихан\", където хората идват да търсят редки лекарства за свои болни близки. 53-годишният Хамид Реза Мохамади прекарва по-голямата част от свободното си време в търсене на лекарства за съпругата и дъщеря си, страдащи от мускулна дистрофия. \"Преди 2-3 месеца можеше лесно да ми изпълнят рецептата във всяка аптека\", каза Мохамади, размишлявайки колко бързо са се влошили нещата. Аптекарят Пейман Кейванфар казва, че много иранци, чиято покупателна способност е сведена до нула, не могат да си позволят вносни лекарства и търсят произведени в страната им заместители. \"Има рязко покачване на цените на лекарствата, в някои случаи до три-четири пъти\", каза той. Тези, които още имат пари в брой, се обръщат към черния пазар. Махмуд Ализадех - 23-годишен студент, бързаше към ползващата се със съмнителна репутация улица \"Насер-Хосроу\" в южен Техеран, където разбрал, че има от лекарството на майка му за множествена склероза. \"Тя е само на 45 години, твърде рано е да я гледам така тежко парализирана\", каза той. На улицата той плаща три пъти повече за лекарството в сравнение с това, което е плащал през май 2018 г. \"Не зная на кого наложи санкции Тръмп, освен това, че наказва терминално болните хора тук\". Мнозина пътуват от селските райони до по-големи градове, за да търсят лекарства за любими хора. Хосеинголи Барати - 48-годишен баща на три деца, е дошъл в Техеран от град Гонбад Кавус, на около 550 километра на североизток, за да търси лекарства за страдащата си от левкемия съпруга. Той казва, че досега е похарчил 7700 долара за болестта й. \"Напрежението е огромно\", каза той. \"Продадох всичко, което имах и взех назаем пари от близки и приятели\".", "date": "2019.07.30", "title": "Иранците казват, че санкциите на САЩ блокират достъпа им до необходими лекарства"}
{"url": "https://www.24chasa.bg/novini/article/7583045", "text": "Трийсет и осем процента от руснаците не искат президентът Владимир Путин да управлява още един мандат, съобщи днес най-голямата независима социологическа агенция в Русия \"Левада център\", цитирана от ДПА. Путин, който е на власт като президент почти две десетилетия, ще достигне конституционния праг за два последователни президентски мандата през 2024 г. Той беше преизбран миналата година с повече от три четвърти от гласовете на избирателите. Резултатите на общонационално допитване, извършено този месец от \"Левада център\", показва растящо недоволство от руския лидер. Процентът на руснаците, които не искат Путин да продължи да управлява след сегашния си мандат, е най-голям за последните пет години, след засилването на национализма в резултат на анексията на Крим от Русия през 2014 г., предаде БТА.  \"Ще станем свидетели на негативна тенденция по отношение на президента\", каза директорът на агенцията Лев Гудков пред в. \"Ведомости\". Властта на Путин е до голяма степен основана на импулса от минали постижения и липсата на алтернативи, каза Гудков. \"Днес всичко зависи от липсата на алтернатива. Но отношението е предимно отрицателно, защото липсата на алтернатива се поддържа със сила\", добави Гудков. Повече от 1000 души бяха задържани на опозиционен протест в центъра на Москва този уикенд. Демонстрацията бе белязана от най-големия брой арести при протести в Русия за последното десетилетие, според неправителствената организация \"ОВД-Инфо\".", "date": "2019.07.30", "title": "Почти 40% от руснаците не искат Путин да управлява още един мандат"}
{"url": "https://www.24chasa.bg/novini/article/7583046", "text": "Софийската окръжна прокуратура подкрепи номинираният за нов главен прокурор Иван Гешев. Вчера Гешев остана единственият кандидат за поста, след като на заседанието на Пленума на Висшия съдебен съвет правосъдният министър отказа да се меси в независимана съдебна власт като предложи политическа номинация за поста на обвинител номер едно. В становището си магистратите от софийската окръжна прокуратура се присъединяват към колегите си от десетки други колегии в страната, включително Апелативната специализирана прокуратура, както и към Камарата на следователите, универскитетски юридически колегии и куп магистрати, изразили подкрепа за Гешев и завяват: „С настоящото становище изразяваме нашата подкрепа за номинацията направена от прокурорската колегия на Висшия съдебен съвет за г-н Иван Гешев – Заместник на Главния прокурор на Република България за Главен прокурор на Република България. Считаме, че г-н Иван Гешев притежава необходимите професионални и нравствени качества изискващи се за заемане на длъжността. Същият има дългогодишен опит в Прокуратурата на Република България, който факт е от съществено значение за решаване на проблемите и отговорностите на професията.“", "date": "2019.07.30", "title": "И Софийската окръжна прокуратура застана зад Гешев"}
{"url": "https://www.24chasa.bg/novini/article/7583062", "text": " не е бил със заповед за задържане. Това твърдят от пловдивската прокуратура. Мъжът бил спрян с още трима в понеделник около 16 часа за рутинна проверка. При залавянето му той изхвърлил пликчета със суха трева и бял прах. Това навело полицаите, че може да е дилър. Отвели го с другите трима за оперативна беседа в участъка. Вечерта 30-годишният мъж поискал да отиде на тоалетна. Униформен го придружил, но понеже нямало заповед за задържане, го отвел във WC, което не е обезопасено с решетки. Той се възползвал, че вратата била полузатворена и скочил от прозореца. Веднага бил повикан екип на Спешна помощ, който транспортирал пострадалия в УМБАЛ \"Св. Георги\", където издъхнал. От здравното заведение не посочват какви са били травмите му. По разпореждане на вътрешния министър Марин Младенов тече проверка на случая, който е възложена на инспектората на МВР. Липсата на заповед за задържане оневинява полицаите защо не са го завели в тоалетна, предназначена за арестанти. Прокуратурата е образувала досъдебно производство за склоняване към самоубийство.", "date": "2019.07.30", "title": "Ето откъде е скочил 30-годишният арестант в Пловдив, който издъхна"}
{"url": "https://www.24chasa.bg/novini/article/7583087", "text": "Апелативният съд във Варна потвърди като законосъобразен първоначалния арест на Валери А., обвиняем с още едно лице по досъдебно производство на РУ на МВР в Балчик за държане на наркотични вещества, предназначени за разпространение. Преди 10 дни Окръжният съд в Добрич е определил най-тежката мярка за процесуална принуда спрямо обвиняемия, държал високорискови наркотични вещества: 33,9гр. - марихуана, 60,8гр. – метаамфетамин и 5,8гр. - амфетамини. Днес въззивната апелативна инстанция намери за правилни и обосновани всички изводи на Добричкия окръжен съд. Както припомни и прокурорът от Апелативна прокуратура – многобройни са свидетелските показания на лицата, които са закупували многократно различни видове дрога от обвиняемия. И този съд отбелязва високия интензитет на престъпната деятелност на Валери, начина на разпространение и предварителното дозиране на наркотичните вещества. От началото на следствените действия вече са налични протокол за претърсване и изземване на лек автомобил и на жилищата, които обитават двамата обвиняеми.Има данни, че Валери е продавал наркотичните вещества и пред дома си. Преценката на всички тези данни, на гласните и на писмените свидетелства и материалиq обосновават категорично обоснования извод, че обвиняемият е съпричастен към притежанието на забранените от закона вещества, предназначени за разпространение. За това тежко умишлено престъпно деяние законът предвижда наказание от две до осем години „лишаване от свобода” и „глоба” от пет хиляди до двадесет хиляди лева. С оглед тежестта на наказанието и високата му обществена опасност и този съд намира, че има риск обвиняемият да извърши престъпление или да се укрие. Основание за този извод се съдържа и в криминалната регистрация на Валери от 2016г. за извършено от него друго деяние, отново свързано с притежание на наркотични вещества. Обвиняемият е безработен ивероятно формира доходи от разпространението на забранени от закона вещества. Второто лице, привлечено като обвиняемо по това досъдебно производство е съдействало на разследващите и търпи мярка „парична гаранция“ в размер на 500 лв.", "date": "2019.07.30", "title": "Мъж от Балчик остава ареста за разпространение на наркотици"}
{"url": "https://www.24chasa.bg/novini/article/7583097", "text": "ДФ \"Земеделие\" преустановява физическите проверки на място в свиневъдните стопанства на територията на цялата страна. Забраната е разпоредена със Заповед на изпълнителния директор на ДФЗ - РА Васил Грудев. Тя е част от кризисните мерки, предприети от държавата, за превенция и преодоляване разпространението на Африканската чума по свинете (АЧС), съобщиха от фонда. При планиране на проверките на място ДФЗ ежедневно ще проследява информацията за актуалната епизоотична ситуация на официалния сайт на Българска агенция по безопасност на храните (БАБХ). Преди извършване на посещение на място при кандидатите за финансово подпомагане на ДФЗ, ще бъде съблюдавана публикуваната информация от БАБХ както по отношение местоположението на свиневъдни обекти, така и във връзка с наложените ограничения за придвижване на хора и транспортни средства.", "date": "2019.07.30", "title": "Спират проверките в свиневъдните стопанства в цялата страна"}
{"url": "https://www.24chasa.bg/novini/article/7583117", "text": "Полицията задържа шофьор с отнета книжка, да управлява автомобил, с табели, издадени на друго превозно средство – съобщават от Областната дирекция на МВР. На 29 юли, около 11,20 ч.в село. Победа, област Добрич, е спрян за проверка лек автомобил „Фолксваген” с полска регистрация, управляван от 40-годишен мъж, неправоспособен и известен на МВР. При последвалата справка в информационните масиви на МВР е установено, че водачът управлява автомобила в едногодишен срок от наложено му наказание. В хода на проверката е установено, че регистрационните табели на автомобила са издадени за друго МПС. Задържан е за 24 часа. По случая е образувано бързо полицейско производство.", "date": "2019.07.30", "title": "Задържаха шофьор с отнета книжка да кара \nавтомобил с  чужди регистрационни табели"}
{"url": "https://www.24chasa.bg/novini/article/7583129", "text": "Турция ще изпрати екип от наблюдатели в китайския район Синцзян, заяви днес турският външен министър Мевлют Чавушоглу, след като обсъди положението на тюркоезичното малцинство на уйгурите с китайския си колега, предаде Ройтерс. Китай е изправен пред нарастващи критики заради създаването на така наречени \"центрове за професионално обучение\" с цел да се бори срещу екстремизма в района на Синцзян, в който живеят основно уйгури мюсюлмани, предава БТА. Много западни страни разглеждат тези центрове като лагери за задържане. Китай е подозиран, че държи до 1 милион души в подобни лагери в Синцзян. Турция е единствената мюсюлманска страна, която редовно изразява безпокойство за положението в Синцзян, включително през февурари пред Съвета на ООН по правата на човека.", "date": "2019.07.30", "title": "Чавушоглу: Турция ще изпрати екип от наблюдатели в китайския район Синцзян"}
{"url": "https://www.24chasa.bg/novini/article/7583139", "text": "Специализираната прокуратура ще иска постоянен арест за собственика на ИТ фирмата „ТАД груп” Иван Тодоров. В компютрите на фирмата обвинението твърди, че е открило източените данни от Националната агенция по приходите, съобщи  Арестуван е веднага след като е преминал граничен контрол и отведен в Националната следствена служба. Към момента Тодоров е задържан за 72 часа. Официално му е повдигнато обвинение за кибертероризъм. Тази мярка е възмутителна, коментира адвокат Ина Лулчева, която ще го защитава. Мотивите на обвинението са, че има опасност шефът на „ТАД груп” да се укрие. Лулчева напомни, че Тодоров сам и доброволно се е прибрал в България. Тя не разбира и защо прокуратурата иска постоянен арест, след като другите двама обвинени са с по-леки мерки. Обвинения заедно с Тодоров получиха и двама негови служители - Кристиян Бойков и Георги Янков. След арестите Бойков и Янков вече са на свобода - съответно срещу подписка и гаранция от 20 хиляди лева.", "date": "2019.07.30", "title": "Спецпрокуратурата иска постоянен арест за шефа на „ТАД груп\", адвокатът му: Възмутително"}
{"url": "https://www.24chasa.bg/novini/article/7583182", "text": "Полицията в Солун арестува 61 мигранти за нелегален престой в страната при операция, последвала редица случаи на насилие в района на солунската гара, предаде Асошиейтед прес, цитирана от БТА.  След арестите, които са били извършени през нощта, тази сутрин полицаи са обикаляли из района и са проверявали документи за самоличност. Полицията съобщи, че операцията е предприета след няколко сблъсъка между съперничещи групи мигранти от Афганистан и Пакистан през последните дни, при които бяха ранени четирима души, включително един ранен с огнестрелно оръжие. Стотици мигранти живеят в района на гарата в Солун, където ги зарязват трафикантите, след като ги транспортират от границата с Турция, посочва Асошиейтед прес.", "date": "2019.07.30", "title": "Случаи на насилие в Солун, 61 мигранти арестувани"}
{"url": "https://www.24chasa.bg/novini/article/7583192", "text": "Съдът в Никозия постанови решение за откриване на производство по ликвидация на дружеството Olympic Insurance Co. Ltd, което извършваше дейност на територията на Република България чрез „Застрахователна компания Олимпик - клон България”, съобщиха от Комисията за финансов надзор, предаде  Съдът назначи двама постоянни ликвидатори, като това са досегашният неин временен ликвидатор Павлос Накузи, както и официален представител на Република Кипър. Следващият етап е надзорният орган върху застраховането на Република Кипър да информира надзорните органи на всички други държави-членки на Европейския съюз за решението за откриване на производство за ликвидация, включително на конкретните последици, произтичащи от това производство. Крахът на „Олимпик” създаде куп проблеми и на българския пазар. Хиляди водачи се наложи да сключват наново застраховка „Гражданска отговорност”, а пострадали в произшествия, причинени от застраховани в компанията, все още чакат обезщетения. Парите си чакат и много сервизи. И те, и пострадалите, са зависими от развитието на процедурата в Кипър. Фалитът в крайна сметка вдигна и цените на застраховките у нас.", "date": "2019.07.30", "title": "Кипърският съд започна ликвидацията на „Олимпик”"}
{"url": "https://www.24chasa.bg/novini/article/7583410", "text": "Румънски тираджия получи скоростно присъда за контрабанда на цигари през ГКПП Кулата. Л. Р. се призна за виновен и подписа споразумение с прокуратурата, одобрено от районния съд в Петрич. Получи 3 г. условно с 5-годишен изпитателен срок. Миналия петък, на 26 юли, на входящо трасе при ГКПП Кулата, в посока от Гърция към България, пристигнал товарен камион \"Скания\" с влекач и ремарке. При проверка се оказало, че освен декларирания йогурт, в товарна композиция, е имало акцизни стоки без бандерол. Митничарите откриха различни марки цигари - общо 248 800 броя кутии, на обща стойност 1 866 000 лева. Цигарите се отнемат в полза на държавата. Товарна композиция, която е задържана в склада за веществени доказателства при митническо бюро Кулата, ще се върнат на шофьора.", "date": "2019.07.30", "title": "За 4 дни румънски тираджия с присъда за цигари за 1,9 млн. лв. на Кулата"}
{"url": "https://www.24chasa.bg/novini/article/7583411", "text": "Според италианските власти офицерът карабинер, който бе смъртоносно прободен с нож при спречкване с двама американски тийнейджъри заради провалена сделка с наркотици, си е забравил оръжието във вечерта на убийството. Независимо от това той и партньорът му дори не са имали време да реагират и да използват оръжие, а извършителите са избягали, предаде Асошиейтед прес. На пресконференция днес генерал Франческо Гаргаро от службата на карабинерите защити реакцията на подопечните си, като съобщи първите подробности за спречкването, при което офицер Марио Черчиело Рега бе смъртоносно прободен с нож. Американските тийнейджъри Финеган Лий Елдер, на 19 години, и Гейбриъл Кристиан Натал-Хджорт, на 18 години, бяха арестувани в петък за убийството на карабинера. Той и партньорът му Андреа Вариале се отзовали на сигнал на мъж, който обяснил, че двама американци са му откраднали чантата по време на наркосделка. Тийнейджърите откраднали мобилен телефон и портфейл от мъжа, на когото после казали, че ще може да си получи обратно вещите срещу 100 евро. Мъжът съобщил за престъплението в полицията и уговорил среща с крадците. Но вместо него се появили карабинерите и били нападнати с нож.", "date": "2019.07.30", "title": "Убитият италиански карабинер не е носел оръжие по време на нападението"}
{"url": "https://www.24chasa.bg/novini/article/7583409", "text": "Обработка на пощенски пратки, подлежащи на митническо оформяне, да се осъществява централизирано - това предвижда нов проект между „Български пощи“ ЕАД и Агенция „Митници“, който стартира от 1 август 2019 г. в София и до края на 2020 г. ще обхване цялата страна, съобщиха от \"Български пощи\" на сайта си. Обработката ще се извършва в Българския разменно-сортировъчен център на дружеството в София, кв. „Нова Враждебна“, ул. „Челопешко шосе“ 31, където се помещава и специализирано митническо бюро, създадено за да обслужва процеса на обработка на пощенските пратки. Във връзка с това от 01.08.2019 г. „Български пощи“ ЕАД преустановява доставянето на пощенски пратки в пощенската станция на ул. Веслец № 84. Реализирането на новия проект ще даде възможност да се унифицира процесът, както и да се гарантира равен достъп до услугите, предоставени от „Български пощи“ ЕАД, свързани с митническото оформяне на пратки на разумна цена за всички потребители, както в големите градове, така и в отдалечени райони в страната. С въвеждането на новия проект клиентите ще получават информация с SMS на посочен от тях мобилен номер, в деня на получаване пратката в България. Преместването на пощенската станция е във връзка с подготовката на дружеството за изпълнение на Пакета за електронна търговия на Европейския съюз и използваните в процеса ИТ системи. Клиентите на „Български пощи“ ЕАД могат да се възползват от услугата „Митническо представителство“. За да я заявят е необходимо да изпратят документи по електронна поща, факс или да ги подадат във всяка пощенска станция в страната. Гражданите ще спестят време, пратките ще се обработват и доставят по-бързо, ще се спестят транспортни разходи. Дружеството не променя цените за обработката на пощенските пратки, подлежащи на митническо оформяне. Цената на услугата е изключително атрактивна и конкурентна. Не се отменя възможността гражданите лично или чрез упълномощено лице да освобождават пратки, като съпътстващите пратката документи ще се получават в пощенската станция по адрес на доставяне. В тези случай декларирането се извършва със стандартна митническа декларация, данните за която се подават по електронен път. Информация как може да се случи това е публикувана на интернет страницата на Агенция „Митници“ в секция Информация за граждани/ Получаване на пощенски и куриерски пратки. Всички пратки, които не подлежат на митническа обработка ще се получават както досега в офисите от мрежата на „Български пощи“ ЕАД по адрес на доставяне. На сайта на „Български пощи“ ЕАД е публикувано пълно описание на услугата на дружеството „Митническо представителство“, изискванията, образци и формуляри на необходимите документи, както и имейли и телефони на пощенските станции към Митници в страната.", "date": "2019.07.30", "title": "Ускоряват обработката на пощенски пратки, подлежащи на обмитяване"}
{"url": "https://www.24chasa.bg/novini/article/7583416", "text": "Албанският президент Илир Мета предупреди, че апокалиптично земетресение ще разтърси Балканите. В качеството си на председател на Съвета за национална сигурност той е изпратил писмо до албанския премиер Еди Рама, вицепремиера Ерион Браче и министърката на отбраната Олта Джачка. Мета е поискал от институциите актуална информация за този природен феномен, който е прогнозиран от гръцкия сеизмолог Акис Целентис, съобщава телевизия „Топ чанел“, цитирана от topnovini.bg. „Сеизмологът Целентис предупреждава за апокалиптично земетресение, което се очаква да разлюлее Балканите, то ще бъде 30 пъти по-силно от това, което удари региона на гръцката столица Атина преди няколко дни. Нашата страна е една от най-сеизмично активните в Европа. По тази причина Албания е заплашена от този природен феномен“, се казва в писмото на Мета. Той е поискал информация за мерките, които могат да бъдат предприети и е изразил готовност да свика Съвета за национална сигурност.", "date": "2019.07.30", "title": "Албанският президент се готви за разрушително земетресение на Балканите"}
{"url": "https://www.24chasa.bg/novini/article/7583426", "text": "Измамници ограбиха шофьор в района на Елин Пелин, предаде  . Случаят е отпреди около час. По неофициална информация трима румънци спират шофьора. Казват му, че са им свършили парите, искат му 50 лева и му предлагат златен пръстен. Човекът отказва, тогава го заплашват с пистолет и го ограбват. Взимат му около 300 лева и бягат. На 4 км в София – на кръговото, има полиция. Тече акция по издирването на румънците. Спряна е кола за проверка, но не е ясно дали в нея се намират извършителите на грабежа.", "date": "2019.07.30", "title": "Румънци ограбиха шофьор в Елин Пелин"}
{"url": "https://www.24chasa.bg/novini/article/7583434", "text": "Три диви прасета са отстреляни в ловно стопанство около Пловдив, на две от тях пробите за африканска чума са положителни. Това съобщи шефът на Областната дирекция по безопасност на храните д-р Камен Янков по време на епизоотична комисия с участие на кметове, които получиха разпоредби как да действат. По неофициална информация става въпрос за ловното стопанство край хижа Здравец в Родопите. Д-р Янков отказа да съобщи къде е местонахождението на заразените диви свине. По думите му в Пловдивска област са регистрирани около 9000 прасета, които се отглеждат в лични стопанства. Но той смята, че техният брой е много повече. В Пловдивско има само един свинекомплекс край село Белозем. В периметър на 20 км от него хората от съседните села трябва да си заколят домашните прасета до петък. Ветеринари препоръчват месото да се обработи термично, а не да се замразява. Ако хората от Белозем, Шишманци, Чалъкови, Болярино не премахнат животните си до 2 август, те ще бъдат унищожени принудително, гласят мерките.", "date": "2019.07.30", "title": "Африканската чума мина Балкана, откриха я в Пловдивско"}
{"url": "https://www.24chasa.bg/novini/article/7583421", "text": "Новината за изгубено дете във Варна активизира фейсбук-групите за Варна. Преди час в една от групите бе съобщено, че детето, изгубено в района на жп гарата в града, е намерено. Ето и съобщението, публикувано от Петя Митева, заедно със снимка на момчето: Детето е било намерено около 14:30 часа, съобщиха от полицията.", "date": "2019.07.30", "title": "Намериха момче, изгубено в района на жп гара Варна"}
{"url": "https://www.24chasa.bg/novini/article/7583447", "text": "63-годишен мъж от Русе е задържан за телефонна измама, с която успял да измъкне от възрастна жена от Севлиево почти 30 хиляди лева. Спорде разследващите задържаният е съпричастен към извършването на още две измами в последните две седмици, при които потърпевшите са жители на Севлиево. И трите престъпления са осъществени по идентичен начин, съобщават от пресцентъра на Областната дирекция на полицията в Габрово. Случаят с измамената 88-годишна жена от Севлиево е от миналата седмица, а схемата е позната - мошеникът се представил за полицейски служител и заблудил жертвата си, че дъщеря й се намира в болнично заведение след претърпян инцидент, и за лечението й са необходими 30 хиляди лева. Според уговорката възрастната жена хвърлила през терасата на жилището си голяма част от парите. Задържаният за измамата е в ареста за срок до 72 часа. Разследването по случаите продължава под надзора на прокуратурата. Част от парите на измамените са намерени и иззети.", "date": "2019.07.30", "title": "Мнимо ченге задигна 30 000 лева от възрастна дама"}
{"url": "https://www.24chasa.bg/novini/article/7583446", "text": "Старши комисар Атанас Илков, досегашен шеф на областната дирекция на МВР Пловдив, ще оглави същата структура, но в Кърджали. Това става със заповед на вътрешния министър Младен Маринов. Досегашният началник на полицията в Кърджали Венцислав Момчилов пък занапред ще бъде шеф на жандармерията в града. Пред \"24 часа\" Илков потвърди за рокадата и каза, че не я възприема като понижение. \"Аз съм човек, който изпълнява задълженията си, имах някакво очакване за подобна трансформация. Не мога да коментирам дали е понижение или повишение\", добави той. Илков обясни, че до назначаване на титуляр пловдивската полиция ще се ръководи от досегашния заместник Димитър Събчев. По-късно стана ясно, че тя има вече нов постоянен шеф, чието име обаче ще бъде обявено след час. Атанас Илков пристигна в града на тепетата през 2017 г. Преди това беше ръководил отряда, атакувал в Лясковец Петко Петков-Стрелеца. В акцията загина баретата Емил Шарков. Впоследствие Илков беше уволнен от МВР, но заведе дело, спечели го и се върна в системата. Пое поста директор на ОД на МВР в Пловдив от своя предшественик Христо Разсолков. ", "date": "2019.07.30", "title": "Изненадващи смени на полицейски шефове"}
{"url": "https://www.24chasa.bg/novini/article/7583458", "text": "Британският министър-председател Борис Джонсън каза днес в телефонен разговор с ирландския премиер Лио Варадкар, че Великобритания на всяка цена ще напусне Европейския съюз на 31 октомври, предаде Ройтерс. \"Министър-председателят даде да се разбере, че Великобритания при всички положения ще напусне ЕС на 31 октомври\", заявиха от канцеларията на Джонсън. Премиерът е подчертал, че предпазният механизъм за ирландската граница трябва да бъде премахнат от евентуална сделка за Брекзит. \"Министър-председателят даде да се разбере, че правителството ще подходи решително и енергично и в дух на приятелство към евентуални преговори и че явно предпочита да напусне ЕС със сделка, но от нея трябва да бъде премахнат предпазният механизъм\", заяви канцеларията на Джонсън. Британският премиер е обещал на ирландския си колега, че няма да допусне след Брекзит да се появи гранична и митническа инфраструктура по границата между Великобритания и Ирландия. \"Той каза, че при всички положения правителството твърдо ще се придържа към своите задължения за спазване на Белфасткото споразумение и никога няма да допусне физически проверки или физическа инфраструктура на границата\", заявиха от канцеларията на Джонсън, цитирана от БТА. Варадкар е казал, че сделката за Брекзит не може да бъде отворена отново и че за момента няма задоволителни алтернативни споразумения. \"Предпазният механизъм може да бъде заменен в бъдеще от алтернативно споразумение, но досега не са открити и показани задоволителни варианти\", казал Варадкар на Джонсън според канцеларията на ирландския премиер. Варадкар поканил Джонсън в Дъблин за разговори за Брекзит и за обсъждане на двустранни въпроси, включително Северна Ирландия, Споразумението от Разпети петък и Общата пътническа зона.", "date": "2019.07.30", "title": "Джонсън към ирландския си колега: Напускаме ЕС на 31 октомври"}
{"url": "https://www.24chasa.bg/novini/article/7583460", "text": "Съд в Москва отхвърли днес жалба на лишения от свобода руски опозиционен лидер Алексей Навални за предсрочно освобождаване по здравословни причини, след като той внезапно се разболя в ареста през уикенда и беше спешно откаран в болница за лечение, предаде Ройтерс. Навални беше осъден миналата седмица на 30 дни лишаване от свобода за това, че е призовавал хората да участват в непозволен от властите опозиционен протест. Той беше приет в болница в неделя и изписан на следващия ден, предаде БТА. Навални казва, че може да е бил отровен. Това подозрение се споделя от неговия адвокат и личния му лекар. Адвокатът на Навални поиска съдът да освободи предсрочно опозиционния лидер по здравословни причини. Според юриста килията, в която е държан клиентът му, изглежда е източник на загадъчната му болест. Руската главна прокуратура призова днес да се реагира сурово срещу неразрешени демонстрации, докато опозицията преговаря с властите за организиране на ново събиране, за да настоява за допускане на нейните представители до местните избори през септември, предаде Франс прес. Правосъдието трябва \"да сложи край на всяко действие на организаторите и участниците в незаконни и неразрешени публични прояви\", заяви зам.-главният прокурор Александър Буксман, цитиран от агенция РИА Новости, три дни след жестоката разправа с неразрешена демонстрация в Москва, завършила с около 1400 ареста. Той призова по-конкретно за \"използване за целта на всички ответни принудителни мерки\", с които руската съдебна система разполага. Главният прокурор Юрий Чайка обяви в изказване пред колегите си, че \"трябва да се предприемат ефективни мерки за контрол при подготовката и произвеждането на изборите\". Чайка посочи, че е \"изключително важно събитията, случили се неотдавна в Москва, да не се повторят\". Опозицията осъжда отхвърлянето на независими кандидатури за местните избори на 8 септември, които се очертават като трудни за кандидатите, подкрепящи властта, в условията на социално недоволство, посочва АФП. Нова демонстрация на опозицията е предвидена в събота в Москва. Тя беше разрешена от кметството, според организаторите й, но мястото, предложено от властите - булевард \"Сахаров\" в центъра на града, далеч не удовлетворява опозицията. Ако опозицията откаже да се събере на бул. \"Сахаров\" и избере друго място, има опасност демонстрацията да се превърне в неразрешена. След демонстрацията от 14 юли много опозиционни активисти бяха осъдени на кратки срокове затвор \"за нарушаване на правилата за демонстрации\". От миналата седмица най-големият противник на Кремъл - Алексей Навални излежава присъда от 30 дни затвор. Друг опозиционер - Иля Яшин, чиято кандидатура не беше допусната, беше осъден вчера на 10 дни затвор, но днес присъдата му се увеличи с още 10 дни.", "date": "2019.07.30", "title": "Не пускат от ареста разболелия се Алексей Навални"}
