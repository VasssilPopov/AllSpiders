{"url": "https://www.24chasa.bg/novini/article/6743078", "text": "Джипитата няма да издават извинителни медицински бележки, като те ще бъдат заменени с отрязък от амбулаторния лист. Това съобщи здравният министър Кирил Ананиев пред здравната комисия в парламента. Това е една от промените, за които семейните лекари настояват. В четвъртък те излязоха на протест за намаляване на административната тежест и по-високо заплащане. Здравният министър обясни, че засега издаването на извинителните бележки няма да бъде включено в Наредбата за основния пакет дейности, гарантирани от бюджета на НЗОК. След 1 април ще бъде променен формулярът на амбулаторните листове и бележките за отсъствия ще са отрязък към тях, който ще се откъсва и ще се дава на родителя. Дотогава обаче лекарите ще продължат да събират до 3 лв. такса за извинителна бележка. Джипитата настояват и потребителската такса да стане 1% от минималната заплата, или 5,10 лв. “Такъв висок размер не е по силите на българските пациенти. Не мога да си представя как едно дете отива на преглед и му взимат 5, 10 лв.”, обясни пред депутатите Ананиев. Той обясни, че не може да има и отпадане на описите на касовите бонове. Държавните болници ще могат да изплащат дълговете си с пари от продажбата на имоти от 2019 г. В момента те могат да продават имоти, които не ползват, за да купуват апаратура. Здравният министър е възложил анализ, който ясно ще каже кои имоти може да се продават. В договорите ще има клауза помещенията да не се използват за конкурентна дейност. До средата на май пък ще е готов и 3 - годишен погасителен план за разплащане на задълженията от 271 млн. лв. към чуждите каси. Лоша работа в системата за управление и финансов контрол на НЗОК е причината за разминаването на данните за борчовете. До края на март ще има нови правила за финансово управление и контрол в НЗОК. До две седмици пък управителят на касата ще трябва да обясни какви са причините за постоянното нарастване на разходите за лечение на българи в чужбина. През 2013 г. по това перо на месец са се плащали около 1 млн. лв., а сега сумата е 7 млн. лв. Износът на лекарства чрез паралелна дистрибуция е 7-8% от лекарствения пазар у нас и е за около 200-250 млн. лв. Това показва, че паралелният износ не е причина за недостиг на лекарства, заяви Хайнц Кобелт, директор по европейските въпроси в Европейската асоциация на еврофармацевтичните компании. За намеренията у нас да има забранителен списък за износ на лекарства Кобелт обясни, че такива има в 6 европейски страни, като срещу 2 има процедури за нарушаване на принципа за свободно движение на стоки. 107 медикамента се доставят чрез паралелен внос.", "date": "2018.03.01", "title": "Реформа! Джипитата няма да издават извинителни бележки за училище"}
{"url": "https://www.24chasa.bg/novini/article/6743128", "text": "Автомобилът \"Тесла родстър\", който компанията \"Спейс екс\" изстреля към Марс, може да застраши живота на Червената планета при стълкновение с нея, предупредиха американски учени, цитирани от в. \"Дейли мейл\". Според специалисти от университета Пърдю, ако на Марс съществува биологичен живот, той рискува да се смеси с организми от Земята. Това е напълно възможно при стълкновението на ракетата \"Фалкон хеви\" с Червената планета, тъй като автомобилът на Мъск не е преминал през необходимата санитарна обработка и е потенциално опасен. \"Дали земните биологични представители ще се окажат по-адаптивни от марсианските и ще завоюват Марс - се питат в сайта на учебното заведение. - Ние все още не знаем!\" В текста на университета \"Пърдю\" се казва, че НАСА добре осъзнава опасността от проникване на бактерии от Земята на други планети и поради тази причина всички космически апарати преминават през обработка и се привеждат в стерилно състояние. Но автомобилът на Мъск не е преминал през подобна процедура. Изданието припомня, че на 6 февруари тежката ракета-носител на \"Спейс екс\" \"Фалкон хеви\" беше изстреляна към Марс. От втората й степен бе отправен полезен товар - електромобил \"Тесла\" на Илон Мъск.", "date": "2018.03.01", "title": "Автомобилът на Илон Мъск може да застраши живота на Марс"}
{"url": "https://www.24chasa.bg/novini/article/6743058", "text": "Оставката на шефа на разузнаването в Чехия поиска премиерът Андрей Бабиш, а правителството започна разследване във ведомството за евентуална злоупотреба с обществени средства, съобщи Ройтерс. Михал Мурин, който оглавява Генералната инспекция на службите за сигурност (ГИСС), разказа, че през този месец имал 2 срещи с Бабиш, а оставката му е поискана заради “загуба на доверие от страна на премиера”. Бабиш му внушил, че краят на февруари е подходящ момент за оттегляне, за да няма “по-нататъшен скандал”. Мурин не посочва дали ще се оттегли. Михал Мурин бе назначен за директор на контролния орган през 2015 г. от предишното правителство, в което Бабиш бе министър на финансите. В момента срещу самия Бабиш тече разследване за злоупотреби с еврофондове на стойност 2 млн. евро. Той отрича разследването да има нещо общо с искането на оставката.", "date": "2018.03.01", "title": "Бабиш иска да маха шефа на разузнаването в Чехия"}
{"url": "https://www.24chasa.bg/novini/article/6743056", "text": "Спешно се търсят 50 хил. евро за живота на 18-годишния отличник Самуил Владимиров, съобщиха негови приятели и съученици, които организират акция по събиране на парите. До спешната ситуация се е стигнало след рутинен очен преглед, при който след ЯМР томография е бил установен тумор в мозъка. Образуванието трябва да бъде отстранено незабавно, като шансовете за пълно възстановяване след операция в Хановер били много големи. Заради това съучениците на Самуил от Италианския лицей в Горна баня организират благотворителната акция за събиране на средствата. Тъй като операцията трябва да се извърши до две седмици, лекарите в Германия ще оперират и без да са получили парите в аванс, за да спасят живота на детето. Който иска и може да помогне, ето начина: BG65CECB97901004227500 - Боряна Владимирова PayPal account : b.vladimirova@abv.bg Boryana Vladimirova -cid:254D6D3F-7D26-4A3E-AAC4-C4056D97B494", "date": "2018.03.01", "title": "Търсят се спешно 50 хил. евро за живота на 18-годишен отличник"}
{"url": "https://www.24chasa.bg/novini/article/6743100", "text": "Рекордно ниските за март температури от - 27,3 градуса бяха отчетени вчера в Трън. Студът, типичен за януари, обхвана цялата страна. Толкова ниски температури за март са измервани преди това през 1986 и 1932 г., каза метеорологът от ТВ-МЕТ Петър Янков. В София бе -18 градуса, а в Казанлък -19. След мразовития старт на деня обаче температурите се покачиха и на доста места минаха над нулата. Заради студа 7-те смолянски езера замръзнаха само за една нощ, след като температурите паднаха с около 15 градуса. Въпреки рекордния студ обаче в училищата бе над 18 градуса и нямаше намаляване на часове и дървена ваканция. Кметът на Малко Търново Илиян Янчев пък изкупи хляба от магазините и го разнесе на бедстващите трети ден без ток и вода в селата на общината. Заради непроходими пътища без хляб останали 12 села в пограничната община. Кметът на Бургас Димитър Николов пък нареди източване на язовирите, за да не прелеят при очакваното бързо топене на снега. Общината е покрита с 40 см сняг, което е рядко явление край морето. Системата за ранно оповестяване е отчела значително повишаване на нивото на езерото Вая край Бургас.  ", "date": "2018.03.01", "title": "Март като януари с минус 27,3 градуса"}
{"url": "https://www.24chasa.bg/novini/article/6743159", "text": "Най-малкият царски внук Симеон-Хасан участва в работилница за мартенички в българското училище в Рабат. След това той и съучениците му украсиха дърветата в двора на посолството.                                                                                                                                                                                                                                                                                                                       ", "date": "2018.03.01", "title": "Царският внук Симеон прави мартенички в Мароко (Снимки)"}
{"url": "https://www.24chasa.bg/novini/article/6742950", "text": "Световният моден гигант LPP отвори 5 магазини на своите популярни брандове Reserved, Cropp, House, Mohito и Sinsay в Sofia Ring Mall в първия ден на март. 4 от брандовете са добре познати на аудиторията. Sinsay обаче навлиза на нашия пазар с първия си магазин в търговския център в полите на Витоша. Съществуващата от 2012 г. марка е насочена към младите дами, които следват най-новите модни тенденции. Отличителният знак на Sinsay са тениските със смели шарки и принтове, а най-голямото предимство на хитовия бранд – неговата достъпна цена. “С днешното откриване Sofia Ring Mall прави крачка напред в това да ви представя много нови марки под своя покрив”, каза по време на откриването Силвия Чапарова - маркетинг мениджър на търговския център. Собственик на 5-те марки е групата LPP, която за последните 27 години успя да се превърне от малка местна фирма в полския град Гданск в една от най-бързо разрастващите се международни модни компании с регулярен ръст на продажбите. Годишно приходите на компанията надхвърлят 1,6 милиарда евро. Мрежата за продажба на дребно на модния гигант обхваща 20 държави, а в края на 2017 г. магазините ѝ по цял свят са вече над 1700. Рекламни лица на Reserved са били звезди като Кейт Мос, Кара Делевин и дъщерята на Мик Джагър. Супермодели като Аня Рубик пък са рекламирали бранда Mohito. “Отварянето на тези 5 магазина е много важен момент за нас”, допълни изпълнителният директор на Sofia Ring Mall Димитриос Папулис. Освен че първият Sinsay магазин се намира в този търговски център, от днес и най-големият Reserved в България е под покрива му. “За мен е особено емоционален момент”, допълни Папулис.", "date": "2018.03.01", "title": "Модната марка Sinsay стъпва на българския пазар с магазин в Sofia Ring Mall"}
{"url": "https://www.24chasa.bg/novini/article/6743030", "text": "Министърът на културата Марек Мадярич и двама високопоставени чиновници подадоха оставки в Словакия заради убийството на разследващ журналист, предаде Ройтерс. Вилиам Ясан, секретар на Съвета за национална сигурност, и Мария Трошкова, съветничка на премиера Роберт Фицо, се оттеглиха от постовете си, защото са споменати в последната статия на разстреляния Ян Куцияк. Той и приятелката му бяха намерени екзекутирани в дома им във Велка Мача, на 60 км от Братислава. За Ясан и Трошкова разследващият журналист написал, че преди да навлязат в политиката, са били свързани с италиански бизнесмен. Куциак не посочва, че те са извършили нещо нередно, но призиви за тяхната оставка отправиха правосъдният министър Луция Житнянска и хора от опозицията. Разследващи смятат, че убийството на 27-годишния Ян Куцияк е свързано с професионалната му дейност и най-вече с подготвян материал за дейността на италианската мафия Ндрангета в Словакия и връзките ѝ с местни политици. Според чернова на статията мафиотите, които се занимавали със земеделие, са получили 8 млн. евро от еврофондовете, изплатени на страната. По този повод Европейската комисия поиска подробна информация как Братислава е изразходвала парите за селското стопанство. В четвъртък полицията съобщи, че е задържала заподозрян за убийството. Това станало при обиски в домовете на лица, заподозрени за разпространение на наркотици. Конфискувано е хладно и огнестрелно оръжие, което е изпратено за балистична експертиза, за да се установи дали убийството е извършено с него.", "date": "2018.03.01", "title": "В Словакия валят оставки заради убит журналист"}
{"url": "https://www.24chasa.bg/novini/article/6743115", "text": "Българската държава да  придобие участие в бизнеса на ЧЕЗ у нас - това е поискал премиерът Бойко Борисов от чешкия си колега Андрей Бабиш. Двамата разговаряли по телефона в сряда вечерта, като Борисов поискал от Бабиш контакт с ръководството на “ЧЕЗ груп”, за да обсъдят този вариант, съобщиха от правителствената пресслужба. В него Борисов споделил, че изнесените информации за структурата на финансирането на придобиването на ЧЕЗ от “Инерком” са подхранили съмненията му, че сделката е проблемна. Двамата премиери заявили, че нямат и не са имали каквато и да е връзка със сделката или дружеството купувач, решенията за които са взети от Съвета на директорите на “ЧЕЗ груп”. След като подчертали, че са дали публичност на съмненията си за неспазване на добрите практики при осъществяване на сделката, Борисов и Бабиш потвърдили, че ще следят внимателно за довеждане докрай на проверките от компетентните органи на двете държави. Часове след разговора с Бабиш - в четвъртък рано сутринта, Борисов извика в Министерския съвет собственичката на “Инерком” Гинка Върбакова. Ще се търси начин държавата да влезе в сделката за ЧЕЗ, склонна съм на такова участие, потвърди Върбакова след срещата. Борисов поискал да има пълен контрол върху сделката Върбакова възможно най-скоро щяла да замине за Чехия, за да обсъди с ЧЕЗ възможностите българската държава да се включи. Собственичката на “Инерком” още веднъж повтори, че финансирането на сделката ще бъде напълно прозрачно и че ще е от международни банки. Тя подчерта, че български банки в сделката не участват  “Ние заявихме воля, че искаме да участваме. Държавата има възможността да влезе в подобна сделка, но тази сделка е подготвяна повече от година и половина от частни субекти, така че волята зависи от тях. Виждаме добрата воля на българското дружество да допусне под една или друга форма държавата в сделката. Най-малко искаме контролен дял”, коментира финансовият министър Владислав Горанов. Държавата може да придобие дял от ЧЕЗ в България, но не чрез БЕХ или друго енергийно дружество, коментираха източници от правителството. Причината е, че ако такава фирма вземе акции в енергото, ще има наказателна процедура от Брюксел за концентрация. Най-вероятно, ако се стигне до придобиване на държавен дял, това ще стане през ДКК (Държавната консолидационна компания), чийто принципал е Министерството на икономиката. ДКК бе собственик на миноритарните дялове в трите енергоразпределителни дружества, преди те да бъдат продадени през фондовата борса. ДКК вече бе използвана като собственик при подобна сделка, след като държавата изкупи военния завод “Авионамс”. Държавната компания придоби дял и във ВМЗ - Сопот, при увеличението на капитала му. И в двата случая финансирането дойде от Българската банка за развитие. Решаваща дума дали българската държава може да влезе в бизнеса е на ЧЕЗ. Компанията майка в Прага трябва да се съгласи да има още един акционер освен вече избрания купувач “Инерком”. В предварителните документи към сделката с българската фирма е записано, че тя няма право да продава акции от ЧЕЗ на други компании. Ето защо е необходимо изричното съгласия на чехите, за да може държавата да стане акционер. Държавата да си върне участието във всички електроразпределителни дружества, заяви вчера министърът на отбраната Красимир Каракачанов. Той уточни, че това е само идея на коалиционния на управляващите партньор - “Обединени патриоти”. “Защо мислим, че Гинка, Пенка и Драгойчо са по-добри собственици от държавата. Държавата трябва да придобие отново контрола върху енергоразпределителните дружества. Само казвам кое би било добре. Финансовият министър трябва да каже дали това е възможно. Във Франция енергоразпределителните дружества са държавни. Там има друга практика – дават ги на концесия за 20-25 години\", допълни Каракачанов. ", "date": "2018.03.01", "title": "Искаме дял от ЧЕЗ през държавна фирма, но не от енергетиката, за да няма наказание от ЕС (Обзор)"}
{"url": "https://www.24chasa.bg/novini/article/6743129", "text": "Гинка Върбакова се появи в парламента около 14,12 часа в елегантен синьо-сив тоалет. Влезе в зала “Изток” под погледите на десетки депутати и камери и небрежно свали връхната си дреха, привличайки мъжките погледи със стилна черна рокля с дълбоко деколте и къси ръкави. Преди да седне на определения за нея стол, кандидат-собственичката на активите на ЧЕЗ у нас се размина с министъра на енергетиката. Нямаше дружеско ръкостискане, но фотографите запечатаха това фатално 20-годишно приятелство, което коства оставката на Теменужка Петкова. Делян Добрев, председателят на енергийната комисия, който покани купувача на ЧЕЗ в парламента, даде думата на Гинка Върбакова. Тя получи 5 минути да се представи, но говори много, много дълго. Не успя да стигне до края, спряха я на най-интересното - финансирането на покупката на ЧЕЗ. Опита се да даде думата на консултанта си, но Румен Гечев от БСП се възмути като каква Върбакова опитва да ръководи заседанието. После се изказваха всички останали. Тя слушаше, записваше, коментираше на ухо със своите консултанти. Така повече от 4 часа. Върбакова отговори на десетина въпроси, които идваха главно от опозицията. Елена Йончева я попита дали съпругът ѝ се е срещал с Бойко Борисов, след като Върбакова призна, че се е запознала с премиера едва в четвъртък сутрин. След 18,30 часа депутатите засекретиха заседанието, за да чуят най-притеснителната за тях част от историята на Гинка Върбакова - откъде идва финансирането, както и конфиденциална информация от службите за сделката с ЧЕЗ. До 19,30 ч закритото заседание не бе свършило. В 19 часа обаче Гинка Върбакова облече своето синьо-сиво палто и излезе. Журналисти я попитаха кога лети за Прага, тъй като след сутрешната среща с Борисов тя обяви, че пътува към централата на ЧЕЗ, за да поиска държавата България да бъде допусната в сделката. Не получиха отговор. Предлагаме ви най-важното от разказа на Върбакова пред депутатите. Най-драматично бяха приети думите й по адрес на лидера на БСП Корнелия Нинова. Впрочем това бе и единствената персонална атака, която си позволи новият собственик на ЧЕЗ. ЧЕЗ искаха да напуснат България още през 2010 г. и водеха преговори с “Газпром” и с американска компания. Те обаче се отказаха от сделката по финансови причини. Това заяви шефът на Държавната агенция “Разузнаване” Драгомир Димитров пред съвместното заседание на комисиите по енергетика и по вътрешен ред и сигурност в парламента. В продължение на няколко часа депутатите обсъждаха продажбата на ЧЕЗ у нас в присъствието на купувача на активите Гинка Върбакова. (Какво обясни тя - виж на 7-а стр.) Заседанието бе открито над 3 часа, след което заради класифицирана информация медиите останаха извън залата. Според шефа на разузнаването ръководената от него агенция разполага с информация, че според анализ на банката “Креди Суис Фърст Бостън” оценката на активите на ЧЕЗ в България е на стойност 225 млн. евро. Анализът е бил поръчан от един от кандидатите. Също според данни на агенцията първоначално исканата от чехите сума била 240 млн. евро, като те били склонни при евентуални преговори да отстъпят до 200 млн. евро. Шефът на разузнаването Драгомир Димитров разкри още един факт пред депутатите - че един от първоначалните кандидати е била чешката “Енерго-Про”. За сделката с активите на ЧЕЗ в комисиите по енергетика и вътрешна сигурност говори и шефът на ДАНС Димитър Георгиев. От думите му стана ясно, че ЧЕЗ започнали да разпродават активи в България още през 2014 г. Приходите обаче не оставали в дружеството у нас, а са прехвърляни в Прага. Димитър Георгиев уточни, че обектите на ЧЕЗ с изключение на нейното диспечерско управление не са сред контролираните от ДАНС като обекти с повишени изисквания за сигурност Предвид това, че голяма част от преговорите се провеждали в Прага, а ДАНС няма правомощия извън страната, не сме следили сделката, добави Георгиев. Той заяви, че сегашната цена за активите на ЧЕЗ е 360 млн. евро според обявени от дружеството данни. По думите му друга българска компания първоначално е предложила по-голяма сума. Шефът на ДАНС потвърди думите на директора на разузнаването, че сериозен инвеститорски интерес е имало и от страна на чешката “Енерго-Про”. През 2017 г. желаещи да купят бизнеса на ЧЕЗ в България са били и Николай Вълканов, “Приста ойл”, Христо Ковачки чрез ТЕЦ “Бобовдол”, румънската “Електрика” и две турски компании. Офертата на Ковачки била първо 302 млн. евро, а по-късно увеличена до 360 млн. евро според ДАНС. От “Инерком” пък предлагали първоначално 290 млн. евро, след което - над 300 млн. евро. Шефката на КЗК Юлия Ненкова заяви, че при тях още няма нотификация за сделката с “Инерком”. Председателят на КЕВР Иван Иванов уточни, че регулаторът по закон няма правомощия да анализира сделката на този етап. Според Бойко Атанасов - зам.-председател на КФН, институцията не може да извърши предварителен надзор, но следи казуса. Шефката на НАП Галя Димитрова съобщи, че се прави проверка на “Инерком”. “Шефовете на службите признаха, че следят ЧЕЗ от 2010 г и са предавали сигналите където трябва. Г-н Борисов излъга, че не е бил информиран. Излъга и че тече проверка на институциите - току-що стана ясно, че такава не е започнала. Борисов стои в основата на сделката за ЧЕЗ.” Това заяви лидерът на БСП Корнелия Нинова на заседанието на двете комисии. “Сега чакаме Върбакова да реши ще се поддаде ли на шантажа на Борисов и да му прехвърли акциите си, или оставаме заложници на г-жа Върбакова от Пазарджик”, заключи Нинова. “Премиерът Бойко Борисов се докара дотам да се моли на Гинка да прехвърли акции на ЧЕЗ на държавата, в по-унизително положение не сме били”, коментира по-рано през деня Нинова след срещата си с чешкия посланик Душан Щраух за ЧЕЗ. По думите така 3 млн. българи “са поставени на колене пред “Гинка от Пазарджик”. Соцлидерката очерта два варианта за ЧЕЗ. При първия дружеството и Върбакова развалят договора си, стартира нова процедура и тогава държавата се включва като един от евентуалните купувачи. Вторият вариант бил самата Върбакова да прехвърли част от акциите си на държавата. Според Нинова премиерът действа панически и нарича българите, които го свалили през 2013 г., гадове. “Кого наричате гадове, г-н Борисов, защото 2013 г. ви свали българският народ с протести. Онези, които изгоряха като факли, и те ли са гадове?”, ядоса се Нинова. Според нея най-малкото, което можел да направи Борисов, е да се извини. Нинова връчила на посланик Щраух писмо до премиера на Чехия Андрей Бабиш, в което се изразява позицията на БСП във връзка с продажбата на ЧЕЗ. В него от левицата питали и дали е спазено чешкото законодателство относно финансирането на сделката. БСП започна подписка в цялата страна за спиране на сделката, като ще внесе и искане в съда. Потресен съм от манипулациите на борда на ЧЕЗ спрямо чешкия премиер - това заяви шефът на ББР Стоян Мавродиев пред депутатите. Според него няма писмо от ББР с ангажимент за финансиране и за рефинансиране на заема от ЕБВР, взет от ЧЕЗ. Мавродиев уточни, че има писмо от “Инерком” - по-скоро молба, за разглеждане на възможността за рефинансиране на заем от ЕБВР. Има и отговор от банката, че разглежда възможността, но той не е правно обвързващ. Решение за рефинансиране се взема от компетентните органи на банката. Нито 1 лев не е ангажиран със сделката, не са внасяни документи, не са правени дю дилиджънс и анализи. Надзорният съвет на ББР одобрява всяка сделка над 5 милиона лева, напомни той. Мавродиев бил изненадан, че от ЧЕЗ не са попитали ББР дали има отношения с “Инерком”. Възможно било и другите две банки, споменати като финансиращи, да са замесени по същия манипулативен начин. Напрежението около сделката за ЧЕЗ ескалира, което наложи и промяната на позицията на държавата по казуса, заяви енергийният министър в оставка Теменужка Петкова. Тя уточни, че никой от българското правителство не знаел какъв е изходът на тази сделка. Според Петкова ситуацията изглежда страшна за чуждите наблюдатели - през 2004 г. държавата продава дружествата, а през 2018 г. говори за национализация и специално законодателство. Енергийният министър пак посочи, че е депозирала оставката си веднага след като е станало ясно, че тя познава купувача на ЧЕЗ, за да не предизвиква допълнителна полемика по темата. Аз съм защитавал правата на 3 млн. потребители и националната сигурност много преди г-жа Нинова, като съм искал отнемане на лицензите на трите ЕРП-та, заяви лидерът на “Атака” Волен Сидеров. “Г-жо Нинова, от 48 човека парламентарна група тогава 46 не влязохте в пленарната зала. Тогава можехме да върнем активите на държавата. Защо не влязохте в залата”, попита Сидеров. И припомни, че той лично е депозирал искане за национализация на трите ЕРП през 2013 г. “Искам само да констатирам, че хаотичните действия на правителството противоречат на собствените му декларации.” Така президентът Румен Радев коментира новината, че българската държава ще се опита да придобие контролния пакет от сделката за електроразпределителното дружество. “За мен тревожното е, че службите не сработиха по този казус. И вече витае съвсем нормално въпросът - дали те обслужват държавата, или комфорта на управляващите? Тревожно е, че демократичните механизми за контрол също се оказват безсилни”, допълни държавният глава. Радев бе категоричен, че очаква рационални решения в интерес на България. Това обаче не отменяло въпроса “Защо се стигна дотук?”. “Този дебат нямаше да го има, ако през 2004 г., когато се взема решение за приватизация на 7 дружества, БСП не се е противопоставила”, заяви шефът на депутатите от ГЕРБ Цветан Цветанов. И попита дали има дружества кандидати, които биха застрашили националната сигурност, и дали БСП обслужва техни интереси. “Искаме поименно кого защитаваме, поименно! Когато в българския парламент се раздават присъди без съд, няма да останем в тази зала! Ще ви осъдим в Страсбург!”, скочи Нинова и напусна заседанието. “Не съм отправил обвинения, говорих за съмнения, които остават. Дайте стенограмата на г-жа Нинова”, отвърна Цветанов. Не ми е известно съпругът ми да се познава с Бойко Борисов и да се е срещал с него. Това отговори Гинка Върбакова на въпроса на червената депутатка Елена Йончева дали съпругът е имал среща извън сградата на Министерския съвет с премиера Борисов и кога е била последната такава. При задаване на въпроса депутатът от ГЕРБ Данаил Кирилов репликира: “А срещали ли сте се с г-н Георги Георгиев и с офшорки?”. По-късно, когато Върбакова отговори, че не познава този човек, Кирилов заяви, че ако го е познавала, щяла да получи кредит от 50 млн. лева от КТБ, като намекът бе към Елена Йончева.", "date": "2018.03.01", "title": "Разузнаването: ЧЕЗ бяха готови да продават за 200 млн. евро през 2010 г."}
{"url": "https://www.24chasa.bg/novini/article/6743194", "text": "Българският премиер Бойко Борисов заедно с гръцкия президент Прокопиос Павлопулос и еврокомисаря по въпросите за миграцията Димитрис Аврамопулос откри третия икономически форум в Делфи, известен като \"Малкият Давос\". \"Не можах да не уважа тази покана отправена към мен. Ние българите помним и доброто и злото. Преди 15 години в Солун беше даден път на България и Румъния и затова считам за дълг, когато бъда поканен, да покажа своята признателност\". С тези думи започна своето приветствие към присъстващите на форума българският премиер Борисов. По време на речта си той акцентира върху общите проекти на Балканите, транспортните коридори в Европа, регионалното икономическо развитие. Засегна и темата за сигурността и опазване на границите. \"Със своята красота и история Балканите могат да са конкурентоспособни в цял свят. Всичко, което касае Балканите, касае еднакво Гърция, България, и Румъния. Коридор номер 4, коридор номер 8 и коридор номер 10 са изключително важни транспортни коридори\", каза премиера Борисов. По думите му има доста задачи, които трябва да се изпълнят. \"От барутен погреб и заден двор се стремим Балканите да станат едно. Не ми харесва терминът Западни Балкани, защото ние на Балканите сме едно и коридорите и транспортът, свързаността, касае всички\", заяви още г-н Борисов като обяви че на 26 март във Варна ще се проведе среща между ЕС и Турция, на която ще присъстват президентът на Турция, председателят на Европейската комисия Жан-Клод Юнкер, председателят на Европейския съвет Доналд Туск. Българският премер подкрепи гръцкия президент относно становището му, че Европа трябва да намери начин да се справи с голямата дългова криза, за да стане силна и обединена. \"Трябва да свършим огромна работа по присъединяването, престъпността, трафика, сигурността по границите, работата по съдебните ни системи, върховенството на закона. Огромни пари ще се налеят в Балканите, защото вече имаме заявени срещи в Лондон с ЕБВР, в София със Световната банка, в Брюксел с Инвестиционната. Вече можем да говорим за едно хибридно финансиране. Юнкер каза, че са готови вече 1 млрд. евро да дадат\", каза българският премиер, като подкрепи и становището на гръцкия президент Павлопулос, че европейският дълг непрекъснато расте и дори в държави с мощни икономики като Франция, Италия, Испания, Португалия се забелязва огромно покачване на дълга. \"Ние в България доста правителства досега сме успели да го запазим под 30% - 26-27 на сто, с бюджетен излишък, голям фискален резерв и се опитваме да покажем, че една държава на юг, от бившия Източен блок, може да бъде дисциплинирана, може да бъде действително в сферата на финансите, спазваща Маастрихските критерии\", заяви премиера Борисов. „Нашето председателство трябва да се разглежда и като гръцко председателство“, заяви още той. „В региона има много геостратегически интереси. В момента сферата на сигурността е най-важна в Европа. Външните граници са подложени под огромен натиск. Неслучайно Европа през последните години се цепи на тази тема“, заключи г-н Борисов.", "date": "2018.03.01", "title": "Борисов от Делфи: От барутен погреб и заден двор Балканите ще станат едно (Снимки, видео)"}
{"url": "https://www.24chasa.bg/novini/article/6743213", "text": "Обединени земеделци отбелязаха 139 години от рождението на земеделския водач Александър Стамболийски днес. „Най-добрите политици са онези, които са се предали в служба на народа безкористно, искрено и всецяло. Това верую на Стамболийски го води в неговата политическа и държавническа дейност. И днес България се нуждае от такива политици, които да работят в интерес на хората, а не за своя лична облага. Политици, за които властта не е самоцел, а средство за просперитета на държавата и нейните граждани.” Това заяви председателят на партия \"Обединени земеделци\" Петя Ставрева пред земеделци, симпатизанти и граждани по повод 139 г. от рождението на Стамболийски. На събитието пред Съюзния земеделски дом в София, присъстваха членове на националното ръководство на партията, сдружени земеделци от софийската организация и граждани. Гости на събитието бяха председателите на БСДП и РДП Йордан Нихризов и Захари Петров, доц. Атанас Щерев – зам.-председател на Българска нова демокрация, Борислав Алексиев от ръководството на партия “Никола Петков”. Много от законодателните инициативи, проведени при управлението на Александър Стамболийски, звучат актуално и днес. И това, като негови последователи, ни задължава да работим за модерна и просперираща европейска България, подчерта Ставрева. Далновиден политик и визионер, Стамболийски има перспективен поглед за политическата карта на Стария континент. Още през далечната 1920 г. говори за Съединени европейски щати и очертава основните принципи на сегашна обединена Европа, от която сме част днес, направи паралел Ставрева. Председателят на \"Обединени земеделци\" изрази съжаление за това, че в съвременна България има опити личността му и дейността на неговото правителство да бъдат представяни тенденциозно и едностранчиво. Такъв избирателен прочит е още едно изопачаване на истината и подмяна на историята, каза Ставрева. \"Обединени земеделци сме срещу подобни задкулисни сценарии, които осакатяват националната памет и лишават младите поколения на България от опорни точки, каквито всяка нация трябва да открива в своята история. И една от безспорните личности в нея е Александър Стамболийски\", напомни Ставрева. По традиция и тази година на 1 март пред паметника на Стамболийски на ул. “Врабча” 1 в столицата от \"Обединени земеделци\" поднесоха венци и цветя в знак на признателност пред делото на земеделския лидер. Годишнината бе отбелязана от организациите на партията в цялата страна.", "date": "2018.03.01", "title": "Почетоха паметта на Стамболийски"}
{"url": "https://www.24chasa.bg/novini/article/6743017", "text": "Елементите на противоракетната система на НАТО, които са разположени на територията на Полша, Румъния и Аляска са като \"чадър с дупки\". Такова мнение изрази министърът на външните работи на Руската федерация Сергей Шойгу, предава Радио „Свободна Европа“ в редакцията си за Македония.  Военният министър на Москва допълни, че тези „дупки“ са станали очевидни, след като по-рано в четвъртък държавният глава на страната Владимир Путин представи нов тип стратегическо оръжие, което страната разработва. Шойгу подчерта, че страните от НАТО са се опитали да въвлекат Русия в нова надпревара във въоръжаването, но новото оръжие ще помогне за избягването на подобен сценарий.", "date": "2018.03.01", "title": "Сергей Шойгу: Противоракетният щит на НАТО е чадър с дупки"}
{"url": "https://www.24chasa.bg/novini/article/6743029", "text": "Прост тест на урината може да разкрие колко възрастен е даден организъм, показвайки биологичната, а не хронологичната му възраст, сочат резултатите от изследване, цитирани от ЮПИ. Тази информация може да помогне да се определи рискът от свързани с напредналата възраст заболявания и дори от смърт. Чрез теста се проследява вещество, което е наречено маркер и показва клетъчни увреждания вследствие на процеса оксидация. Количеството на веществото се увеличава в урината с напредването на възрастта, предаде БТА.  \"Човек получава все повече оксидативни увреждания с напредването на възрастта, така че оксидативните маркери в организма му се увеличават\", заяви един от ръководителите на изследването Цзянпин Цай от Националния център по геронтология към Пекинската болница в Китай. Човешките организми стареят с различни темпове, отбелязаха учените. Това се дължи на различното количество клетъчни увреждания, свързани с фактори, като генетика, начин на живот и околна среда. В рамките на изследването вниманието на учените било фокусирано върху оксидативен маркер, известен като 8-оксо-7,8-дихидрогуанозин. Били изследвани нивата му в проби от урината от над 1200 души на възраст между 2 и 90 години в Китай. Учените констатирали свързано с напредналата възраст увеличаване на нивата му сред хората на 21 и повече години. \"Става въпрос за надежден нов маркер за възрастта\", увери Цай. Резултатите от изследването са публикувани във Frontiers in Aging Neuroscience.", "date": "2018.03.01", "title": "Тест на урината разкрива биологичната \nвъзраст"}
{"url": "https://www.24chasa.bg/novini/article/6743040", "text": "Утре - 2 март, последният работен ден преди националния празник на България, от 16 ч. до 20 ч. ще бъде ограничено движението на камионите над 12 тона по автомагистралите и най-натоваренитe пътища, съобщиха от пресцентъра на АПИ. Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да тръгват на път с автомобили подготвени за зимни условия, да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика. Движението на МПС над 12 тона ще е ограничено по следните пътни направления: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - София; • път I-1 - етапна връзка на лот 2 на АМ „Струма“ при Благоевград - ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Тежкотоварните превозни средства ще бъдат ограничени и в последния почивен ден 5 март (понеделник) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. На 5 март (понеделник) от 10 ч. до 18 ч. (в светлата част от денонощието) в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.03.01", "title": "Ограничават движението на тирове утре от 16 до 20 часа"}
{"url": "https://www.24chasa.bg/novini/article/6743049", "text": "Полицията в Словакия задържа седем души във връзка с убийството на разследващия журналист Ян Куциак и неговата годеница, съобщи полицейският началник Тибор Гашпар, цитиран от словашки медии, пише БТА. Сред задържаните има италиански бизнесмени, чиито имена се споменават в разследваща публикация на Куциак за корупция по високите етажи. Куциак ги е подозирал във връзки с мафията, посочва Ройтерс. Тази операция \"съвсем очевидно бе извършена във връзка със случая (убийството на журналиста) и с хора, споменати няколко пъти в пресата, включително в последната статия на Ян Куциак. Да, можем да наречем това италианска следа\", заяви Гашпар, цитиран от Франс прес. Според местни медии са задържани италианският бизнесмен Антонио Вадала и членове на неговото семейство, които Куциак е подозирал във връзки с базираната в Калабрия организирана престъпна групировка ндрангета. Убитият 27-годишен журналист работеше за сайта aktuality.sk, собственост на германската медийна група \"Аксел Шпрингер\" и на швейцарската издателска компания \"Рингиер\". Според италианския прокурор от град Катандзаро - Никола Гратери, \"вероятно зад убийството стоят калабрийски семейства. Очевидно ндрангета е способна да прави такива неща\". \"Ндрангета не е просто проникнала, а е вкоренена в цяла Италия, но също така и в други европейски страни като Германия, Швейцария\", каза той. Според Гратери тя има присъствие и в Източна Европа, като освен в Словакия, тя действа България и Румъния, посочва АФП. \"Ндрангета се разширява в момента на Изток. Тя отива там, където има власт и пари за управление и възможности за грабване\", допълни днес прокурорът в интервю за италианско радио. Новината за убийството на Куциак шокира Словакия и отново изведе на дневен ред въпроса за корупцията, който през юни доведе до протести на млади хора, искащи оставки на министри от лявото правителство на премиера Роберт Фицо. През следващите дни се готвят нови протести. В незавършена, но публикувана след убийството на Куциак статия в сайта aktuality.sk, журналистът говори за случай с данъчни измами. Куциак пише за италиански бизнесмени, вероятно работещи с калабрийската мафия с цел извършване на данъчни измами и източване на европейски средства. Според статията, цитирана от ДПА, италианците са изградили мрежа от политически връзки в Словакия, стигаща чак до министър-председателя. Името на личната асистентка на Фицо, Мария Трошкова, се появява в публикацията. Твърди се, че тя е бивша бизнес партньорка и любовница на Антонио Вадала, смятан за мозък на италианската мафия в Словакия. Трошкова и още един близък помощник на Фицо бяха отстранени от длъжност до приключването на случая. Министърът на културата Марек Мадярич подаде вчера оставка и заяви пред журналисти, че след убийството не може просто да си се представи \"седнал спокойно на министерското кресло\".", "date": "2018.03.01", "title": "7 са задържани за убийството на разследващия словашки журналист"}
{"url": "https://www.24chasa.bg/novini/article/6742995", "text": "Кметовете да търсят нови източници на приходи в общините и да водят местна данъчна политика, съобразена със спецификата на икономиката и жителите на всеки регион. Това посъветва Томислав Дончев Общото събрание на Националното сдружение на общините в България (НСОРБ). Освен вицепремиера на дискусията по програмата на селските райони участваха още двама министри - Румен Порожанов и Николай Нанков. Според Томислав Дончев трябва да се отворят по-широки долни и горни граници на ставките на местните данъци и такси. В края на януари темата повдигна и финансовият министър Владислав Горанов, който напомни, че от 2008 г. не са актуализирани данъчните оценки на имотите в държавата. Финансовото министерство обмисля промяна в Закона за местните данъци и такси по отношение на имотния данък и налога на колите, за да станат адекватни на пазара и справедливи. Горанов и председателят на сдружението Даниел Панов са обсъдили намерението на финансовото министерство и две работни групи от сдружението ще дадат конкретни идеи за нови източници на приходи в общините. Томислав Дончев призова да се започне дебат по данъка за автомобилите, като чрез различни инициативи се стимулира употребата на новите коли. Те не замърсяват въздуха на българските градове, а собствениците им вместо да бъдат подкрепени, заплащат по-високи данъци. Дончев дискутира с кметовете и електронното управление. 109 общини са част от електронния обмен на документи между публичните администрации, 38 са в готовност за присъединяване, а 8 са подали заявления за достъп до е-обмена. Кметовете призоваха министъра на регионалното развитие и благоустройството Николай Нанков да продължи програмата за саниране заради видимите икономически, социални и екологични ползи за гражданите. Даниел Панов предложи това да е важна част от програмата на сдружението. Строителният министър обяви, че европейски средства ще бъдат отнемани от общините, които бавно изпълняват тези проекти и ще се пренасочват към отличниците. В риск са 20 общини, които имат нулево изпълнение.", "date": "2018.03.01", "title": "Насърчават кметове да водят местна данъчна политика"}
{"url": "https://www.24chasa.bg/novini/article/6742989", "text": "Полицията в Гърция задържа 11 членове на организирана престъпна група, занимавала се с кражби, купуване и препродаване на европейски паспорти на граждани на трети страни. Това информира БГНЕС, цитирайки европейската полицейска агенция Европол, оказала подкрепа при разследването. Мащабната специализирана операция е проведена в областта Атика на 25 февруари. Арестувани са 11 души: шестима алжирци, трима сирийци, тунизиец и палестинец. В седем жилища са извършени обиски, открити са 939 документи, две трети от които са въведени в европейската база данни като загубени или откраднати. Полицията е иззела и 30 000 евро в брой, автомобил, в който е имало апаратура за подправяне на документи, фалшиви лични карти, печати,чекове и голям брой цифрови устройства. В хода на разследването полицията установява, че групата се е занимавала с кражба на документи в Европа от минувачи, пътници в градския транспорт и от паркирани автомобили. Документите били продавани на лица от трети държави на различни цени в зависимост от това коя страна е издала документа и доколко има прилика между купувача и законния собственик на документа.", "date": "2018.03.01", "title": "В Гърция задържаха 11 души, препродавали европейски паспорти"}
{"url": "https://www.24chasa.bg/novini/article/6743004", "text": "С намесата по продажбата на ЧЕЗ правителството излиза от заплетената ситуация, но като цяло не е добре държавата да се меси директно в пазарна сделка. Това каза вицепремиерът Валери Симеонов пред журналисти, предаде репортер на Агенция „Фокус“ „Ако сте един инвеститор и научите за това как и по какъв начин държавата се намесва в една сделка, няма да ви харесва.  В случая е добре, защото се излиза от тази заплетена ситуация и се слага точка на един безсмислен скандал“, коментира Симеонов. На въпрос дали чешката държава ще се съгласи на подобна сделка, Симеонов призова да се пита чешката държава. Попитан дали е присъствал на срещата със собственика на „Инерком България“ Гинка Върбакова в Министерски съвет, Симеонов заяви: „Отидох само колкото да видя как изглежда Гинка.  Видях я за 3 минути и си излязох, защото прецених, че тази среща няма особен смисъл. Симеонов обърна внимание, че тя е била облечена коктейлно. Симеонов заяви, че има съмнение, че тя не знае как изглежда трафопост. „Няма нищо общо между поддръжката на фотоволтаичен парк, при който основният ти ангажимент е да пишеш фактури и да ги пращаш на НЕК“, коментира вицепремиерът. По думите му съвсем друго е едно действащо енергоразпределително предприятие. „Това са неща, които са от различни вселени“, допълни той.", "date": "2018.03.01", "title": "Валери Симеонов: Не е добре държавата да се меси директно в пазарна сделка"}
{"url": "https://www.24chasa.bg/novini/article/6741423", "text": "        1,659 млрд. лв. влязоха в държавата от продажбата на електроразпределителните дружества - един път на 67-те процента през 2004 г. и втори път при продажбата на държавния дял от 33% през 2011-2012 г. За голямата приватизация в енергетиката, като се започне от електроразпределението, говори още като министър на енергетиката Иван Шиляшки. Самата процедура за продажбата на ЕРП-тата започна при кабинета на Симеон Сакскобургготски, когато икономически вицепремиер беше Лидия Шулева, а министър на енергетиката Милко Ковачев. Първо през 2002 г. бе обявен конкурс за консултант. Явиха се 8 банки и бе избрана БНП “Париба”. Точно тази банка написа стратегията на приватизацията им. Тя бе приета от Министерския съвет, а по-късно и от Народното събрание през 2003 г. В предходните 3 години като подготовка за продажбата по график, одобрен от парламента, токът поскъпваше с 20, с 15 и с 10 процента Мотивът беше, че дотогава той е субсидиран и трябва да стигне пазарни цени. Първата реална стъпка към приватизацията беше уедряването на 7-те електроразпределителни дружества в България в три пула - “Западна България”, “Югоизточна България” и “Североизточна България”. Обявени бяха за продажба 67% от акциите на дружествата във всеки един пакет. Приватизацията им е в три конкурса, които се извършват едновременно. Имаше критерии за кандидатите - да имат собствен капитал от 700 млн. евро, да са продали в последната година 7000 гигаватчаса ток и да имат висок кредитен рейтинг. Както и да са с опит на либерализиран пазар на еленергия. Това остави зад борда българи да вземат мрежата, дори и руски кандидати, които пък нямаха кредитен рейтинг. Най-запомнящият се скандал по продажбата на дружествата бе в регулаторната рамка, изготвена тогава от ДКЕВР. В първия вариант се предвиждаше нормата на възвръщаемост на тези дружества - печалбата им, да бъде 12%, но в крайния вариант тя стана 16 на сто.  Заварихме споразумение с МВФ и Световната банка, съгласно което трябваше да бъдат приватизирани ЕРП-та. Имаше и приета от парламента стратегия, според която те трябваше да бъдат разделени на три. Това каза за “24 часа” вицепремиерът Лидия Шулева. “Ние сложихме изрично изискване бъдещите инвеститори да са с висок кредитен рейтинг. И то не дъщерни компании или свързани с тях по какъвто и да е начин. Допуснати до продажбата бяха само такива компании. Това трябваше да се включи и в лицензионните договори при смяна на собственост, да бъде спазено същото условие. Проблемът е, че след нашия мандат това не бе спазено. Винаги, когато става дума за такива компании, трябва да има високи изисквания към техните собственици, записани в лиценза. Не искам да коментирам сегашната ситуация, защото много глупости се изговориха. Мисля си обаче, че няма нужда нито ДАНС, нито НАП, нито други институции да проверяват неясно какво. Решението е просто и ясно - погледнете си лицензията и включете такава клауза, каза Шулева.", "date": "2018.03.01", "title": "1,659 млрд. лв. взе държавата от продажбата на енергото"}
{"url": "https://www.24chasa.bg/novini/article/6743007", "text": "1. Метеорологична обстановка: Температурите са в интервала от – 8° до – 6°. Температури от метеостанциите на АПИ в °C: - проход „Предела“: -4,1°; - Кресна: + 2,2°; - проход „Република“: -2,5°; - Костандово: -4,8°; - проход „Шипка“: -9,8°; - проход „Петрохан“: -7,8°; Времето над страната е предимно ясно. Вятър духа в областите Видин, Варна, Добрич, Пазарджик, Перник, Смолян, Хасково и Шумен. Пътните настилки са предимно заснежени, заледени и обработени. За тържествата на връх „Шипка“ по случай Националния празник на Република България от 20 ч. на 02.03.2018 г до 18 ч. на 03.03.2018 г. ще бъде ограничено двупосочното транзитно преминаване на превозни средства през Шипченския проход по път I-5/Е-85/ Габрово – Шипка – Казанлък. Както всяка година транзитният трафик ще се насочва по път II-55 през Прохода на Републиката по следния маршрут: Русе – Велико Търново – Дебелец – Проход на Републиката – Гурково – Казанлък и обратно. Шофьорите от област Габрово и пътуващите от северозапад могат да ползват маршрута: Габрово – Трявна – Белица – Вонеща вода – Проход на Републиката и обратно. За област Стара Загора движението ще преминава към Прохода на Републиката по маршрута: път I-6 Калофер – Казанлък – път II-55 – Гурково – Проход на Републиката – Велико Търново и обратно, като пренасочването ще става при пътен възел „Мъглиж“ (път I-5 с път I-6). Ограничението в движението през Шипченския проход НЕ важи за организирания междуградски автобусен транспорт. ОГРАНИЧЕНИЯ ЗА ТОВАРНИ АВТОМОБИЛИ: Забранява се движението на моторни превозни средства, предназначени за превоз на товари с техническа допустима максимална са над 12 тона, включително състав с ремаркета и полуремаркета, селскостопанска и земеделска техника, трактори и специализирана строителна техника, както следва: целогодишно за периода на официалните празници: последния работен ден преди празници – от 16:00 часа до 20:00 часа и последния почивен /празничен/ ден – от 14:00 часа до 20:00 часа. Забраната се отнася за всички периоди, в които е определен повече от един празничен ден. Ограниченията важат само за участъците от републиканската пътна мрежа, както следва: • Автомагистралите; • път I-1 с. Ребърково-Ботевград, като движението се пренасочва по път II-16 Ребърково-Своге-София; • път I-1 Благоевград-ГКПП „Кулата“; • път I-4 п. в. „Коритна“-Велико Търново-Шумен; • път I-5 Русе-Велико Търново; • път I-8 ГКПП „Калотина“-София; • път I-9 Варна-Бургас; • път II-18 Околовръстен път София; • път II-99 Бургас-Царево. Забраната не важи за моторни превозни средства, които извършват превози на опасни товари (ADR), живи животни, бързо развалящи се хранителни продукти и товари на температурен режим. 2. Обстановка /състояние/ по РПМ: 2.1. Проходи: 2.1.1. Ограничения за текущия период: - „Айтоски“– отворен за всички МПС; - „Дюлински“ – забранен за всички МПС; - „Котленски” – отворен за всички МПС; - „Обзорски“ – отворен за всички МПС; - „Печинско“ – отворен за всички МПС; - „Превала“ – отворен за всички МПС; - „Предел“ – отворен за всички МПС; - „Републиката“ – отворен за всички МПС; - „Ришки“ – отворен за всички МПС; - „Рожен“ – отворен за всички МПС; - „Твърдишки” – забранен за МПС над 10 т; - „Троянски” – затворен за всички МПС; 2.1.2. Временни ограничения: 2.1.3. Целогодишни ограничения за движение по проходите: - „Върбишки” - затворен за всички МПС; - „Златишки” - затворен за всички МПС; - „Вратник” - забранен за МПС над 10 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. 2.2. Автомагистрали: - А1 „Тракия“: няма ограничения - А2 „Хемус“: няма ограничения. - А3 „Струма“: няма ограничения. - А4 „Марица“: няма ограничения. - А5 „Черно море“: няма ограничения. - А6 „Люлин“: няма ограничения. Временни ограничения в движението на МПС по първокласната пътна мрежа: - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: ОПУ Добрич: - Временно е ограничено движението за МПС над 3,5 т. по път I-9 Дуранкулак – граница с Област Варна поради силен вятър и снегонавявания. 2.3. Други въведени извънредни временни ограничения на движението: ОПУ Бургас: - Временно е ограничено движението на всички МПС по път III-795 Вълчаново ханче – Малина поради силен вятър и снегонавявания; - Временно е ограничено движението на МПС над 10 т по път III-908 Варовник – Вълчаново ханче поради силен вятър и снегонавявания; - Временно движението по път III-2085 Горица – Просеник е ограничено за всички МПС силен вятър и снегонавявания. - Временно движението по път III-6009 Изворище – Каблешково – Ахелой е ограничено за всички МПС; ОПУ Велико Търново: - Ограничено е движението по път III-407 Павел – Совата за МПС над 12 т. поради снегонавяване. ОПУ Добрич: - Ограничено е движението за всички МПС по път II-27 Добрич – Владимирово – Бдинци поради снегонавявания; - Ограничено е движението на МПС над 12 т по път II-71 Добрич – Силистра поради снегонавявания; - Ограничено е движението на всички МПС по път III-293 Добрич – Крушари поради снегонавявания; - Ограничено е движението за МПС над 3.5 т. по път III-296 Генерал Тошево – Каварна поради снегонавявания; - Ограничено е движението за всички МПС по път III-901 Шабла – Каварна поради снегонавявания. - Ограничено е движението за МПС на 12 т. по път III-2077 Кочмар – Тервел – Межден поради снегонавявания.; - Ограничено е движението за МПС над 12 т. по път III-2075 Орляк – Зърнево поради обилен снегонавявания. - Ограничено е движението за МПС до 3,5 т по път III-2702 Генерал Киселово – Ведрина – Добрич поради снегонавявания. - Ограничено е движението на всички МПС по път III-2903 Генерал Тошево – Росица поради снегонавявания. - Ограничено е движението по за всички МПС по път III-2904 Кардам – Дуранкулак поради снегонавявания и лоша видимост - Ограничено е движението за всички МПС по път III-2932 Крушари – Росица поради снегонавявания. - Временно движението по път III-7102 Тервел – Ангеларий е ограничено за движение на всички МПС поради снегонавявания. - Ограничено е движението за всички МПС по път III-7103 Oногур – Телериг – Крушари поради снегонавявания. - Временно движението по път III-7106 Карапелит – Кочмар е ограничено за движение на МПС над 12 т поради снегонавявания. - Ограничено е движението за всички МПС по път III-9002 Балчик – Генерал Тошево поради снегонавявания. - Ограничено е движението за всички МПС по път III-9701 Добрич – Сърнино поради снегонавявания. ОПУ Ловеч: - Ограничено е движението за всички МПС по път III-358 Шипково – Рибарица, поради снегонавявания. ОПУ Пловдив: - Движението по път III-861 Югово – Лъки се осъществява задължително с вериги за всички МПС поради снегонавявания. - Движението по път III-8611 Белица – Загражден се осъществява задължително с вериги за всички МПС снегонавявания. ОПУ Разград: - Ограничено е движението за МПС над 12 т по път III-205 Исперих – Стефан Караджа снегонавявания. ОПУ-Русе: - Ограничено е движението за МПС над 12 т по път II-23 Русе – Кубрат поради снегонавявания. - Временно движението на МПС над 3,5 т по път III-202 Щръклево – Русе е ограничено поради снегонавявания. - Временно движението за всички МПС по път III-2001 Писанец – Ветово е ограничено поради снегонавявания. - Временно движението за всички МПС по път III-2003 Дряновец – Сеново е ограничено поради снегонавявания. - Временно движението за МПС над 3,5 т. по път III-2102 Сливо поле – Черешово е ограничено снегонавявания. - Временно движението за всички МПС по път III-2302 Червена вода – Ветово е ограничено поради снегонавявания. ОПУ Силистра: - Ограничава се движението за МПС над 12 т по път II-71 Силистра – Добрич поради снегонавявания. - Ограничено е движението на всички МПС по път III-205 Тутракан – Исперих поради снегонавявания. Обходен маршрут: Царев дол – Черногор – Главиница – Исперих. - Ограничено е движението за МПС над 3,5 т по път III-701 Секулово – Грънчарово поради снегонавявания. - Ограничено е движението за МПС над 3,5 т по път III-2077 Каблешково – Межден снегонавявания. ОПУ Смолян: - Движението по път II-37 граница ОПУ Пазарджик – Барутин е забранено за МПС над 12 т с ремаркета и полуремаркета; - Движението по път ІІІ-861 гр. Лъки – местност „Момина вода“ от км 31+040 до км 36+000 е ограничено за всички МПС да се движат с вериги а автомобилите с маса над 12 т. без ремаркета и полуремаркета - Движението по път III-8631 Момчиловци – проход Рожен е забранено за МПС над 12 т с ремаркета и полуремаркета, а всички МПС задължително да се движат с вериги. 3. Машини работили по зимното поддържане: 600 бр.", "date": "2018.03.01", "title": "Вижте пътната обстановка в страната към 17,30 часа"}
{"url": "https://www.24chasa.bg/novini/article/6743057", "text": "Срещу лидерката на френския крайнодесен \"Национален фронт\" Марин Льо Пен бяха повдигнати днес обвинения в разпространение на снимки, съдържащи насилие, съобщи съдебен източник, цитиран от световните агенции. Льо Пен публикува през 2015 г. снимки от екзекуции на джихадистката групировка \"Ислямска държава\", включително на прегазен от танк войник, на йордански пилот, изгорен жив в клетка и на американския журналист Джеймс Фоли с отрязана глава. По това време тя бе евродепутат, а Европейският парламент отне имунитета й през март 2017 г. по искане на френското правосъдие, предаде БТА.  Закононарушението, в което е обвинена, се наказва с 3 години затвор и 75 000 евро глоба.", "date": "2018.03.01", "title": "Обвиняват Марин Льо Пен за снимки от екзекуции на \"Ислямска държава\""}
{"url": "https://www.24chasa.bg/novini/article/6743071", "text": "От това какво, колко и на какво качество произвеждаме в България зависи и нашето бъдеще. Вие сте малки само като име и може би като обем на продукция, но всъщност вие сте много големи с вашия кураж, идеи и упоритост в нелека среда да произвеждате, да се утвърждаване тук, да бележите успехи и навън, обърна се държавният глава Румен Радев към представители на малките предприятия в рамките на церемония по връчването на наградите \"Златна мартеница\" на Сдружение \"Произведено в България - Съюз на малкия и среден бизнес\", съобщи БТА. Българската държава ви е длъжник, каза президентът, но изрази убеденост, че процесите на намаляване на административната тежест, на възстановяване на доверието в институциите, на предвидимост на бизнес средата, на повече законност са необратими и те ще спомагат на инициативните да продължават напред. На церемонията бяха раздадени четири награди \"Златна мартеница\". Президентът връчи наградата на производител на захарни изделия, вицепрезидентът Илияна Йотова - почетна грамота за медиа, подкрепяща и популяризираща български производители - на списанието за интериор и архитектура, вицепремиерът Валери Симеонов отличи верига ресторанти. Със златни мартеници бяха отличени Петър Кънев, председател на парламентарната икономическа комисия за принос за подобряване на бизнес средата, както и производител на бебешки дрехи.", "date": "2018.03.01", "title": "Радев: Бъдещето ни зависи от това какво, колко и с какво качество произвеждаме"}
{"url": "https://www.24chasa.bg/novini/article/6742994", "text": "Очакванията на финансовото министерство за изпълнението на бюджета за февруари са да се формира излишък от 771,7 млн. лв., което представлява 0,7% от прогнозния брутен вътрешен продукт за 2018 г. Това съобщи финансовото министерство. Приходите се очаква да бъдат 6,2 млрд. лв., а разходите - 5,4 млрд. лв. С приходите за февруари на практика се формират 16,2% от очакваните приходи за цялата 2018 г. В сравнение с февруари 2017 г. ръстът в приходите е 470 млн. лв. Той се дължи най-вече на по-високите данъчни и неданъчни приходи, докато помощите са по-малко, отколкото през м.г. Разходите също са по-големи от миналогодишните по това време. Техният ръст се дължи на по-високите социални плащания, особено на пенсиите. През юли м.г. имаше увеличение на всички пенсии, а на още две стъпки през 2017 г. бяха увеличени минималните пенсии. Другото действие, което е дало ефект върху повишаването на бюджетните разходи, е увеличението на учителските заплати. Според окончателните данни на МФ за януари изпълнението на бюджета за първия месец на годината е приключило с излишък от 1,1 млрд. лв. ", "date": "2018.03.01", "title": "771 млн. лв. излишък в  бюджета през февруари"}
{"url": "https://www.24chasa.bg/novini/article/6743082", "text": "Столичният булевард “Мария Луиза” може да се свърже с пешеходната зона на бул. “Витоша”, а локалните му платна да функционират на принципа на парижкия “Шан-з-Елизе”, обяви главният архитект на София Здравко Здравков на конференция, организирана от “Конфиндустрия България” за международния ден на италианския дизайн. Специално за него в София дойде световноизвестният архитект Масимилиано Фуксас. Идеята за подземно паркиране и преминаване под бул. “Мария Луиза” ще бъде част от конкурса за нова визия на предгаровия площад, който Столичната община ще обяви тази година. “През последните години София се е променила много в положителна посока”, каза Фуксас на среща със столичната кметица Йорданка Фандъкова. “Важно е да освободите площадите от колите. Върху тях не трябва да има паркинги”, категоричен е Фуксас. Негови проекти са музикалната зала в Страсбург, терминал 3 на летището Шенжен в Китай, който прилича на огромна риба с дължина 1,5 км, Кулата на Армани в Токио, стъкленият фенер в Рим и др. Фуксас е носител на множество международни награди.", "date": "2018.03.01", "title": "Бул. “Мария Луиза” става като “Шан-з-Елизе”"}
{"url": "https://www.24chasa.bg/novini/article/6743108", "text": "Ураганните ветрове нанесоха сериозни щети на черноморските ни курорти. След Несебър и Слънчев бряг, пострадала е и крайбрежната алея на Обзор. Огромните морски вълни са разрушили подпорната стена на алеята, която е изградена преди 10 години. Морето е погълнало и част от пясъка на плажната ивица.                                                                                                                                                                                                                                                                                                                       ", "date": "2018.03.01", "title": "Ураганни ветрове край морето (Видео)"}
{"url": "https://www.24chasa.bg/novini/article/6743111", "text": "Въпреки натоварената ни програма в София бях длъжен да дойда, защото българите помним доброто и не забравяме, че преди 15 години в Солун беше даден път на България и на Румъния към ЕС, каза премиерът Бойко Борисов при откриването на Третия Делфийски икономически форум в Гърция, цитиран от БТА. Сега, ние в София, играем същата роля за страните от Западните Балкани, посочи Борисов. Разбира се, тези държави трябва да извървят голям път и да изпълнят много критерии, допълни той. Нужна е обаче перспектива, най-вече за младите хора, каза той. В България външният дълг е 26 - 27 процента, имаме бюджетен излишък, както и голям фискален резерв, посочи българският премиер. Опитваме се да покажем, че една южна държава, бивш член Източния блок, може да бъде дисциплинирана и да изпълнява Маастрихтските критерии, допълни той. Премиерът посочи, че не харесва термина Западни Балкани, защото Балканите са едни. В региона трябва да се изгражда инфраструктура - пътища, жп и интернет трасета, каза Борисов като даде пример с европейските транспортни коридори с номера 4, 8 и 10, както и газовите интерконекторни връзки между България и Гърция. Ако направим тази инфраструктура, Балканите ще са едно от най-конкурентоспособните места на света, заяви българският премиер. Искаме да направим процеса необратим и от \"барутен погреб\" на Европа да направим Балканите в спокойно място за живеене, каза Борисов. Той изтъкна значението на борбата с организираната престъпност, спазването на върховенството на закона. На срещи през последната дни виждаме подкрепа за инфраструктурните проекти от страна на Европейската банка за възстановяване и развитие, Световната банка и на Европейската инвестиционна банка. Финансирането на тези проекти обаче ще е хибридно, председателят на ЕК Жан-Клод Юнкер обеща един милиард евро за подготовката на тези проекти. Иначе ще има ръст на младежката безработица и \"износ на мозъците\", тук ще останат нискоквалифицирани хора, а популистките парти ще дойдат на власт, посочи премиерът. Важни са и мерките срещу мигрантската вълна, защото хората от нашите страни се страхуват от нея и то с основание, каза Борисов. Той подчерта, че споразумението на ЕС с Турция за бежанците трябва да остане. На 26 март във Варна ще се срещнем с президента на Турция Реджеп Ердоган и ще обсъдим охраната на границите, допълни Борисов.", "date": "2018.03.01", "title": "Борисов откри икономическия форум в Делфи (Видео)"}
{"url": "https://www.24chasa.bg/novini/article/6743118", "text": "Поради рязката промяна в метеорологичните условия, започналото снеготопене и очаквания силен вятър и дъжд в следващите дни, Агенция „Пътна инфраструктура“ апелира шофьорите да карат изключително внимателно и със съобразена скорост, без резки маневри. За много кратко време е възможна промяна в пътните условия и има опасност от поледици. Настилките се обработват постоянно, но за безопасността на пътуващите при сериозна промяна на времето, АПИ и „Пътна полиция“ ще спират движението на всички превозни средства в участъците с опасност от поледици. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.03.01", "title": "АПИ към шофьорите: Внимавайте! Има опасност от поледици"}
{"url": "https://www.24chasa.bg/novini/article/6742927", "text": "Не ми е известно съпругът ми да се познава с г-н Бойко Борисов и да се е срещал с него. Това отговори собственичката на \"Инерком\" Гинка Върбакова на въпрос, който й зададе депутатката Елена Йончева. Тя попита Върбакова: \"Вашият съпруг срещал ли се е извън сградата на Министерски съвет с премиера Бойко Борисов и кога е била последната среща?\". При задаване на въпроса Данаил Кирилов репликира: \"А среща ли ли сте се с г-н Георги Георгиев и с офшорки?\". По-късно, когато Върбакова отговори, че не го познава този човек, Кирилов заяви, че ако го е познавала, щяла да получи кредит от 50 млн. лева кредит от КТБ, като намекът бе към Елена Йончева. Групата на ГЕРБ ръкопляска.  Преди това зам. председателят на енергийната комисия Валентин Николов попита КЕВР контролират ли се средствата, които са калкулирани в цените на тока за инвестиции, за да не отидат ненадейно в Прага. Председателят на КЕВР Иванов отговори, че инвестиционните разходи се вкарват в цената на тока за 3-годишен регулаторен период. Това, което КЕВР е направила, е след изтичането на 2-те години, да провери тези пари дали са инвестирани. Тъй като се оказало, че са инвестирани 60-70% за следващата година, инвестициите са намалели със съответния процент, който е приспаднат от цената на тока. Министърът на енергетиката Теменужка Петкова пък заяви, че покрай сделката е настанала истерия, припомни, че електроразпределителните дружества са продадени със стратегия на парламента и с решение на правителството и ако това не е било станало, сега нямало да се води този разговор.  Никой в българското правителството не знаеше какъв ще бъде изходът от сделката за активите на ЧЕЗ сега, каза Петкова и отникъде не било ясно какво ще реши надзорът. Цялата истерия около сделката накарало българската държава да поиска контролно участие в акциите на ЧЕЗ.  Петкова поясни, че тя си е подала оставката, защото тя ги е познавала тези хора - собственичката на \"Инерком\" и съпругът й го е направил, след като е станало ясно, че \"Инерком\" взема бизнеса на ЧЕЗ в България. ", "date": "2018.03.01", "title": "Върбакова отрече съпругът й да познава Борисов"}
{"url": "https://www.24chasa.bg/novini/article/6742960", "text": "Вицепрезидентът Илияна Йотова ще посрещне Негово светейшество Московския и на цяла Русия патриарх Кирил и водената от него делегация на 2 март в 14.30 ч. на Летище \"София\" в правителствената зала. Това съобщава прессекретариатът на държавния глава.                                                                                                                                                                                                                                                                                                                       ", "date": "2018.03.01", "title": "Вицепрезидентът Йотова посреща руския патриарх Кирил на летище София"}
{"url": "https://www.24chasa.bg/novini/article/6742965", "text": "Преди минути започна закритото заседание на комисията по енергетиката и комисията за контрол на специалните служби в парламента.  На него ще се обсъждат финансовите параметри за сделката за активите на ЧЕЗ България. Очаква се собственичката на \"Инерком\" Гинка Върбакова и консултантския екип да споделят повече информация за финансирането на покупката на бизнеса на ЧЕЗ в България.                                                                                                                                                                                                                                                                                                                        ", "date": "2018.03.01", "title": "На закрито обсъждат финансирането на сделката за ЧЕЗ"}
{"url": "https://www.24chasa.bg/novini/article/6742977", "text": "Правителството на Полша е подготвило законопроект, според който последният комунистически лидер - покойният генерал Войчех Ярузелски и други офицери от ерата на комунизма ще бъдат лишени от високо воинско звание като \"акт на възстановяване на нравствения порядък\", предаде Асошиейтед прес. Премиерът Матеуш Моравецки каза, че законопроектът, одобрен днес от правителството, взема страната на жертвите на продължилия повече от четири десетилетия комунистически режим в Полша. Правителственият проект, който се нуждае от одобрението на парламента и президента, предвижда висши офицери от времето на комунизма да бъдат разжалвани до звание редник заради участието им в просъветския режим след 1944 г. и налагането на военното положение през 1981 г. Законопроектът засяга висши офицери от армията и службите за сигурност, сред които са покойните генерали Ярузелски и Чеслав Кишчак, бившият вътрешен министър на ПНР. Действието на закона би обхванало и генерал Мирослав Хермашевски - единственият полски космонавт, който е още жив.", "date": "2018.03.01", "title": "Полша разжалва със закон Ярузелски и космонавт"}
{"url": "https://www.24chasa.bg/novini/article/6742685", "text": "С късмет се заредете и за новата кампания на „Евробет“ се пригответе! Здраво мартеничките вържете и за числата помислете. Готови ли сте за супер изненади? Стартира кампанията „Нов сезон, нови печалби“, която ще се проведе от 02.03.2018 г. до 15.03.2018 г.  с талон за поне 5 лева в числовите игри  ,  ,  ,   и   може да спечелите на момента от 1 до 100 лева.  С всеки 5 лева залог на един талон участвате и в жребий за 11 страхотни печалби – 1 от 10 000 лева и 10 по 500 лева.  Имате право да се включите с неограничен брой талони и всеки от тях Ви дава шанса да попаднете сред печелившите! Тегленето е на 16.03.2018 г., а победителите ще бъдат обявени на  ЧЕСТИТА БАБА МАРТА! „Евробет“ желае успех и късмет на всички свои играчи!", "date": "2018.03.01", "title": "Стартира кампанията „Нов сезон, нови печалби“ на „Евробет“"}
{"url": "https://www.24chasa.bg/novini/article/6742690", "text": "По-голямата част от българските граждани, които бяха блокирани на различни летища в Европа заради отменени полети в следствие на усложнената зимна обстановка вече са в България, съобщиха от пресцентъра на външното ни министерство. Дипломатическите мисии на Република България в Париж, Лондон и Рим продължават да оказват необходимото съдействие на онези наши сънародници, които след отменени полети в последните няколко дни се очаква да отпътуват към родината в рамките на днешния и утрешния ден. Служителите ни са във връзка с обслужващите авиокомпании, както и с част от засегнатите от отменените полети български граждани. Сънародниците ни, които на 26 февруари бяха блокирани на летището в Тимишоара, Румъния след пренасочване на полет на авиокомпания Ryanair от Лондон, вече са в България. 62-ма души бяха превозени до Пловдив с автобус, осигурен от авиокомпанията. По разпореждане на вицепремиера Екатерина Захариева в посолството в Букурещ бе сформиран кризисен щаб. По-късно по разпореждане на министър-председателя на Република България до Тимишоара бе изпратен правителственият самолет Еърбъс 319, който транспортира до София 93-ма от нашите сънародници. За останалите 11 български граждани, на 27 февруари авиокомпанията осигури отпътуването им със самолет от Тимишоара до Букурещ, след което от Букурещ до Пловдив с микробус. Около 250 българи бяха блокирани на летище „Лутън” в Лондон заради отменени полети на Wizz Air за България на 26 и 27 февруари. По информация на дипломатическата ни мисия всички пътници - български граждани, са били настанени от авиокомпанията в хотели, а билетите им са били презаверени за полети на 28 февруари и на 1 март 2018 г. Осигурени са им били и средства за храна. На 26 февруари бе отменен полет на авиокомпания Wizz Air и от Париж до София. 130 пътници останаха на летище „Буве” на 80 км от френската столица, за да изчакат пренасочване към други подходящи полети. Посолството в Париж информира, че авиокомпанията е осигурила придвижването на пътниците до Белград, Скопие, Букурещ или Крайова. Някои от тях са пожелали да останат за втори март и да летят от Париж за София. Поради усложнената метеорологична обстановка на 27 февруари бяха отменени и полети на Wizz Air и Ryanair от Рим до София. По информация на посолството в Италия около 60 пътници, останали в Рим от полета на Wizz Air, са били настанени в хотели и билетите им са били презаверени - част от тях за 28 февруари, а останалите – за днес, 1 март. Някои от българските граждани от полета сами са си закупили билети на други авиокомпании. Други са се организирали и са отпътували за България с автобус. Посолството ни в Рим е в непрекъсната връзка със сънародниците ни, обърнали се с молба за съдействие към нашата мисия. От отменения полет на Ryanair в Рим са останали около 20 български граждани. Те са с презаверени билети за 1 и 2 март т.г. Настанени са в хотели, но авиокомпанията поема нощувките им само за два дни. След това посолството е осигурило нощувки в своя сграден фонд на 4-ма от пътниците по тяхно желание. Останалите са предпочели да си платят хотел, докато изчакат полетите си. Към настоящия момент в дипломатическите мисии на България в Букурещ, Лондон, Париж и Рим няма постъпили допълнителни обаждания или сигнали от наши сънародници относно проблеми на летището или алтернативните варианти за пътуване. Във връзка с продължаващата усложнена метеорологична ситуация - силни ветрове, обилни снеговалежи, заледявания, сериозни затруднения в транспортния трафик и преминаването на редица летища в Европа и по света към режим на работа в зимни условия, Министерството на външните работи препоръчва на българските граждани да проверяват предварително актуалната информация за своите полети със съответната авиокомпания, както и да предвиждат допълнително време за пътуването си до летището на заминаване. Към момента, поради силно влошената метеорологична обстановка властите в Ирландия са обявили червен код в цялата страната. По информация на българското посолство в Дъблин се очаква обстановката допълнително да се влоши днес следобед. Местните власти призовават гражданите да не излизат и да останат по домовете си от 16.00 ч на 1 март до 12:00 ч на 2 март. Градският транспорт в Дъблин няма да работи на 1 и 2 март. Държавните учреждения са в режим на работа при спешни случаи. Голяма част от полетите днес на Ryanair, както и на някои чуждестранни компании, са отменени. В дипломатическата ни мисия до този момент няма постъпили сигнали за бедстващи български граждани на територията на страната. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на българското посолство в Дъблин : +353 868167497. С посолствата на България в Румъния, Великобритания, Италия, Франция сънародниците ни могат да се свържат на следните телефони: Посолство в Букурещ: +40 21 230 21 50; +40 21 230 21 59 Посолство в Лондон: + 44 20 7 5813144; + 44 20 7 5849400 Посолство в Рим: + 39 06 322 46 40; + 39 06 322 46 43 Посолство в Париж: +33 1 45 51 85 90;", "date": "2018.03.01", "title": "Външно: Няма бедстващи българи заради снеговалежите в Европа"}
{"url": "https://www.24chasa.bg/novini/article/6742716", "text": "Министърът на регионалното развитие и благоустройството Николай Нанков изпрати писмо до ръководствата на ВиК дружествата, чиито принципал е МРРБ, с указания за предприемането на незабавни превантивни действия за осигуряване на нормалното предоставяне на ВиК услуги на населението и за предотвратяване на потенциалния риск от замръзване на водопроводи и съоръжения и недопускане възникването на бедствени ситуации и риск за човешкото здраве, съобщиха от регионалното министерство. Мерките са във връзка с усложнената зимна обстановка, придружена с ниски температури и продължителни валежи от сняг, както и предстоящото пролетно снеготопене. В указанията изрично се изисква от ВиК дружествата, стопанисващи язовири за питейно-битово водоснабдяване, стриктно да изпълняват програмата за технически контрол, проекта за експлоатация и поддържане на язовирните стени и прилежащите им съоръжения, съгласно действащата нормативна уредба, както и да осигуряват контролирано поддържане на водното ниво, съгласно месечния график, даден от Министерството на околната среда и водите. Особено внимание е обърнато на това, че при аварийни условия при преминаване на високи вълни и изпускане на води от съоръженията на язовира, се изисква да уведомяват съответната общинска администрация, басейнова дирекция и органите на Министерството на вътрешните работи. В писмото изрично се подчертава необходимостта от привеждането в пълна готовност за работа при усложнени зимни условия на водоснабдителните и канализационни системи и съоръжения, включително обслужващите ги електрически инсталации в съответствие с наличните план-програми, оперативни и аварийни планове. Специализираните аварийно-възстановителни групи трябва да са осигурени с необходимата техника и оборудване за работа при усложнена зимна обстановка, се казва още в писмото. Необходимо е и въвеждането на денонощно диспечерско дружество, както и щабове за работа в зимни условия и добра комуникация с областните и общинските администрации.", "date": "2018.03.01", "title": "Нанков иска превантивни действия против ВиК аварии заради студа"}
{"url": "https://www.24chasa.bg/novini/article/6742740", "text": "Българският премиер Бойко Борисов кацна в Атина, където бе посрещат от г-н Веселин Иванов, временно управляващ Посолството на Република България в Атина и български дипломати. Премиерът ще отпътува за Делфи, където ще открие 3-ия Делфийски икономически форум на тема „Новите предизвикателства на глобализацията и растежа“. Откриването започва в 19.15 ч. в Зала „Константинос Караманлис“ на Европейския културен център в Делфи. С изказвания по време на откриването ще се включат и президентът на Гърция Прокопис Павлопулос, и Димитрис Аврамопулос, европейски комисар по въпросите на миграцията, вътрешните работи и гражданството. Между присъстващите се открояват имената на Г-жа Роуз Готемюлер, заместник генерален секретар на НАТО, Адмирал Евангелос Апостолакис от генералния щаб на националната отбрана на Гърция, Христос Стилианидис, европейски комисар по хуманитарна помощ и управление при кризи и Д-р Вернер Хойер, президент на Европейската инвестиционна банка.               ", "date": "2018.03.01", "title": "Борисов кацна в Атина (Снимки)"}
{"url": "https://www.24chasa.bg/novini/article/6742772", "text": "23-годишният Виктор Иванов остава за постоянно в ареста, след като Ловешкият окръжен съд прецени, че има опасност да се укрие, ако е на свобода. Младежът е обвинен в убийството на баща си Иван Христов - бизнесмен, известен производител на ябланска халва и локум, собственик на фирма \"Богати\". Тялото му бе открито от брат му в къщата му в с. Добревци в неделя привечер. В главата на 47-годишния мъж зеела огромна огнестрелна рана. След полицейски огледи и разпити бе открито оръжието, с което е било извършено престъплението. Ловната пушка \"ИЖ\" 12-ти калибър е законно притежавана от сина на жертвата, който е студент в Академията на МВР в Симеоново. \"Моля за по-лека мярка за неотклонение, за да мога да се грижа за болната си майка и по-малката си сестричка\", каза в съдебната зала Виктор. Защитата му пък заяви, че ще се бори за пълното оневиняване на клиента си. Според добревчани отношенията между Иван и Виктор се нагнетили, след като бизнесменът обявил своя извънбрачна връзка. Вероятно това е довело до кавга и умопромрачителна ярост у сина, смятат хората.", "date": "2018.03.01", "title": "Синът на убития халваджия остава в ареста"}
{"url": "https://www.24chasa.bg/novini/article/6742746", "text": "Окръжна прокуратура – Ловеч внесе в съда обвинителен акт срещу Емил К. от Угърчин. Той е за това, че на 23 септември 2017 г. умишлено умъртвил Пенко Б. от същия град. Най-тежкото престъпление било извършено по време на традиционния панаир в Угърчин. Вечерта голяма компания се събрала да се черпи. Сред пируващите бил и 19-годишният Емил. Тъй като надошли повече гости, домакинята накарала сина си и Емил да отидат до съседи и да донесат още една маса. По пътя двамата видели мъж, който лежи на тротоара. В него младежите разпознали Пешо - местен пияница, за когото било обичайно да лежи на улицата, докато изтрезнее. Без нито дума обвиняемият отишъл до него и започнал да го рита. След първия ритник Пешо се обърнал, но последвали още два шута. Докато \"упражнявал\" силата на краката си Емил задъхано повтарял: \"Нека ти сега. Сега ми е паднало да те бия\". После двамата продължили пътя си, а обвиняемият разказал, че преди време Пешо го бил ударил по гърба с тъпото на брадва, докато пасял крави извън Угърчин. Младежите взели масата и тръгнали обратно по същия маршрут. Стигнали до Пешо, които лежал на същото място и се опитвал да стане. Тогава Емил оставил масата и заритал жертвата си в главата и тялото. Жена от съседна къща излязла и като видяла саморазправата с падналия човек се развикала. Емил и приятелят му пък спокойно си тръгнали, понесли масата. Малко по-късно пострадалия бил откаран в болницата с тежка черепно-мозъчна травма, където след няколко дни починал.", "date": "2018.03.01", "title": "Внесоха в съда обвинение срещу 19-годишен убиец от Угърчин"}
{"url": "https://www.24chasa.bg/novini/article/6742737", "text": "Нямам офшорна компания, заяви собственичката на \"Интерком\" Гинка Върбакова в отговор на депутати. Тя понечи да отговори на въпрос познава ли Бойко Борисов, но народните представители заявиха, че никой не я пита това. По повод участие на чешки граждани в съвместни фирми с нея, Върбакова поясни, че всичко го има в Търговския регистър. За финансирането на сделката тя даде думата на своите експерти. Те обясниха, че обикновената практика е със собствен капитал да бъдат покрити между 20 и 30% по плащанията по сделка. Колко ще бъдат точно тези на \"Инерком\" за активите на ЧЕЗ, ще определят финансиращите банки, т. е. дали да са 20, или 30%. Самото финансиране ще бъде от големи международни и изключително известни банки, поясниха консултантите на Върбакова. Те ще ни осигурят по-голямата част от финансирането на сделката. Не казаха обаче нито 1 име, тъй като и самите те не знаели, защото все още се водели преговори.", "date": "2018.03.01", "title": "Върбакова: Нямам офшорна компания"}
{"url": "https://www.24chasa.bg/novini/article/6742755", "text": "79-годишен мъж е загинал при пожар в дома си в Павликенското село Дъскот. Огнената стихия се разразила около 15 часа. Съседи видели пламъците и подали сигнал. Въпреки бързата реакция на огнеборците, са изгорели 40 кв.м. покрив и имущество. Когато изгасили пламъците, огнеборците открили овъгленото тяло на стопанина. Спасени са съседните къщи и стопански постройки. Причините за пожара се изясняват. 73-годишна жена от Златарица пък е пострадала в четвъртък сутринта, след като запалила стол в стаята си, за да се топли. Пламъците са обгорили ръцете и лицето й. Пристигналите на място огнеборци изгасили пожара, бабата е спасена и откарана в болница.", "date": "2018.03.01", "title": "Дядо изгоря в къщата си в Павликенско"}
{"url": "https://www.24chasa.bg/novini/article/6742762", "text": "Възстановено е движението на тежкотоварни автомобили над 12 тона в Котленския проход, съобщиха от пресцентъра на АПИ. Възстановен е и трафикът на моторни превозни средства в следните пътни участъци от второкласната и третокласна пътна мрежа, в област Разград: - път II-23 Русе – Кубрат; - път II-23 Кубрат – Дулово; - път III-702 Пристое – Лъвино; - път III-2001 Ветово – Глоджево; - път III-2004 път I-2 – Балкански – път III-204; - път III-2005 Самуил – Подайва; - път ІІІ-2102 Черешово – Бисерци; - път ІІІ-2302 Сеново – Просторно; - път ІІІ-2305 Исперих – Зебил; - път ІІІ-2306 Тодорово – Къпиновци; - път ІІІ-4902 Побит Камък – Веселец ; - път ІІІ-4904 „/о.п. Разград - Кубрат/ - ЖП гара Разград – /Разград – Дянково/; - път ІІІ-7002 Ясенково – Голям извор. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.03.01", "title": "АПИ: Възстановено е движението на камиони над 12 т през Котленския проход"}
{"url": "https://www.24chasa.bg/novini/article/6742774", "text": "Сибирският студ, обхванал в последните дни Европа, взе най-малко 54 жертви, а обилните снеговалежи парализираха летищата и пътното движение, предаде Франс прес, цитирана от БТА.  По данни на АФП починалите вследствие на студовете са най-много в Полша - 21 души. В Чехия жертвите са шест, в Литва - пет, във Франция и в Словакия - по четири, най-малко три в Испания, по две в Румъния, Сърбия и Словения, и по един човек в Холандия, Англия и Швеция. Много от починалите са бездомници. Говорителка на полското правителство каза за АФП, че с регистрираните в последните 24 часа жертвите на лошото време в страната от ноември досега са 61 души. На Балканите метеоролозите очакват повишаване на температурите, но в някои планински райони на Босна изминалата нощ беше леденостудена. Като пряко следствие от студената вълна руската компания \"Газпром\" обяви, че е счупила нов рекорд, за седми пореден ден, изнасяйки 695,1 милиона куб. м газ за Европа и Турция. Приближаващата буря Емма, която се очаква да донесе най-силните снеговалежи в Ирландия от 1982 г., хората се тълпят в супермаркетите, за да се запасят с провизии. Летището в Дъблин ще е временно затворено днес следобед. Червена степен на тревога беше обявена в югозападна Англия и Южен Уелс. Според метеоролозите снежната покривка там може да надхвърли 50 см. Очакват се и бурни ветрове. Летището в Глазгоу остана затворено до днес на обяд, а полетите от шотландската столица Единбург имаха значителни закъснения. Близо 11 000 домакинства в Южна Франция днес останаха без ток заради обилните снеговалежи, предаде ТАСС, като се позова на телевизия Бе Еф ЕМ. В 37 френски департамента е въведена оранжева степен на тревога, както заради снеговете, така и заради поледици и възможни наводнения. В резултат на най-силните снеговалежи за последните 30 години в департамент Еро движението по автомагистрала А-9 в посока към Испания беше напълно блокирано и няколкостотин души бяха принудени да прекарат нощта в колите си. Снегът парализира обществения транспорт в град Монпелие. От студ и снегове е обхваната и Северна Италия. Телевизия \"РАИ нюз 24\" съобщи днес за обилни валежи от сняг във Флоренция, Милано, Генуа, Торино, Болоня, Парма и голяма част от област Венето. Снеговете затрудняват работата на железниците. Доста необичайна гледка са покритите със сняг плажове на тиренското и адриатическото крайбрежие. В много райони температурите са с 10-12 градуса по-ниски от средиземноморските норми.", "date": "2018.03.01", "title": "Най-малко 54 станаха жертвите на мразовитото време в Европа"}
{"url": "https://www.24chasa.bg/novini/article/6742775", "text": "На националния празник 3 март \"синя\" и \"зелена\" зона за паркиране в София няма да работят, съобщава Центърът за градска мобилност. Столичани и гостите на София могат да паркират безплатно в зоните на града и на 5 март (понеделник), обявен за почивен ден. На 4 март - неделя, паркирането в \"синя\" и \"зелена\" зона е свободно, се посочва в съобщението.", "date": "2018.03.01", "title": "На 3, 4 и 5 март в София ще се паркира безплатно"}
{"url": "https://www.24chasa.bg/novini/article/6742779", "text": "Държавата трябва да окаже подкрепата си за религиозните изповедания у нас и да осигури адекватно финансиране за тяхната дейност. Това заяви президентът Румен Радев на среща с главния мюфтия Мустафа Хаджи, която се състоя на „Дондуков“ 2 по инициатива на Главното мюфтийство, съобщиха от прессекретариата на държавния глава. Двамата бяха единодушни, че мирното съжителство на представителите на различните религиозни общности у нас е доказан с вековете модел и той трябва да бъде укрепван и затвърждаван. Българските мюсюлмани са важна и неразделна част от обществото ни и не трябва да допускаме капсулация и изолация, категоричен беше държавният глава. По думите на президента, за да се предотвратят опити за външна намеса и влияния, е необходимо държавата да осигури издръжка за заплатите на духовните лица и тяхното обучение в България. Румен Радев изтъкна, че мюсюлманското вероизповедание не трябва просто да получи адекватно финансиране от държавата, но трябва и да се развива на базата на собствените традиции. „Не бива да допускаме религията да се политизира, но държавата трябва да поеме своите ангажименти към спокойната и независима дейност на вероизповеданията у нас“, заяви президентът.", "date": "2018.03.01", "title": "Радев пред главния мюфтия: Държавата да предотврати външна религиозна намеса"}
{"url": "https://www.24chasa.bg/novini/article/6742765", "text": "Почина дядо Тома Чолаков от Смолян на 105-годишна възраст. Родопчанинът бе един от най-възрастните българи въобще. Дядо Тома е роден в смолянското село Пещера на 05.02.1913. Работил е като дюлгер, общ работник, животновъд, участвал е в строителството на яз.Батак , но най-вече се е занимавал със земеделие. Дядо Тома до последно отправяше заръки към хората да намалят малко темпото в ежедневието си, защото „наведнъж всичко не може да стане“, както и да не прекаляват с тъпченето с храна. Близките му го описват като изключително трудолюбив и скромен човек. Дядо Тома е единствения столетник в рода си. Двамата му братя и сестра му отдавна се споминали. Съпругата му починала пред 1999 г., на 85 години. Ръководството на община Смолян и кметът Николай Мелемов поднесоха съболезнования пред близките на най-възрастния смолянчанин.", "date": "2018.03.01", "title": "Почина 105-годишният дядо Тома от Смолян"}
{"url": "https://www.24chasa.bg/novini/article/6742790", "text": "\"Този дебат нямаше да го има, ако 2004 г., когато се взема решение за приватизация на 7 дружества, БСП не се е противопоставила. Умишлено бездействие. Днес искате приватизация, а през 2010 г. от БСП казват, че развалянето на договорите ще създаде напрежение в България. Само първоначалните инвестиции за трите дружества са надхвърляли 2 милиарда лева! Защо не осъществихте тогава контрол, а сега искате да превърнете в политически проблем сделка, извършена в Чехия по английското законодателство?\" Това заяви лидерът на ПГ на ГЕРБ Цветан Цветанов по време на съвместно заседание на парламентарните комисии по енергетика и за контрол над СРС, на за сделката за ЧЕЗ. \"Има ли дружества кандидати, които биха застрашили националната сигурност?\", попита Цветанов шефа на ДАНС Димитър Георгиев. И продължи: \"Дали опозицията днес не обслужва някои от кандидатите? Къде бяхте 1 години, колеги от БСП?\" \"Искаме поименно кого защитаваме, поименно! Когато в българския парламент се раздават присъди, без съд, няма да останем в тази зала! Ще ви осъдим в Страсбург! Няма да търпим вашите присъди\", обвини лидерът на БСП Корнелия Нинова, която напусна заседанието. \"Не съм отправил обвинения, говорих за съмнения, които остават. Дайте накрая стенограмата на г-жа Нинова\", отвърна Цветанов. \"Всичко е много ясно координирано, за да се създаде политически хаос и недоверие в българските институции\", категоричен е заместникът на Бойко Борисов.", "date": "2018.03.01", "title": "Нинова заплаши Цветанов със съд в Страсбург!"}
{"url": "https://www.24chasa.bg/novini/article/6742824", "text": "Снежната буря, която връхлетя цяла Европа, наложи анулиране на всички полети на и от летището в Дъблин в четвъртък, като повечето от услугите ще бъдат възобновени най-рано в събота, предава AFP. След като ирландските превозвачи Aer Lingus и Ryanair заявиха, че ще спрат полетните операции, летището съобщи в изявление, че „всички останали авиолинии спират операциите от около 15:00 часа (местно време) днес\", 1 март, предаде \"Фокус\".", "date": "2018.03.01", "title": "Отмениха всички полети на летището в Дъблин заради снега"}
{"url": "https://www.24chasa.bg/novini/article/6742839", "text": "Бившият британски премиер Тони Блеър призова Европейския съюз да реформира имиграционната си политика, за да накара Обединеното кралство да си промени позицията за Brexit, информира \"Франс прес\", цитирана от БГНЕС. Той каза, че все още има време напускането на общността, което ще донесе вреди, да бъде избегнато. Блеър е водеща фигура против решението на Великобритания да напусне ЕС. Според него страната му може да бъде убедена да остане, ако опасенията й относно миграцията и други въпроси изчезнат и призова европейските лидери да поемат инициативата и „да ни изведат от задънената улица на Brexit”. Той е вторият бивш британски премиер, заявил позиция след тази на Джон Мейджър, който каза, че британците трябва да получат втора възможност да гласуват за членството в ЕС, защото първия път са били подведени. Блеър също подкрепи призива за второ гласуване и каза, че Великобритания трябва „да има последната дума, независимо каква сделка бъде договорена”. Според Блеър европейските лидери може да променят решението на британците. „Европа е наясно, че се нуждае от реформи. Реформите в Европа са ключови, за да накарат британците да променят решението си”, каза Блеър в реч в Брюксел. Тони Блеър беше министър-председател от 1997 до 2007. Той каза, че „всеобхватен план за имиграционен контрол” ще подпомогне промяната на общественото мнение за Брекзит и може също да обърне вълната на популизъм и недоволство, наблюдавана в Европа през последните години.", "date": "2018.03.01", "title": "Тони Блеър: Ако ЕС промени подхода си към имиграцията, може да няма Брекзит"}
{"url": "https://www.24chasa.bg/novini/article/6742439", "text": "Временно движението е преустановено по пътя София-Видин през с. Арчар поради обърнат ТИР. Това съобщи „Фокус“. Според данни на полицията от мястото на инцидента, ограничението на движението там ще е в сила до 18:00 часа. Автомобилите се пренасочват през гр. Лом. Движението към Видин през с. Димово се осъществява свободно.", "date": "2018.03.01", "title": "Обърнат тир затруднява движението по пътя София- Видин през Арчар"}
{"url": "https://www.24chasa.bg/novini/article/6742448", "text": "Определили сме максималните нива на язовирите, така че да може да имаме буфер при прииждане на високи води. Това каза министърът на околната среда и водите Нено Димов по време на Заседанието на Комисията по околна среда и води, предаде репортер на Агенция „Фокус“. Министър Димов заяви, че има 53 значими язовира в страната. „За 20 от тях беше публикуван графикът за месец март и сме определили максимални нива, така че да имаме буфер за прииждане на високи води“, посочи министърът. По думите му вчера през деня е обсъждан снеговалежът през последните няколко дни и са увеличили в някои от язовирите буферът е увеличен. „Естествено това е в непрекъснат контрол“, допълни министърът.", "date": "2018.03.01", "title": "Нено Димов: Определили сме максималните нива на язовирите"}
{"url": "https://www.24chasa.bg/novini/article/6742450", "text": "Германският министър на икономиката Бригите Циприс заяви днес, че до момента няма индикации зад кибератаката срещу германски компютърни мрежи, за която правителството съобщи вчера, да стои Русия, предаде Ройтерс. Циприс каза пред журналисти, че \"би било проблематично\", ако се установи, че Москва е извършила атаката, както твърдят германски медии. \"Към момента обаче такова нещо не се обсъжда. На този етап не можем да кажем нищо\", добави тя. Вчера германските власти обявиха, че висши служители по сигурността разследват изолирана атака, която е била овладяна. Те не потвърдиха медийни съобщения, че кибернападението е засегнало министерствата на външните работи и на отбраната, предава БТА. Парламентаристи разкритикуваха днес правителството на канцлера Ангела Меркел, че не ги е уведомило за атаката, посочва Асошиейтед прес. По-късно днес парламентарна комисия по дигиталните въпроси ще има спешна среща, за да проучи информацията и да поиска подробности от разследването на кибератаката, станало публично известно едва вчера. \"Ако правителството е знаело за това още през декември, фактът, че депутатите, натоварени да упражняват надзор над дигиталните въпроси научиха от медиите, е направо скандален\", заяви пред телевизия Цет Де Еф Анке Домшайт-Берг от партия \"Левите\".", "date": "2018.03.01", "title": "Германски министър: Засега няма доказателства срещу Русия за кибератаката на компютърните ни мрежи"}
{"url": "https://www.24chasa.bg/novini/article/6742505", "text": "Издадени са актове на 17 сервиза, замърсяващи въздуха в столицата с нерегламентирано изгаряне на масла. Това каза министърът на околната среда и водите Нено Димов в отговор на въпрос на депутата от БСП Румен Георгиев за чистота на въздуха в столицата по време на Заседанието на Комисията по околна среда и води, предаде „Фокус“. „Когато говорим за замърсяване на въздуха, има различни нива на отговорности. Всяка община трябва да предприеме мерки в рамките на самата община. Всеки гражданин трябва да се грижи за това“, каза Нено Димов. По думите му по отношение на Столична община националната система за мониторинг е отчела трайно подобряване на средно годишните нива на фини прахови частици за последните 6 години. Той обясни, че това не означава, че средно денонощните превишавания на нивата на фините прахови частици са добре. Министър Нено Димов допълни, че МОСВ и Столична община са организирали съвместни действия по проверки и акции на различни места в столицата. По думите му са установени 17 сервиза, които нерегламентирано са изгаряли масла. „Що се отнася до Столична община тези съвместни действия ще продължат през отоплителния сезон“, обясни Нено Димов. В отговор на въпрос от председателя на Комисията по околна среда и депутат от ГЕРБ Ивелина Василева по същата тема, Нено Димов допълни, че се подготвят промени в Закона за атмосферния въздух и вече е готова съответната наредба.", "date": "2018.03.01", "title": "Нено Димов: Издадени са актове на 17 сервиза, замърсяващи въздуха в столицата"}
{"url": "https://www.24chasa.bg/novini/article/6742511", "text": "Българският еврокомисар по въпросите на цифровата икономика и общество Мария Габриел пренесе духа на Баба Марта в централната сграда на Европейската комисия в Брюксел, където се помещават кабинетите на всички еврокомисари. Заедно с две български деца в народни носии, третокласниците Никол Панайотова и Томислав Нацев, тя зарадва рано сутринта служителите, работещи в Берлемон, които освен че бяха закичени с мартенички, научиха каква е символиката на българския народен обичай и свързаните с него традиции, съобщиха от Отдел \"Преса и медии\" на представителството на Европейската комисия в България. Всички червено-бели предвестници на пролетта и новото начало са изработени от възрастните хора от Центъра за социална рехабилитация и интеграция в с. Щръклево, Русенска област. Чрез техниката \"квилинг\" те създадоха и красиви картички с оригинални декорации, които българският еврокомисар подари на колегите си комисари с пожелание за здраве и късмет. \"За нас, българите, мартениците означават надежда за здраве, любов и късмет. Надежда, че идването на пролетта и събуждането на природата за нов живот ще ни дари и нас с ново щастие. Повече от 1300 години тази наша традиция не е прекъсвана, което е още един момент, който ни кара да се гордеем като българи. И това е част от нашия принос към културното разнообразие на Европа. Това е една от най-силните ни ценности и от самите нас зависи да я опазим и предаваме. Емоциите, които ние вплитаме в този прекрасен наш символ, исках да усетят и всички в Европейската комисия, да им предадем енергията, която носят мартениците. Инициативата да пренасям духа на Баба Марта в европейските институции в Брюксел е традиционна за мен - преди в Европейския парламент, сега в Европейската комисия. Истински вярвам в силата на мартеницата да ни прави по-добри, смирени и човечни. Пожелавам на всички белият цвят, който е символ на чистотата и искреността на отношенията, и червеният цвят, чрез който изразяваме приятелството и взаимната обич, да носят здраве и късмет на всички\", коментира еврокомисарят Мария Габриел, докато подаряваше мартенички заедно с Никол и Томислав.", "date": "2018.03.01", "title": "Мария Габриел закичи с мартенички служителите в Европейската комисия"}
{"url": "https://www.24chasa.bg/novini/article/6742524", "text": "Срещу нас има политически и икономически шантаж, заяви Гинка Върбакова на съвместното заседание на eнергийната комисия и на комисията за контрол на специалните служби в парламента, на което се обсъжда сделката за активите на ЧЕЗ. В последните седмици вие сте свидетели, а ние - потърпевши от безпрецедентната и яростна кампания, насочена срещу една коректна и изрядна пред държавата българска компания, каквато е нашата – „Инерком“. Това се случва, защото сме избраният сред множество кандидати да сключи договор за продажбата на дружествата, притежавани от ЧЕЗ а.с. в България. Свидетели сме на един политически и икономически шантаж, целящ спирането на една абсолютно законосъобразна сделка и на груба намеса в инвестиционните намерения на нашата компания. Яростното политизиране на продажбата на дружествата, притежавани от ЧЕЗ а.с. в България, достигна до степен на сатанизиране. Различни политически сили, фактори и институции видяха в тази сделка единствено и само възможност за повишаване на политическите си рейтинги, за трупане на дивиденти, за раздухване на страхове и съмнения, за тиражиране на спекулации. Трябва да признаем, че когато преди повече от година подготвяхме документацията заучастие в тази изключително сложна, мащабна и водена по най-добрите европейски и световни стандарти сделка, сериозно подценихме ролята на политическата интрига в тази ситуация. Подценихме и възможността да бъдем атакувани от наши конкуренти, които искат да провалят сделката и да я обърнат в своя полза, но не по законов ред или чрез откритото и прозрачно конкурентно състезание, а чрез оказване на политически натиск в България и в Чехия. Атаките срещу нас са и заради икономически интереси на вече отпаднали от преговорите кандидати, които не искат честно състезание, конкурентни предложения и законосъобразни действия, за да получат и сключат тази сделка. Те искат да спечелят „по служебен ред“, задкулисно, чрез оказване на политически натиск - както върху нас, така и върху дружеството-продавач ЧЕЗ а.с., изкривявайки медийната среда, тиражирайки откровени лъжи и инсинуации. Ние и нашата компания Инерком бяхме набедени за „лошите“ в една политическо-икономическа постановка. Това е сценарий, в който категорично отказваме да участваме! Днес сме тук, за да отговорим на въпросите, които тревожат обществеността, медиите и политиците. Ще Ви разкажем кои сме, коя е компанията ни и с какво се занимаваме през последните 10 години. Защо именно ние сме избрани за купувач на ЧЕЗ сред останалите кандидати. Искаме да опровергаем съмненията, че нямаме професионална биография, капацитет и финансови възможности за обезпечаване на сделката, да покажем, че имаме ясни и конкретни инвестиционни намерения и подготвен екип. Държим да защитим доброто си име и ще отговорим на всички спекулации, на грозните квалификации и определения, които бяха отправени към нас и нашите дружества. Дължим това преди всичко на на хората, институциите и банките, с които работим, а и на себе си. Убедени сме, че това е наше законно право и единствено правилно и отговорно поведение в тази ситуация. Също така искаме категорично да заявим, че с нашите адвокати ще прегледаме всички изявления, обидни квалификации, откровени лъжи и инсинуации, които бяха тиражирани по наш адрес, включително и от най-високо политическо ниво. Ще търсим правата си по отношение на всички последващи спекулации и лъжи. Няма да допуснем да ни превръщат в марионетка, да тиражират слухове, че сме подставени лица или че участваме в схеми за скрито придобиване на дружествата, притежавани от ЧЕЗ а.с. в България. Който твърди подобни неща, ще трябва да ги докаже в съда! Подобни лъжи, волно или неволно, обслужват корпоративните интереси на влиятелни кръгове. Молим уважаемите депутати и медии да потърсят с ресурсите, с които разполагат, причините, финансовите интереси и злонамерените участници в този шантаж. Въпреки произнесените и тиражирани лъжи, ние сме готови да се срещнем с президентската институция, с политическите централи, с представители на правителството, с парламентарни комисии – с една-единствена цел – да кажем истината; да оставим фактите да говорят, да успокоим обществената, политическата и медиийната среда. Предварително искам да кажа, че всеки един от кандитите в тази процедура има подписан договор за конфиденциалност с изключително рестриктивни и строги клаузи, които забраняват оповестяването и коментирането на детайли, свързани със сделката. Ако попитате друг участник в същата процедура каква е структурата на финансиране на неговата оферта, той няма да ви отговори. Никой от кандидатите няма да наруши договора си за конфиденциалност. Информация за механизма на финансиране на сделката, за банковите институции, ангажирани в нея, може да бъде предоставяна единствено когато законите изискват това. Неизпълнение на договор за конфиденциалност при сделка от подобен мащаб може да предизвика прекратяване на договора за продажба и отправянето на претенции за вреди към нас. Изискването за конфиденциалност на сделката е утвърдена, световна бизнеспрактика във всички големи международни сделки, каквато е и тази сделка. Участието ни в преговорите за закупуване на дружествата, притежавани от ЧЕЗ а.с. в България, започна преди повече от година. Цялата процедура по сделката и всички преговори се водеха в Чехия, съгласно чешкото законодателство, а договорът за покупко-продажба се сключи по английското право. Всички разговори са водени в централата на ЧЕЗ в Прага, не по министерствата и политическите кабинети в София. Не сме търсили разговори и контакти с нито един български политик, с нито един представител на българското правителство! Едва тази сутрин се запознах с Министър Председателя г-н Бойко Борисов. Във връзка с проведените разговори с г-н Борисов и в резултат на разразилата се дискусия сме съгласни да включим държавата в сделката така, че тя да има контрол върху електроразпределителното дружество за вбъдеще. В нашия договор за покупко-продажба е поета дългосрочна забрана за промяна на собствеността и по тази причина ще започнем разговори с продавачите относно възможността да включим държавата в сделката. Наши партньори и консултанти по тази сделка са едни от най-авторитетните български и международни компании. Накратко за тях: Нашият юридически консултант по договора за покупко-продажбата е една от най-влиятелните и авторитетни международни компании „Алън и Овъри“. За Ваша информация, за 2016 год., според Thomson Reuters & Dealogic “Алън и Овъри” са най-голямата адвокатска кантора в света по брой сделки с 1576 транзакции с общ размер 1,2 трилиона долара. „Алън и Овъри“ са най-голямата адвокатска кантора в света по брой сделки, с 1576 транзакции с общ размер 1,2 трилиона долара. Именно те осъществиха правна защита на интересите ни по време на преговорният процес за подготовката на Договора за продажба на акции между Инерком и ЧЕЗ. От българска страна за свой юридически съветник се доверихме на една от водещите правни кантори – „Спасов & Братанов“. Тяхното уважавано адвокатско съдружие с близо 20-годишен стаж на национално и на международно ниво, с изключително богат опит в сферата на корпоративното право, сливанията и придобиванията, трансгранични финансирания и капиталови пазари. „Спасов & Братанов“ осъществиха правен и регулаторен дю дилиджънс, извършиха цялото правно обслужване на процеса и също участваха в преговорите с Продавача. Нашият финансов консултант по сделката са „Мейн Кепитал“ (Mane Capital). Това е независима бутикова консултанска компания в сферата на инвестиционното банкиране, специализирана в стратегическото и финансово консултиране в областта на сливанията и придобиванията и капиталовите пазари. Mane Capital има доказан опит с международни трансакции и глобални инвеститори и компании, работи с множество инвестиционни фондове и стратегически инвеститори. Deloitte България – изготвиха финансов и данъчен дю дилиджънс. Делойт България е част от една от водещите организации в страната, която предоставя професионални услуги в сферата на одита, данъчно-правни услуги, консултинга, услуги по управление на риска и консултантски услуги в областта на финансите, чрез над 230 местни и чуждестранни професионалисти. Същевременно процесът по сключване на сделката в Чехия беше наблюдаван и продължително одитиран от няколко от най големите международни одиторски и консултански компании. Имената и авторитета на консултантите, с които работим, сами по себе си дават абсолютна яснота, че сделката по закупуването на дружествата притежавани от ЧЕЗ а.с. в България е законосъобразна. Искам да изразя изключителната си благодарност и уважение към тях за това, че ни се довериха, оцениха нашия потенциал и ни партнираха по време на целия сложен и труден процес по осъществяване на сделката в последната година и половина. От лидера на една политическа сила беше зададен въпросът как може Гинка от Пазарджик на 43 години да си купи ЧЕЗ? Мога ли и аз да върна въпрос в същия стил? А как може млада дама, от село Крушовица, на 28 години, да си купи Техноимпекс? Ние не можем да си позволим да водим дискусия на подобно ниво. Затова ще говорим с факти. Ние започнахме да развиваме бизнес в енергетиката преди 10 години. Основните инвестиции на дружествата от групата на Инерком са във ВЕИ-мощности, производство на зелена енергия, строителство и реконструкция на енергийни обекти и инфраструктура, изграждане и реконструкция на жилищни и офис сгради, разработване и управление на енергийни проекти и решения. За последните 10 години Инерком се утвърди на българския енергиен пазар като уважавано дружество, коректен данъкоплатец и надежден партньор. Ние сме един от най-големите български производители на енергия от слънчева енергия. Реализирали сме множество проекти за изграждане, поддържане и реконструкция на енергийни съоръжения. В България имаме 6 работещи фотоволтаични централи. Инерком е произвела над 150 000 MW h чиста енергия, като за последните 5 години оборотът на нашите дружества се е увеличил с над 300%, и за 2017 г. надхвърля 50 милиона лева. Активите на компаниите ни са на стойност над 100 милиона лева. В дейността си Инерком използва модерни и конкурентни технологии, благодарение на които постигаме оптимални производствени параметри на ВЕИ-съоръженията, които управляваме. Стремим се към дългосрочно оптимизиране на производството на електроенергия от възобновяеми източници, енергийна ефективност и намаляване на въглеродните емисии. Компаниите от групата на Инерком допринасят за спестяването на 150 000 тона вредни въглеродни емисии средногодишно чрез проектите, които реализират. Ние сме член на Българската фотоволтаична асоциация, на Камарата на строителите в България и на Националната енергийна камара. Екипът ни се състои от компетентни експерти и професионалисти с отлична квалификация и дългогодишен опит. Един от тях е г-жа Милена Стоева, която днес седи до мен. Тя е юрист по образование и Председател на Съвета на директорите на “Инерком България” ЕАД. Има дългогодишен опит и експертиза в сферата на енергетиката и енергоразпределителните дружества, близо 10-годишен стаж на водещи позиции в дружества на ЧЕЗ в България до 2011 г.", "date": "2018.03.01", "title": "Гинка Върбакова в парламента: Шантажират ни политически и икономически"}
{"url": "https://www.24chasa.bg/novini/article/6742542", "text": "Два протеста срещу предсрочното освобождаване на затворници внесе Варненската окръжна прокуратура. Представителите на държавното обвинение не са съгласни по-рано да излязат от затвора Горан Георгиев и Любомир Димитров. 38-годишният Горан Георгиев е осъждан 19 пъти. В момента изтърпява наказание лишаване от свобода за срок 1 година и 6 месеца. С определението на Варненския окръжен съд той бил освободен условно предсрочно от изтърпяване за останалата част от присъдата си от 6 месеца и 20 дни. Съдът постановил мярка за пробационен надзор в този срок. Окръжната прокуратура категорично не приема изводите на съда за траен процес на поправяне в поведението на осъдения. В протеста се припомня, че след 19 осъждания на 20 февруари тази година Районната прокуратура в Провадия е внесла обвинителен акт за кражба, представляваща опасен рецидив, срещу Горан Георгиев. 32-годишният Любомир Димитров също е от \"отличниците\" в занаята, той излежава 7-годишна ефективна присъда за престъпление, извършено в условията на опасен рецидив. Осъждан е общо 9 пъти. Нито предишните му пребивавания в местата за лишаване от свобода, нито сегашното е довело до трайно превъзпитание, поправяне и ресоциализация на осъдения. Според обвинението той е извършил в затвора четири груби дисциплинарни нарушения, като последното през 2016 г., когато у него е намерена наразрешена за държане в затвора вещ. Според Окръжната прокуратура във Варна и в двата случая е налице първата предпоставка в изискванията на член 70, ал. 1 от НК за условно предсрочно освобождаване – да е изтърпяна част от наказанието. Законът обаче изисква и безспорни доказателства за поправянето им, каквито и при двамата изтърпяващи ефективни присъди липсват. Протестите на прокуратурата ще бъдат разгледани в Апелативния съд във Варна. До произнасянето на втората съдебна инстанция те ще продължат да пребивават във варненския затвор.", "date": "2018.03.01", "title": "Варненска прокуратура протестира срещу предрочното освобождаване на затворници"}
{"url": "https://www.24chasa.bg/novini/article/6742544", "text": "Възстановено е движението по АМ „Тракия“ и в участъка Карнобат – Бургас. Това съобщиха от пресцентъра на Агенция \"Пътна инфраструктура\" (АПИ).  Скоростта на движение в отсечката е ограничена до 90 км/час поради струпването на огромни количества сняг в определени участъци от аварийната лента. В разчистването на отсечката от АМ „Тракия“ на територията на област Бургас участват 19 машини, от които 5 роторни снегорини. Агенция „Пътна инфраструктура“ апелира шофьорите, на които им предстои пътуване, да тръгват на път с автомобили подготвени за зимни условия, да карат със съобразена скорост, да не предприемат резки маневри и да спазват указанията на „Пътна полиция", "date": "2018.03.01", "title": "Отвориха АМ „Тракия“ и към Бургас"}
{"url": "https://www.24chasa.bg/novini/article/6742546", "text": "Фалшивите новини в България раждат корупция и корупцията ражда фалшиви новини. Ние сме лесно уязвими от гледна точка на това, че имаме доста младо и неопитно законодателство в тази сфера и всеки опит да се пише закон по темата среща корпоративен отпор. Това заяви евродепутатът Николай Бареков в Брюксел в сряда в конференция за генезиса на фалшивите новини и корупцията. Според него в страната ни има медии, които не изпълняват граждански функции, а ролята на корпоративен отряд. „Не знам защо тези медии се водят независими като те обличат всякакви корпоративни казуси в дрехата на независима журналистика“, каза Бареков и посочи като такива вестник „Капитал“ и няколко сайта. И допълни: Там всяка една новина е облечена с гражданска дреха, а под нея прозират корпоративни интереси. А много новини, които представляват жив граждански интерес, не се интерпретират в тези медии. Според него решението срещу това са законодателни промени, които да разглеждат финансирането на медиите. „Аз мисля, че дори трябва да се стигне до криминализацията на т.нар. фалшиви новини“, каза още Бареков. Фалшивите новини са сериозен проблем не само в Европейския съюз, но и за целия свят, обясни зам.-председателят на Европейския парламент Ричард Чернецки. Няма необходимост от налагане на допълнителни ограничения на медиите, категоричен беше Джефри ван Орден. „Минаха 11 г. откакто България се присъедини към Европейския съюз, а сега е председател на Съвета на Европа. Когато погледна назад към това време, си спомням за проблеми, които не са си отишли и сега“, каза на конференцията Ван Орден, който преди години беше докладчик за напредъка на България в процеса за присъединяването на страната ни към Европейския съюз. Той посочи и за кои области конкретно говори – за съдебната реформа, борбата с организираната престъпност и с корупцията. „Проблемите в тези сфери може да са намалели, но все още са значителни. Корупцията продължава да е голям проблем според последния доклад на ЕК“, обясни Ван Орден. Той коментира и приключването на първата фаза от преговорите за оттеглянето на Великобритания от Европейския съюз: „Не мисля, че фалшивите новини доведоха до Брекзит – той се задаваше от доста време. Беше въпрос на време да се стигне до освобождаването на това напрежение, както стана на референдума миналата година.“ Гости на конференцията в Брюксел бяха и студенти от няколко университета от страната ни. „Запомнете много добре - новините са нещо, което някой някъде не иска да знаете поради някаква причина. Всичко останало е реклама”, обърна се и към тях Колин Стивънс, който е собственик и главен редактор на една от най-известните европейски медии – EU Reporter.", "date": "2018.03.01", "title": "Бареков: Фалшивите новини в България раждат корупция"}
{"url": "https://www.24chasa.bg/novini/article/6742547", "text": "Кметът на София Йорданка Фандъкова откри нова детска градина в столичния квартал \"Бояна\", съобщи БТА. Работите по проектирането, съгласуването и ремонтните дейности на бившето боянско училище са продължили повече от 10 години, обясни кметът. Тя отбеляза, че сградата е паметник на културата с изключителни архитектура и история. Новата детска градина ще се казва \"Светлина\" и ще е филиал на 112 ДГ, в която се обучават и деца с различни проблеми. Новото заведение е проектирано за две групи с около 50 деца. Стойността на ремонтните дейности е 1,2 млн. лв. Това е инвестиция от бюджета на Столичната община. Тя е изградена по искане на гражданите в квартала. Важно е да се знае, че в София продължаваме със строителството на детски градини, каза Фандъкова и обяви откриването на градината в старото боянско училище като голямо събитие за квартал \"Бояна\" и целия район \"Витоша\". Тази година предстои да бъдат открити в столицата още четири нови детски градини, които ще бъдат завършени в следващите месеци. Една от тях отново е в район \"Витоша\" - в Драгалевци. Нова сграда се изгражда в \"Красно село\". Ще бъдат открити и детски градини в \"Люлин\" и в \"Младост\", каза кметът Фандъкова, като уточни, че тази в \"Младост\" е много голяма, с 10 групи. Йорданка Фандъкова посочи, че за тази година са заложени над 22 млн. лв за започване на строителството на осем нови сгради - две от тях отново са в район \"Витоша\" - в \"Княжево\" и \"Павлово\". Все още най-натоварените райони са \"Витоша\", \"Красно село\", \"Триадица\", отделни части на \"Младост\" и \"Люлин\". Нашата политика вече е за облекчаване на групите, каза Фандъкова и допълни, че има все още нужда от инвестиции, особено в нови райони като \"Манастирски ливади\", \"Изток\" и \"Кръстова вада\".", "date": "2018.03.01", "title": "Фандъкова: Започва строежът на 8 нови детски градини в София"}
{"url": "https://www.24chasa.bg/novini/article/6742565", "text": "Българската банка за развитие не е кредитирала, нито отпускала банкови гаранции на \"Инерком\". Нито 1 лев не е ангажиран с такава сделка. Не са внасяни дикументи, не са правени дю дилиджънс, нито анализи - не е разглеждани нищо. Това заяви шефът на ББР Стоян Мавродиев на дискусията за сделката за ЧЕЗ, която тече в момента в Народното събрание. \"Пред такъв казус ББР не е била поставяна\", отсече той. И препоръча депутатите да спрат да спрягат кредитната институция, защото тези спекулации вредят на имиджа й. Нито веднъж премиерът Борисов не е влияел на която и да е сделка, категоричен е Мавродиев. Надзорен съвет на ББР одобрява всяка сделка над 5 милиона лева, напомни той. ББР е общувала с ЧЕЗ по други въпроси, не и за сделката. Имало е само едно писмо от \"Инерком\" дали банката може да осигури рефинансиране. На което от ББР отговорили, че това става след решение на надзора. Така или иначе, нищо не е било задействано. Това било само неангажираща комуникация - ББР имала стотици такива писма в практиката си. Няма нито лист за финансиране на \"Инерком\", категоричен е шефът на банката. Мавродиев току-що разкри, че е изненадан от манипулацията, извършена от борда на ЧЕЗ, с която заблудили и чешкия премиер. Кого уведомихте, че сте издал такова писмо? Това е банка за малки и средни предприятия. Колко такива писма сте издали през 2017 г.?\", попита депутатът от БСП Румен Гечев. \"Не е информиран премиерът, нито принципалът. Надзорът и УС са запознати. Това писмо има нулева правна валидност\", отвърна Мавродиев. Въпросът получи яснота минути по-късно, когато управляващият директор на финансовия консултант на \"Инерком\" \"Майн Кепитъл\" Илиян Скарлатов призна - още не се знае коя банка и с колко ще финансира сделката. Оттам не е ясен и бъдещият дял на \"Инерком\", който щял да е между 20 и 30 процента.", "date": "2018.03.01", "title": "Мавродиев: Банката за развитие няма нищо общо със сделката за ЧЕЗ"}
{"url": "https://www.24chasa.bg/novini/article/6742568", "text": "Комисията за защита на конкуренцията ще си започне проверките, когато получи заявление от \"Инерком\", за да се произнесе, че няма концентрация. Това заяви председателката на КЗК Юлия Ненкова. Тя уточни, че такова заявление от страна на компанията още не е подадено, но припомни, че КЗК се е сезирала за разследване на цените в електроенергетиката. Председателят на КЕВР Иван Иванов поясни, че регулаторът оперира с 2 нормативни акта - Законът за енергетиката и Наредбата за лицензиране на дейности в енергетиката. Той поясни, че комисията започва контрола от момента, в който фирмите се сдобият с лицензи. Той поясни, че ЧЕЗ АД и ЧЕЗ-България нямат такива лицензи. Те са на ЧЕЗ Електроснабдяване, ЧЕЗ Разпределение и ЧЕЗ Трейд и върху тях КЕВР упражнява контрол. Иванов повтори, че няма сделка за джиросване на акциите и КЕВР не може да разглежда \"Инерком\" като лицензиант. Комисията може да се намеси в 2 случая - когато има някакво разпореждане с част от лицензирано предприятие, в случая няма такова, и когато се налагат материални активи на лицензирано дружество, каквото пак няма в момента. Бойко Атанасов, председател на КФН, поясни, че двете дружества на ЧЕЗ, които се продават са публични и техни акции се листвали на българската фондова борса, така че и те имат правомощия да я контролират. Това обаче става пак след сключване на сделката. Шефката на НАП Галя Димитрова поясни, че се извършват проверки на \"Инерком\" и на свързани с фирмата физически и юридически лица.", "date": "2018.03.01", "title": "КЗК, КЕВР и КФН чакат да приключи сделката"}
{"url": "https://www.24chasa.bg/novini/article/6742602", "text": "ЧЕЗ искаха да напуснат България още през 2010 г. и водеха преговори с Газпром и и с американска компания. Те обаче се отказаха от сделката по финансови причини. Това заяви шефът на Държавна агенция Разузнаване Драгомир Димитров пред съвместното заседание на комисиите по енергетика и по вътрешен ред и сигурност в парламента. Той каза още, че агенцията е добила информация, че според анализ на банката Креди Суис Фърст Бостън оценката на активите на ЧЕЗ в България е на стойност 225 млн. евро. Анализът е бил поръчан от един от кандидатите. Също според данни на агенцията първоначално исканата от чехите сума била 240 млн. евро, като те били склонни при евентуални преговори да отстъпят до 200 млн. евро. Другото сведение, което Димитров сподели пред комисията е, че един от първоначалните кандидати е била чешката Енерго-Про. Агенцията за приватизация и следприватизационен контрол е имала правомощия да контролира ЧЕЗ България само до лятото на 2008 г. Нашите проверки през този период показаха, че компанията не е нарушавала приватизационния договор. Тя не е прекъсвала лицензионната дейност, не е прехвърляла акции и е запазила социалния си ангажимент да пази броя работни места. Това каза пред съвместното заседание на комисите по енергетика и по вътрешен ред и сигурност представителят на агенцията. Освен това ЧЕЗ не е раздала нито веднъж дивидент в контролирания период между 2005 и 2008 година. Шефът на ДАНС Димитър Георгиев заяви, че по данните на агенцията ЧЕЗ е започнала да разпродава активи в Българиа още през 2014 г. Приходите от тези разпродажби не са останвали в дружеството в България а са прехвърляни в Прага. Той заяви също, че обектите на ЧЕЗ с изключение на нейното диспечерско управление не са сред обектите, които се контролират от ДАНС като обекти с повишени изисквания за сигурност. „Предвид това, че голяма част от преговорите по обсъжданата сделка са се провеждали в Прага, а ДАНС няма правомощия извън територията на страната, не сме следили сделката“, каза Георгиев.", "date": "2018.03.01", "title": "Разузнаването: ЧЕЗ искаха да напуснат България още през 2010 г."}
{"url": "https://www.24chasa.bg/novini/article/6742562", "text": "22-годишен е  . Няколко часа по-късно извършителят беше задържан от полицията. При разпита признал, че печалбата му от двата удара е само шепа монети. Крадецът проникнал първо в обменното бюро. Той счупил стъклената врата на градската библиотека, а след това разбил стена от гипсокартон, зад която било помещението за клиенти на сарафското бюро. Апашът се опитал да счупи бронираното стъкло с кирката, но не успял и се наложило да разбива вратата. Задигнал е малка каса, която била празна, и монетник с дребна сума пари. Минути по-късно крадецът се озовал пред банковия офис, който се намира на централния площад в Кърджали. От записите на камерите в района се вижда как млад мъж, облечен в камуфлажни дрехи, приближава банкомата, поставя качулка на главата си, а след това забива кирката в дисплея на устройството. В този момент се задействала алармата, която изплашва крадеца. На записи от камерите се вижда как младият мъж побягва и след няколко метра захвърля кирката. Криминалисти разпознали крадеца по записите и го арестували в дома му в кърджалийския квартал \"Боровец\". Според полицаи мъжът е бил задържан и преди за дребни кражби.", "date": "2018.03.01", "title": "Задържаха разбилия с кирка банкомата и обменно бюро в Кърджали, взел шепа монети"}
{"url": "https://www.24chasa.bg/novini/article/6742582", "text": "„До този момент Българското председателство не е разгърнало задълбочено важната дискусия за реформата в миграционните политики в Европа.“ Това посочи вицепрезидентът Илияна Йотова при откриването на конференция „Миграция и човешка сигурност в посткризисна България“. Представители на български и международни институции и на неправителствени организации участваха в дискусията, организирана от Център за правна помощ „Глас в България“ и Център за европейски бежански, миграционни и етнически изследвания към Нов български университет, съобщиха от прессекретариата на Държавния глава. По думите на вицепрезидента в България липсва дебатът за реформата на Дъблинския регламент, а нашата страна като външна граница на ЕС е най-силно заинтересована от неговата дълбока ревизия. „Това е политика, която засяга всички страни по външните граници на Съюза, те очакват от България защита и на своите интереси“, отбеляза Илияна Йотова. Буксуващата вече пета година реформа и неефективността на пилотната схема за квотно преразпределение на бежанци от Италия и Гърция вицепрезидентът посочи като красноречиви примери за провала на Европа в регулиране на миграционната криза. „Подходът „ние ще го измислим в Брюксел, а вие ще го приложите в окото на кризата“ не проработи“, отбеляза Илияна Йотова. По думите й борбата с последствията от миграционните потоци е изместила борбата с причините за тях, като Европа е загубила активната си роля на глобалната сцена. Според вицепрезидента вниманието трябва да се насочи върху инструментите и начините за управление на миграцията като европейска и национална, дори и местна политика. Като също толкова важен въпрос, по който отново е налице разделение между държавите членки, Илияна Йотова посочи вътрешната миграция в рамките на ЕС. По думите на вицепрезидента липсват данни и анализи за реалната численост на тези мигранти, за тяхната интеграция и икономическото и социалното им влияние върху държавата приемник. В тази връзка Илияна Йотова отбеляза необходимостта от изцяло нов, но не и унифициран подход към българските граждани, които живеят в чужбина. „Защитата на правата на сънародниците ни зад граница трябва да е основен приоритет на българската външна политика, най-вече в контекста на „Брекзит“, тъй като новите правила на британския трудов пазар неизбежно ще доведат до преформатиране на целия европейски трудов пазар“, посочи вицепрезидентът. По думите й един от най-трудните въпроси е как да се работи с българите навън, как да бъдат мотивирани те да работят с България и за България. Една от целите на създадения към вицепрезидента Обществен съвет за работа с българите в чужбина е да търси отговори на тези въпроси. „Необходими са механизми, които да подтикнат сънародниците ни да инвестират в България, да си сътрудничат с българската държава в областта на образованието, особено висшето. В сферата на тези взаимни отношения стои темата за тяхното обществено, а защо не и политическо представителство“, заяви Илияна Йотова. Интеграцията на вътрешната и външната миграция вицепрезидентът определи като най-трудната политика. По думите на Илияна Йотова отказът да се мисли за интеграция води до маргинализация и дискриминация, след тях следва създаването на сегрегирани групи, които са лесна мишена на ксенофобия, престъпления, радикализация. „Масовото заиграване със страховете на хората е катализатор за зараждането на популистки партии и по-взривоопасното – на масови крайно националистически нагласи в обществото“, убедена е вицепрезидентът. По думите й от начина на разрешаване на миграционната криза с всичките й последствия зависи и какво ще е бъдещето на Европа – на общите стандарти в държавите членки или на разделението на оси.", "date": "2018.03.01", "title": "Йотова: Липсва задълбочен дебат за миграционните политики в Българското председателство"}
{"url": "https://www.24chasa.bg/novini/article/6742606", "text": "Европейският парламент прие днес необвързваща резолюция за прекъсване на източниците на доходи за терористи, съобщи неговата пресслужба. В текста се казва, че спирането на източници на финансиране, като незаконна търговия със стоки, оръжия, петрол, наркотици, цигари или антики, е от изключителна важност в борбата срещу тероризма. Те посочват, че част от това финансиране се генерира в Европа, например, от международни организации с нестопанска цел, благотворителни организации, фондации и мрежи, които имат добри връзки в рамките на ЕС и предоставят прикритие за злонамерени практики. Евродепутатите призовават Съвета на ЕС, Комисията и Европейската служба за външна дейност да: - установят активен обмен на информация и координация между финансовите институции, службите за сигурност и разузнавателните агенции. Това трябва да се случи чрез антитерористична платформа за финансово разузнаване на ЕС, която да бъде управлявана от Европол и да включва база данни със съмнителни транзакции; - изготвят списък на лица и дружества, действащи в рамките на непрозрачни режими с високо ниво на съмнителни транзакции, както и да засилят следенето на съмнителни организации, които участват в незаконна търговия, контрабанда, фалшифициране и други видове измами; - задължат банките да следят предплатените дебитни карти, за да гарантират, че те могат да бъдат зареждани само чрез банкови преводи и банкови сметки, чийто титуляр може да бъде идентифициран; - наблюдават местата за поклонение и образование, институциите, благотворителните организации и културните центрове, когато е налице основателно подозрение за връзки с терористични групи; - оценяват дали виртуални валути, криптовалути, технологии за блоквериги и финансови технологии спомагат за финансирането на терористични организации и трябва да бъдат регулирани на ниво ЕС. Препоръките на Парламента за прекъсване на източниците на финансиране за терористични организации бяха приети с 533 гласа \"за\", срещу 24 \"против\" и 43 \"въздържал се\". Докладчикът Хавиер Нарт (АЛДЕ, Испания) каза: \"Предлагаме нов микрофинансов подход, който цели да прекъсне финансовите преводи към джихадистки терористични групи: по-добри проверки на анонимни, предплатени дебитни карти, надзор на приходите, получавани от центрове за поклонение и култура, както и създаване на обща информационна платформа за разузнавателните служби и регистър за съмнителни трансакции.\"", "date": "2018.03.01", "title": "ЕП прие резолюция за прекъсване на източниците на доходи за терористи"}
{"url": "https://www.24chasa.bg/novini/article/6742149", "text": "Скромна антена на астрономическа обсерватория в Мърчисън, Западна Австралия, наподобяваща маса в трапезария, е уловила за първи път сигнал от най-ранните известни звезди, осветявали \"невръстната\" Вселена, съобщават световните информационни агенции, позовавайки се на публикация в сп. \"Нейчър\". Едва доловимият сигнал от водород, засечен от инструмента, свидетелства за наличието на звезди около 180 милиона години след Големия взрив, отбелязал появата на Вселената преди 13,8 милиарда години, предава БТА.  По времето, от което датира сигналът, Вселената все още е \"невръстна\" - на около 2 процента от настоящата си възраст. Тогава, както и сега, най-разпространеният елемент в нея е водородът. Въпреки че въпросните ранни звезди не могат да бъдат наблюдавани директно, излъчваната от тях ултравиолетова радиация променя свойствата на околния водород, карайки го да поглъща фонови радиовълни от лъчението след Големия взрив. Доловеният от антената сигнал представлява спад в интензитета на радиовълните в резултат на поглъщането им от водорода. Ръководителят на изследването Джъд Бауман от университета на Аризона, САЩ, обяснява, че най-ранните звезди са се различавали съществено от познатите днес, тъй като са се формирали от първични газове - основно водород и хелий. Следващите поколения звезди вече са \"обогатени\" от по-тежки елементи като въглерод и кислород. Ранните звезди освен това са били изключително масивни и с кратък живот, и са излъчвали ярка синя светлина. Откритието не изключва възможността звезди да са се образували и по-рано, допълва ученият. Радиовълните свидетелстват също, че ранната Вселена е била двойно по-студена, отколкото се е предполагало досега, с температура от минус 270 градуса Целзий. Според астронома Алън Роджърс от обсерваторията \"Хейстак\" на Масачузетския технологичен институт това може да се обясни с взаимодействието между наличния газ и тъмна материя. Откритието може да революционизира и разбирането за загадъчната тъмна материя, която съставлява около една четвърт от общата маса и енергия на Вселената. Тъй като не излъчва светлина, тъмната материя не може да бъде наблюдавана директно. Учените обясняват съществуването й с гравитационния й ефект върху галактиките. Специалистите съпоставят значимостта на откритието, което тепърва трябва да бъде потвърдено от други екипи и от по-мощни инструменти, със засичането на гравитационните вълни. Изключително трудните за откриване гравитационни вълни, предречени от Алберт Айнщайн през 1916 г., бяха наблюдавани за първи път близо сто години по-късно с помощта на детектора LIGO. Същественият принос в наблюдението им донесе миналогодишната Нобелова награда за физика на Райнер Вайс, Бари Бериш и Кип Торн.", "date": "2018.03.01", "title": "Астрономи уловиха сигнал от най-ранните известни звезди във Вселената (Видео)"}
{"url": "https://www.24chasa.bg/novini/article/6742086", "text": "Руският президент Владимир Путин заяви, че цели да намали „неприемливото“ равнище на бедност в страната наполовина в течение на следващите шест години, предава Франс прес, цитирана от Фокус. „Трябва поне наполовина да намалим равнището на бедност в следващите шест години“, заяви Путин. Той добави, че 20 милиона руснаци живеят в момента под линията на бедност, в сравнение с 42 милиона през 2000 г. .Руският президент Владимир Путин заяви и, че в следващите шест години Русия трябва напълно да бъде осигурена с бърз достъп до интернет, предава ТАСС. „Към 2024 г. ще осигурим практически повсеместен достъп до бърз интернет“, заяви Путин. Той обеща, че също така ще приключи изграждането на оптична интернет-връзка към повечето населени места с повече то 250 души. „А отдалечените, слабонаселени места от Крайния Север, Сибир и Далечния изток ще получат устойчива връзка чрез мрежата на руските спътници“, отбеляза президентът.", "date": "2018.03.01", "title": "Путин: Трябва да намалим поне наполовина нивото на бедност в следващите 6 години (Обновена)"}
{"url": "https://www.24chasa.bg/novini/article/6742169", "text": "Отношенията между България и Русия трябва да се развиват и да вървят напред. Това заяви българският президент Румен Радев в интервю за ТАСС, разпространено днес. \"Връзките между нашите народи са живи, особено на чисто човешко, емоционално, културно и религиозно равнище. Но в политически и икономически план тези отношения бяха подкопани по времето на прехода. Мисля, че нашите връзки трябва да се развиват, да се придвижват напред\", каза Радев пред Михаил Гусман, първи заместник-генерален директор на руската агенция, предава БТА. По думите на българския държавен глава \"еврофилията не означава русофобия\". Той отбеляза, че \"опитите за политическа изолация на Русия не носят изгоди за нито една от страните\". По повод предстоящата 140-годишнина от подписването на Санстефанския мирен договор Радев каза, че договорът е \"възкресил България\" в границите, за които са мечтали възрожденците. Той добави, че Берлинският договор и \"целият 20-и век\" са изменили границите на Балканите и сега много хора с българско самосъзнание живеят извън пределите на своята родина. \"За тези 140 години имаше немалко опити опити за ревизиране на историята, вкл. и през последното десетилетие, но безспорен факт в тази история, най-важният за нас, е българското Освобождение, което още повече заздрави връзките между нашите два народа\", констатира президентът на България. Той напомни, че България е дала на славянските народи писменост и се гордее с това свое постижение. Според него най-силните връзки между българския и руския народ са духовните и затова \"те ще преживеят всяка политическа зима\".", "date": "2018.03.01", "title": "Президентът пред ТАСС: Еврофилията не значи русофобия"}
{"url": "https://www.24chasa.bg/novini/article/6742153", "text": "Започваме подписка сред българите за спиране на сделката с ЧЕЗ и ще внесем искане в съда. Това каза лидерът на БСП Корнелия Нинова в изявление след срещата си с чешкия посланик за ЧЕЗ, предаде  „Фокус“. \"От няколко дни с авторитетни юристи по европейско право в България и навън, както и с авторитетни юристи по търговско право, обсъждаме и подготвяме внасянето на колективен иск в съда, български или чешки, за да спре сделката. КЕВР казват, че не могат, нямат отношение, че законът не позволява. КЗК се управлява от майката на депутат от ГЕРБ. Какво можем да очакваме от тези институции? Затова ще се обърнем към съд, но за да го направим започваме подписка в цялата страна от български граждани, клиенти на ЧЕЗ“, каза Нинова. \"Искаме и почваме - обръщаме се към тези хора, който е съгласен да съберем подписка, юристите да я оформят, да внесем един колективен иск пред съдилищата и да поискаме от съда спиране на сделката. Това е трети вариант, за нас възможен. Започваме подписката в цялата страна“, заяви Нинова. По думите й целта е спиране на сделката. „Както знаете по наше искане проведохме среща с чешкия посланик, за което му благодаря. Той помоли да не преразказвам публично разговора ни, но ще ви информирам за нашата позиция, изразена пред него. Връчихме му официално писмо, адресирано до премиера на Чехия Андрей Бабиш, в което изразяваме позицията на БСП във връзка с продажбата на ЧЕЗ“, каза Нинова и поясни, че тя от 2004 г. не е променяна. „Задаваме и въпроси към чешкото правителство с очакване да получим отговори, а те са - спазено ли е чешкото законодателство при прехвърляне на компанията, какви гаранции са дадени, от кои банки, от кои офшорни компании са се ангажирали със сделката“, каза Нинова и зави, че сред въпросите е и дали ЧЕЗ е изпълнила ангажимента си по договора да уведоми българското правителство. „Освен това обаче отговорността за случилото се не е на правителството на Чехия, а на правителството на България и персонално на Бойко Борисов. Последните дни се оплетоха в лъжи, вчера премиерът беше изобличен в лъжа и от чешкия премиер. От чешка страна бе изобличена лъжата на ГЕРБ, че Българската банка за развитие няма отношение към сделката“, коментира Нинова. „Традиционно хвърли вината на друг и каза, че някакви гадове искат да го свалят от власт. Кого наричате гадове, г-н Борисов, защото 2013 г. ви свали българският народ с протести? Онези, които изгоряха като факли и те ли са гадове?“, попита лидерът на БСП. Според нея най-малкото, което може да направи министър-председателят е да се извини на българите.", "date": "2018.03.01", "title": "Нинова: Започваме подписка за спиране на сделката с ЧЕЗ"}
{"url": "https://www.24chasa.bg/novini/article/6742173", "text": "„БДЖ - Пътнически превози” ЕООД ще компенсира всички свои клиенти, които са пътували с нощните влакове № 2627 от София за Варна и № 8627 от  Влаковете са престоявали поради възникнали технически неизправности в локомотивите, породени от екстремно ниските сутрешни температури. Това съобщиха от пресцентъра на БДЖ. До изчакването на подмяната на локомотивите и по време на дълготрайния престой на влака от София за Варна в гара Славяново, служителите от превозния персонал са осигурили одеала на пътниците, а след пристигането в гара Шумен са осигурени храна и топли напитки. Националният железопътен превозвач ще предостави билет за избран маршрут на пътуване с влак в страната на всички потърпевши от престоя на тези две нощни композиции. Клиентите на „БДЖ - Пътнически превози” ЕООД могат да получат своята компенсация на билетните каси във всяка една гара, като предоставят билета си от пътуването с нощните влакове от София за Варна и Бургас. Движението на влаковете продължава да се извършва в условията на усложнена зимна обстановка. И през днешния ден няма да пътуват композициите в участъците Добрич - Кардам и Самуил - Силистра. Отменени са и пътнически влакове в участъците Бургас - Карнобат - Сливен - Карлово. Композициите, които пътуват на дълги дестинации, се движат със закъснения. Националният железопътен превозвач призовава своите клиенти да проявяват търпение и да се информират своевременно за актуалната обстановка на движение на влаковете. Поради зимните условия и прекомерно ниските температури е възможно възникването на принудителни престои и натрупване на закъснения при движението на влаковете. Актуална информация за движението на влаковете клиентите на „БДЖ - Пътнически превози” ЕООД могат да получат от служителите на гишетата „Информация” и билетните каси в съответните железопътни гари, както и на националния информационен телефон 0700 10 200.", "date": "2018.03.01", "title": "БДЖ: Влаковете от София за Бургас и за Варна са престоявали заради неизправности"}
{"url": "https://www.24chasa.bg/novini/article/6742177", "text": "Конвой с хуманитарна помощ е изпратен към Африн, за да достави хуманитарна помощ за 50 хил. души, предаде Reuters. Според прессекретаря на Международния комитет на „Червения кръст“ Йоланда Жекеме това е първият път тази година, в който организацията, както и „Сирийският арабски Червен полумесец“ са постигнали споразумение за изпращане на конвой, одобрен от всички воюващи страни в региона, предаде \"Фокус\". Турция започна офанзива в региона на 20 януари, за да се бори срещу кюрдските въоръжени части в региона, смятани от Анкара за терористични организации.", "date": "2018.03.01", "title": "Конвой с хуманитарна помощ пътува към Африн"}
{"url": "https://www.24chasa.bg/novini/article/6742181", "text": "Работете с желание, с вяра и с любов за България - с тези думи президентът Румен Радев се обърна към младите хора по време на церемонията за връчване на наградите от конкурса \"Твоите 25 причини да избереш България\". Проектът \"Твоите 25 причини да избереш България\" цели да мотивира българските студенти да изберат България и да се развиват у нас, да им помогне да натрупат ценен опит и да получат полезни знания и съвети за личностно и професионално развитие. Инициативата е под патронажа на държавния глава. Радев приветства младежите, че са се включили в надпреварата, за да могат да преосмислят своите мотиви, своите 25 причини защо искат да останат в България и да дадат пример. Тялото е материалният носител на нашия дух, на нашите идеи и, каквото и да става, най-важно е вашият дух да бъде свързан с България, посочи президентът. Той направи паралел с универсалната формула на Айнщайн за връзката между масата, скоростта и енергията. Масата сте вие, младите хора, скоростта на светлината е константа, но зависи от обществената система на образование, от обществените условия и от вашите лични качества и упоритост какви умения ще придобиете, а двойката, която показва степенуването на скоростта на втора степен, е обществената подкрепа, която младите хора получават, обясни Радев. Обществената ангажираност и подкрепата заедно с вашите качества могат да доведат до голямата потенциална енергия, която всеки от вас носи, посочи президентът и пожела на младежите тази енергия да бъде отдадена на бъдещето на България.", "date": "2018.03.01", "title": "Румен Радев към младите хора: Работете с желание, с вяра и с любов за България (Снимки)"}
{"url": "https://www.24chasa.bg/novini/article/6742187", "text": "Учебните занятията са отменени и утре в училищата в девет от десетте общини на област Шумен - в общините Шумен, Велики Преслав, Венец, Никола Козлево, Каолиново, Смядово, Каспичан, Хитрино и Нови пазар. Това съобщи на БТА Светлана Милева - началник на Регионалното управление на образованието /РУО/ в Шумен. Днес и утре няма да се учи и в четири от петте училища на територията на община Върбица. Във ваканция няма да са само учениците в учебното заведение в с. Бяла река, отбеляза Милева. Тя уточни, че заповедта за удължаване на ваканцията за учениците в училищата в Шуменско е на министъра на образованието и науката Красимир Вълчев и припомни, че учебният процес ще се възобнови на 6 март.", "date": "2018.03.01", "title": "Удължават до 6-ти март ваканцията за учениците в Шуменско"}
{"url": "https://www.24chasa.bg/novini/article/6742193", "text": "Министър-председателят Бойко Борисов проведе двустранна среща с председателя на Европейската комисия Жан-Клод Юнкер, чиято балканска обиколка приключва днес в София. Двамата оглавяват среща с лидерите на страните от Западните Балкани в българската столица, съобщиха от пресслужбата на кабинета. Жан-Клод Юнкер използва случая да поздрави премиера Борисов за ясното и целенасочено фокусиране на Българското председателство на Съвета на ЕС. Борисов и Юнкер отбелязаха важността на срещата в резиденция „Бояна“, която само дни след форума на Европейската банка за възстановяване и развитие в Лондон събира отново лидерите на Западните Балкани. „Регионът е неделима част от Европа и включването им в общото европейско пространство на сигурност и икономическо развитие е от стратегическо значение за трайната стабилност на целия Европейски съюз“, каза министър-председателят Бойко Борисов. Двамата отбелязаха решителните действия и силна политическа воля от страна на правителствата на страните от региона за постигане на видим напредък по пътя към членство в ЕС. Премиерът Борисов акцентира върху необходимостта от съдействие от ЕК за проектите за инфраструктурна и дигитална свързаност. „Изграждането на стратегически инфраструктурни обекти ще повиши свободния търговски обмен, инвестициите, конкурентоспособността и движението на капитали, а сътрудничеството в областта на образованието и културата ще гарантира помирението, добросъседството и утвърждаването на ценностната система на ЕС сред обществата, и най-вече сред младото поколение в региона“, подчерта министър-председателят пред Жан-Клод Юнкер.", "date": "2018.03.01", "title": "Борисов към Юнкер: Включването на Западните Балкани е стабилност за ЕС (Видео, снимки)"}
{"url": "https://www.24chasa.bg/novini/article/6742194", "text": "Няма да приемем нова страна-членка с неразрешени двустранни спорове със съседите си. Разбира се, някои от тези конфликти съществуват от години, но колкото повече продължават, толкова по-сложно става разрешаването им. Стратегията е добра възможност и създава позитивен натиск, защото дава перспектива какво една държава и нейният народ ще получат в замяна на разрешаването на двустранните спорове. Нито един от нас, включително в обикновения живот, не трябва да има лоши съседски отношения. Това заяви еврокомисарят по политиката за разширяване Йоханес Хан пред  . \"Нуждата от диалог и целта да се намери законово обвързващо нормализиране в отношенията между Косово и Сърбия е може би най-голямото предизвикателство в региона. Но и тук стратегията дава стимули както за хората в Косово, така и за хората в Сърбия. Те знаят точно какво ще получат в замяна, а именно европейската перспектива. Без да има положителен резултат от този диалог, не е възможно нито една от страните някога да се присъедини към Европейския съюз. В миналото много често сме се сблъсквали с критики от Прищина, че целият процес за намиране на диалог служи само на европейската перспектива на Сърбия. Сега стратегията ясно казва, че европейската перспектива е за всички\", заяви още той.", "date": "2018.03.01", "title": "Йоханес Хан: Няма да приемем в ЕС страна, която води спорове със съседите си"}
{"url": "https://www.24chasa.bg/novini/article/6742240", "text": "Руският президент Владимир Путин заяви, че Русия разработва небалистични типове стратегическо оръжие, срещу който системите за противоракетна отбрана са безсмислени, предава ТАСС. „Започнахме разработката на такива нови видове балистично оръжие, които изобщо не използват балистична траектория на полета при движението към целта, а значи системите за ПРО в борбата срещу тях са безполезни и просто безсмислени“, заяви президентът, предаде \"Фокус\". „През всичките тези години след едностранното излизане на САЩ от договора за ПРО ние напрегнато работихме над перспективни техника и въоръжение. Това ни позволи да направим стремителна, голяма крачка в създаването на нови образци стратегическо оръжие“, заяви Путин. По време на речта си той напомни, че всички страни с високо равнище на научен потенциал „активно разработват хиперзвуково оръжие“. „ Русия вече има такова оръжие“, заяви президентът. „В състава на стратегическите ядрени сили постъпиха 80 нови междуконтинентални балистични ракети, 102 балистични ракети с подводно базиране и три подводници със стратегическо назначение „Борей“, заяви Путин. Той отбеляза, че количеството на носителите на високоточното оръжие с голям обсег в Русия се е увеличило повече от 12 пъти, а броят на високоточните крилати ракети повече от 30 пъти.", "date": "2018.03.01", "title": "Путин: Притежаваме хиперзвуково оръжие, изпробваме и други небалистични типове"}
{"url": "https://www.24chasa.bg/novini/article/6742257", "text": "Министър-председателите на България и Албания Бойко Борисов и Еди Рама разговаряха преди срещата на лидерите на Западните Балкани, организирана от българския премиер и председателя на ЕК Жан-Клод Юнкер. Акцентът на срещата беше поставен върху важността на проекта за коридор №8, който да свързва Черно море с Адриатика. Двамата изразиха единодушие, че изграждането на железопътната инфраструктура, магистралата между София, Скопие и Тирана и полагането на дигиталната свързаност с изграждането на 5G мрежа и широколентов интернет, трябва да се осъществява паралелно, съобщиха от пресслужбата на кабинета.  Не срещата бяха отбелязани и отличните двустранни отношения и политически диалог между двете държави. „Развитието на добросъседските отношения и конструктивната роля на Албания в региона, основана на европейските и евроатлантическите ценности, продължават да бъдат от голямо значение“, каза българският премиер и допълни, че вътрешно-политическите процеси в Албания са доказателство за стратегическия европейски избор на страната и нейните граждани.", "date": "2018.03.01", "title": "Борисов се срещна с албанския премиер Еди Рама (Снимки)"}
{"url": "https://www.24chasa.bg/novini/article/6742260", "text": "Летището в Женева, което , е отново на линия, предава Reuters. Летището е открило отново врати в 11 часа сутринта местно време (12:00 българско време) и е започнало да приема полети час по –късно. Повече от 40 полета от Женева са били отменени през това време, както и десетки пристигащи, предаде \"Фокус\". Летищните власти съветват пътниците си да проверяват авиолиниите дали заминаващите полети ще се осъществяват навреме.", "date": "2018.03.01", "title": "Отвориха летището в Женева"}
{"url": "https://www.24chasa.bg/novini/article/6742263", "text": "Стотици семейни двойки, въоръжени с автомати, се събраха в църква в американския щат Пенсилвания. На специална церемония любителите на оръжия бяха благословени. Бойните им карабини също бяха осветени. Членовете на църквата вярват, че автоматите са споменати в Библията и са божествени творения. Някои от присъстващите на необичайната церемония дори носеха корони, направени от патрони за автомати. Пред църквата пък се проведе протест на граждани, които искат забрана на религиозното движение. А заради събирането на толкова много оръжия на едно място, децата от начално училище в близост до църквата бяха преместени в друга сграда. ", "date": "2018.03.01", "title": "Стотици семейства с автомати се събраха в църква в САЩ (Видео)"}
{"url": "https://www.24chasa.bg/novini/article/6742277", "text": "Незаконно оръжие, 16 420 къса цигари и 120 литра алкохол без акцизен бандерол са открити в частен дом в с. Черна нива. Това съобщиха от ОДМВР-Кърджали. В рамките на специализирана операция на РУ-Кърджали за противодействие на престъпността в малките и отдалечени населени места е проверено жилището на 60-годишен мъж. От адреса униформените са иззели оръжието, цигарите и алкохолът, заедно със 200 грама нарязан тютюн и 50 ловни патрона. Притежателят им е задържан за срок до 24 часа в РУ-Кърджали. Образувано е досъдебно производство. Работата по случая продължава полицейския участък в село Черноочене и разследващ полицай.", "date": "2018.03.01", "title": "Иззеха 16 420 къса цигари и 120 литра алкохол без бандерол от дома на 60-годишен в Кърджалийско"}
{"url": "https://www.24chasa.bg/novini/article/6742283", "text": "65-годишна жена и 82-годишен мъж от Стара Загора са станали жертви на телефонни измами с общо 19 155 евро и 6400 лева. Това съобщиха от ОДМВР-Стара Загора. Сигналите са подени на 28 февруари в полицията. По познатия сценарий за залавянето на телефонни измамници жената оставила на различни места сумата от 19 155 евро и 3800 лв. Възрастният мъж пък предал 2600 лв. в торбичка пред входната си врата. Образувани са досъдебни производство за престъпление по чл.209, ал.1 от НК, предприети са оперативни действия за установяването на извършителите.", "date": "2018.03.01", "title": "Старозагорски ало измамници отмъкнаха над 19 хил. евро и 6 400 лв."}
{"url": "https://www.24chasa.bg/novini/article/6742294", "text": "Италианската полиция конфискува пет тона марихуана, пристигнли от Албания, а в операцията, която е била проведена в много градове, са арестувани общо 35 души, повечето от които албански граждани, съобщи МИА. Подробности за акцията ще бъдат съобщени на пресконференция на прокуратурата в Катаджаро, предаде БТА. Междувременно гръцката полиция в Игуменица в обща акция с бреговата охрана конфискува 424 килограма марихуана и арестува 42-годишен албански гражданин. Дрогата била натоварена на моторна лодка, която отплавала от албанския бряг и била забелязана край Платаря.", "date": "2018.03.01", "title": "Задържаха 5,5 тона марихуана от Албания в Италия и Гърция"}
{"url": "https://www.24chasa.bg/novini/article/6742188", "text": "Днес, на работен обяд в София, премиерът Бойко Борисов, председателят на Европейската комисия Жан-Клод Юнкер и лидерите на Западните Балкани обсъждат перспективата пред региона и възможностите за инфраструктурна и дигитална свързаност. Благодаря, Бойко, започна речта си Юнкер. Очарован съм да бъда в София, в скъпата ми България. България е държава, която много обичам. Радвам се, че съм в този приветлив град София, така както е известна България и премиерът ви с тази гостопиемност, продължи председателят на ЕК. \"Досега резултатите от българското председателство са много добри. Медиите като че ли малко подценяват тези неща. Тази нощ се постигна споразумение по съдържанието на директивата на командирваните работници. Благодарение на усилията на нашите български приятели, постигаме напредък по реформата \"Дъблин\". Българите могат да се гордеят по начина, по който лидерите им водят това председателство.  Видяхме нашите еднакво важни партньори, те са тук зад мен. Искам да им благодаря за сърдечното приемане по време на всеки етап от нашето пътуване в Западните Балкани. Програмата тази седмица е много тежка, но и много богата. Открих нещо много важно - ЕС остава силно ангажиран с европейските перспективи за нашите западни партньори. Ще направим всичко възможно да работим в тази насока и виждам същото желание у тях за реформи, които са необходими за присъединяване към ЕС\", коментира Юнкер.  Като че ли нашите приятели се натъжиха, когато казах, че до ноември 2019 година никой няма да бъде присъединен към ЕС. Това ще стане, евентуално ако всички условия са изпълнени, през 2025 година, продължи председателят на ЕК. Не че искам да ги обидя, но мога да кажа, че на този етап нито една от тези държави не отговаря на всички условия, въпреки че има голям напредък във всички тях, каза още Юнкер.  Трябва да се борим срещу организираната престъпност, корупцията, която унищожава обществото. В ЕС следим отблизо тази нестабилност, ние не искаме такава, призова Юнкер.  На всеки един етап от моето пътуване винаги слушах, сподели още той. - В Западните Балкани се говори много за Балканите, а в ЕС като цяло не се говори много за този регион. ЕС е един голям пазар с много положителни икономически ефекти и ценности, които не бива да изчезнат от нашия обхват. Скоро тук в София ще има среща на върха между ЕС и Западните Балкани, съобщи председателят на ЕК. Основната тема на нея според него ще е дискусия на миграционните проблеми и икономическата ситуация на региона, а не присъединяването на държави от региона към ЕС. Юнкер иска по време на тази среща да се уточни как точно ще се работи, така че този регион, толкова важен за Европа, да подобри своята свързаност. Връщам се в Брюксел, убеден, че мястото на Западните Балкани е в ЕС, заяви Юнкер. Тези, с които говорих, са на същото мнение. Присъединяването към ЕС не е мечта, а нещо, което може да се реализира. Трябва да се съсредоточим не върху крайните дати, не можем да правим отстъпки върху критериите за приемане в ЕС, каза още той. По време на срещата ще трябва да обсъдим и финансирането на подобряването на свързаността в този регион, призова председателят на Европейската комисия.  \"Благодаря на колегите и на Юнкер! Те на практика се убедиха колко отвратителна е свързаността на Балканите в момента\", започна речта си българският премиер Бойко Борисов. \"На тези срещи ние представляваме и интересите на Румъния и Гърция. Разбира се, разчитаме много на помощта на ЕК и на хибридното финансиране. До срещата през май искаме да имаме лот по лот - дигитална инфраструктура готови.  Важни са магистралите - магистралата на мира през Косово-Белград, коридор номер 4,8,10. Важно е да продължи работата между спецслужбите ни, прокуратурите ни. Всеки един от нас има с какво да се похвали със своя принос\", каза Борисов.  Доволен съм, че сутринта създадохме условия за двустранни и тристранни срещи. Сега отивам в Давос, съобщи премиерът. \"Доста напред сме вече и аз мисля, че директивата на командированите работници показва, че вече имаме и финализирани поети ангажименти. С тази си обиколка Юнкер показа, че и там, където малко се говори за Западните Балкани, ще чуят и ще видят заради него. Тук е мястото да потвърдим, че това, което правим под егидата на ЕС не е насочено нито срещу Русия, нито срещу Турция. Разбира се с колегите работим и в газовата сфера, коментира още българският премиер.  В срещата участват лидери от всички страни от Западните Балкани – президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. Срещата поставя финал на балканската обиколка на председателя на ЕК Жан-Клод Юнкер, която започна в края на миналата седмица. В делегацията на Европейската комисия са включени заместник-председателят и върховен представител на Съюза по въпросите на външните работи и политика на сигурност Федерика Могерини и еврокомисарят по въпросите на европейската политика за съседство и преговорите за разширяването Йоханес Хан.", "date": "2018.03.01", "title": "Юнкер: Българите могат да се гордеят с лидерите, които водят председателството (Видео)"}
{"url": "https://www.24chasa.bg/novini/article/6742324", "text": "Кметът на пловдивския район \"Източен\" Николай Чунчуков раздаде мартеници на хлапетата от подготвителната група в ОУ \"Васил Левски\". Те пък му подариха сувенири, изработени в арт ателиетата на школото. По стар български обичай беше разчупена голяма погача, а Чунчуков пожела на малчуганите да са силни, здрави и усмихнати през цялата година. \"Хайде - дано и на нас Баба Марта донесе здраве, защото ще продължим да бъдем заедно\", каза още той на децата. На изпроводяк децата разгледаха със Стефка Симеонова- главен експерт \"Образование\" големия фронт офис и честитиха празника на всеки посетител.", "date": "2018.03.01", "title": "Кметът на \"Източен\" закичи с мартеници десетки деца"}
{"url": "https://www.24chasa.bg/novini/article/6742320", "text": "Движението за всички автомобили по път III-405 Алеково – Козловец е възстановено. Възстановено е движението на товарни автомобили над 12 тона по път III-207 Алеково – Алфатар. Възстановено е движението е път I-9 Старо Оряхово - Обзор. Възстановено е движението за всички автомобили по път I-6 Мъглиж –Гурково, по път II-29 Добрич – Генерал Тошево – Кардам – ГКПП „Йовково“, по път II-71 Добрич – Балчик. Напълно е възстановено движението на всички превозни средства по път II-51 Дралфа – Чудомир – Лозница – кръстовище с път I-2 Русе – Разград.", "date": "2018.03.01", "title": "Възстановено е движението в някои части от страната"}
{"url": "https://www.24chasa.bg/novini/article/6742310", "text": "Русия не възнамерява да напада никоя страна, зави днес президентът Владимир Путин, цитиран от ТАСС. Путин отбеляза, че укрепването на руския отбранителен потенциал се извършва при спазване на \"действащите споразумения за контрол на оръжията. \"Нарастващата военна мощ на Русия не заплашва никого, не сме имали и нямаме планове за използване на този потенциал за нападателни, камо ли за агресивни цели\", подчерта той, предава БТА.  В същото време руският президент даде да се разбере, че страната му ще възприеме ядрена атака срещу нейни съюзници като ядрена атака срещу самата нея, предаде Ройтерс. \"(Нашият) отговор ще е незабавен\", предупреди той. Путин изрази тревога от намаляването на прага за употреба на ядрено оръжие в новата военна доктрина на САЩ. Успокояват ни с думи, а в документа е ясно написано, че Съединените щати могат да използват ядрени оръжие в ответен удар на конвенционална атака и дори на киберзаплаха, обърна внимание той, цитиран от ТАСС.", "date": "2018.03.01", "title": "Путин: Русия не възнамерява да напада никоя страна"}
{"url": "https://www.24chasa.bg/novini/article/6742338", "text": "Управляващите в Столична община опитват да се измъкнат от делото срещу увеличаването на билета за градски транспорт на 1,60 лева, което очевидно ще загубят, с нова Наредба. Това разкри на пресконференция заместник-председателят на СОС от групата на БСП Милка Христова. Пред журналистите застанаха още председателят на групата на БСП в СОС и заместник-председател на Комисията по транспорт и туризъм Калоян Паргов, както и общинските съветници Борис Цветков и Николай Николов. Това съобщиха от пресцентъра на БСП - София. \"Както вече е известно, Административният съд-София град отмени Наредбата за изменение и допълнение на Наредбата за реда и условията за пътуване с обществения градски транспорт на територията на Столична община. Това изменение стана популярно с увеличаването на цената на единичния билет за градски транспорт от 1,00 на 1,60 лева и картата за 10 пътувания от 8 на 12 лева. Мотивите на съда за отмяната бяха свързани главно с липсата на обосновка, най-вече икономическа, на новата цена от 1,60 лева, обясни Милка Христова. - СОС и ЦГМ обжалваха това решение и ВАС насрочи делото за 25-и април 2018 г. При потвърждаване на решението на Административния съд следва да бъде върната цената от 1 лев на билета\". Милка Христова добави, че от публикуван Доклад от група общински съветници от ГЕРБ на страницата на СОС в Интернет е установила, че управляващите подготвят съвсем нова Наредба, вместо да правят промени в съществуващата досега. \"В тази нова Наредба за реда и условията за пътуване с обществения градски транспорт на територията на Столична община са запазени цените на превозните документи от старата, обжалвана, Наредба, в това число и цената на единичния билет от 1,60 лева и цената на картата от 10 пътувания от 12 лева\", обясни още тя. Според Милка Христова, целта на това действие от страна на управляващите в Столична община е да бъде осуетена възможността съдът да върне старата цена на единичния билет за градския транспорт от 1,00 лев и на картата от 8 лева. \"По този начин управляващите от ГЕРБ в СО си спестяват неудобството да признаят, че опозицията в лицето на БСП беше права, когато твърдеше, че цената от 1,60 лева е несправедлива, необоснована и няма да насърчи гражданите да ползват градския транспорт, а икономически ще ги стимулира да ползват личните си моторни превозни средства, коментира още Милка Христова. В последната година и половина този факт беше доказан - част от гражданите отказаха да плащат високата цена на билета и се засили автомобилният трафик в столицата. Оттам се увеличи замърсеността на въздуха и стигнахме до другия парадокт - въвеждането на зелен билет от 1,00 лев и безплатен бял билет\". Милка Христова беше категорична, че въвеждането на новите превозни документи - зеления и бял билет, намаляването на санкцията за нередовен пътник от 200 на 50 лева и правото безплатно да бъде превозван багаж в градския транспорт по никакъв начин не налагат приемане на изцяло нова наредба. \"Това се прави само при съществена промяна на обществените отношения, които се регулират с тази Наредба, обясни тя. - Но такива към настоящия момент не са на лице\".", "date": "2018.03.01", "title": "Милка Христова: Столична община се измъква от делото срещу цената на билета от 1,60 с нова Наредба"}
{"url": "https://www.24chasa.bg/novini/article/6742343", "text": "В 1219 училища в страната днес не се провеждат учебни занятия, съобщиха от МОН. Причината са лошите метеорологични условия и влошена пътна обстановка. Най-много – 136 и 122 училища, са затворени в областите Бургас и Варна. 111 училища не учат в област Стара Загора. В област Плевен са затворени 86 училища, а в област Кърджали – 84 училища, следват област Велико Търново – 77, и област Русе – 70 училища, предаде  . В областите Кюстендил няма да се учи в 3 училища, в област Видин – в 5 училища и в област Ямбол - в 6 училища.", "date": "2018.03.01", "title": "В 1219 училища в страната днес не се учи"}
{"url": "https://www.24chasa.bg/novini/article/6742353", "text": "Започна съвместното заседание на eнергийната комисия и на комисията за контрол на специалните служби, на която ще се обсъжда сделката за активите на ЧЕЗ, както и резултати от проверките на КЗК, ДАНС, КЕВР, НАП, Държавна агенция на разузнаване. В зала \"Изток\" на парламента дойде и собственичката на \"Инерком\" Гинка Върбакова, която бе поканена от председателя на енергийната комисия Делян Добрев.  Преди да открие заседанието, Добрев прочете писмо на \"Инерком\", в което компанията благодари за поканата, но помоли, когато се обсъждат въпроси с активите и транзакциите по сделката, това да бъде само пред хора, които имат служебна конфиденциалност. Депутатите гласуваха втората част на заседанието да бъде закрита. Преди минути в заседанието се включи и председателката на НС Цвета Караянчева. Съвместното заседание на двете комисии беше по обща инициатива на Цветан Цветанов и Волен Сидеров.  Собственичката на \"Инерком\" Гинка Върбакова атакува по време на изказването си на съвместното заседание на 2 парламентарни комисии лидера на БСП Корнелия Нинова. Един лидер на политическа партия бе задал въпроса: \"Как Гинка от Пазарджик на 43 години може да си купи ЧЕЗ?\". А мога и аз да върна въпроса в същия стил: \"Как една млада дама от село Крушовица на 28 години може да си купи \"Техноимпекс?\".Тази реплика на собственичката на \"Инерком\" взриви групата на депутатите на БСП, които поискаха от председателстващия Делян Добрев да внесе ред в заседанието. В началото на заседанието първо думата бе дадена на Върбакова, която в доста остър стил заяви, че \"Инерком\" и самата тя са били обект на откровени лъжи и тиражирани инсинуации, че заедно с адвокатите си щяла да прегледа всички, според нея, неистини. Няма да допусна да ме превърнат в марионетка, заяви тя. Да се тиражират слухове, че сме подставени лица или че участваме в схеми за придобиване на активите на ЧЕЗ-България. Такива неща ще трябва да ги докажат в съда, заплаши Върбакова, което накара депутата от БСП Румен Гечев да призове председателстващия и да припомни, че Върбакова се намира в парламента и не трябва да си служи със заплахи. Върбакова обаче продължи, че подобни лъжи обслужвали интересни на влиятелни кръгове и на конкуренти, които не са успели в сделката. Тя уточни, че не са търсели нито един български политик, едва тази сутрин се запознала с премиера Бойко Борисов. Отново повтори, че е съгласна държавата да се включи в сделката, така че тя да има контрол и гражданите да бъдат спокойни. Затова обаче трябва да се водят разговори с продавача ЧЕЗ, тъй като в договора имало клауза за дългосрочна промяна за собствеността.                                                                                                                                                                                                                                                                                                                                ", "date": "2018.03.01", "title": "Гинка Върбакова в парламента, отвръща на удара: Как 28-годишна дама от Крушовица си купи \"Техноимпекс\"?"}
{"url": "https://www.24chasa.bg/novini/article/6742275", "text": "22 хил. деца са върнати обратно в училищата и детските градини, благодарение на специалните екипи, които обхождат адресите на отпадналите от системата ученици. Това съобщи министърът на образованието Красимир Вълчев след заседание на Координационния Механизъм по обхват. В началото на учебната година екипите събраха над 17 хил. деца, като от октомври до януари в клас са влезли още  4700.  От тях обаче са отпаднали около 1200 деца, които са предимно от рискови групи в Пловдив, Бургас, Сливен, София и Стара Загора. Ще се дадат и допълнителни правомощия на екипите, за да могат да влизат в гетата и да търсят ученици, които живеят в незаконни постройки.  Причината за повторното отпадане най-често е миграция. Образователният министър съобщи, че близо 18% от отпадащите от училище е в резултат на \"неглижиране на образованието от страна на родителите им\". Заради ранни бракове и здравословни проблеми около 10% не са в час. Държавата обмисля да наказва всеки родител с глоба, ако не пуска детето си на училище. В момента в Закона за предучилищното и училищното образование е предвидена санкцията в размер от 50 до 150 лв., а при повторно нарушение тя стига до 500 лв. \"Част  от кметовете и областните управители се въздържат да я налагат. Причините са, че това често са семейства, които нямат пари или е трудно да се съберат глобите\", обясни Вълчев. Идеята обаче е занапред да се налага тази административна отговорност, като държавата вече води разговори и с НАП, за да се повиши събираемостта. На поредната среща отново е повдигнат въпросът и да се налага наказателна отговорност на родителите, които не пускат децата си на училище, както и на тези които позволяват ранни бракове на малолетни.  За да се стимулират екипите занапред ще има и допълнителни финансови възнаграждения. Държавата е предвидила около 450 хил. лева, за да може да се покрият разходите им за транспорт, командировачни и дневни. Вицепремиерът Томислав Дончев бе категоричен, че  усилията на държавата ще продължат и ще надграждат мерките.", "date": "2018.03.01", "title": "Върнаха 22 хил. деца в клас"}
{"url": "https://www.24chasa.bg/novini/article/6742414", "text": "Държавата не може толкова лесно да стане съсобственик на ЧЕЗ. Основната и последна дума има Чешката компания. Това коментира в студиото на \"Свободна зона с Георги Коритаров\" по телевизия Европа енергийният експерт Атанас Тасев по повод на днешната среща между министър-председателя Бойко Борисов и Гинка Върбакова, на която Премиерът поиска държавата да има участие в сделката, за да може да бъде осигурена сигурността на крайните потребители. Според него казусът ЧЕЗ е бомба със закъснител. Невинно пострадала - така коментира оставката на Теменужка Петкова енергийният експерт, съобщиха от пресцентъра на тв. Европа.  „Възниква, обаче, проблем кой да бъде собственикът, защото държавата не може да бъде собственик. Значи очевидно Български Енергиен Холдинг ще се яви като купувач, или НЕК ще се яви като купувач. Но ако НЕК се яви като купувач на дружеството, тогава ще влезем в противоречие с още втория енергиен пакет на ЕС, който не допуска вертикално интегрирани дружества“, коментира експертът.  „БЕХ е собственик на държавната част на енергетиката – в холдинга влизат НЕК, влизат мини „Марица – Изток“, влизат ТЕЦ 2, влиза АЕЦ – Козлодуй и централите на НЕК. Ами ето виждате, че казус върху казус възниква, т.е. не е така просто българската държава да купи.“, каза енергийният експерт за Българския Енергиен Холдинг.  Атанас Тасев коментира и подвеждането на премиера „Категорично е капан, аз мисля че преди да бъде финализиран има повече възможности, въпрос на добра воля на двете страни, но пак повтарям последна дума има чешката ЧЕЗ ГРУП.“", "date": "2018.03.01", "title": "Енергиен експерт: Държавата не може толкова лесно да стане съсобственик на ЧЕЗ"}
{"url": "https://www.24chasa.bg/novini/article/6742420", "text": "Европейската комисия съобщи, че е поискала днес от властите в Словакия разяснения за изразходването на средства от бюджета на ЕС за земеделие. Това действие е свързано със съмненията, породени от разследване, водено от журналиста Ян Куциак, убит миналата седмица, предаде БТА. Комисията е отправила въпроси към службата, която извършва разплащанията по земеделските фондове в Словакия. В отговор на въпрос дали с темата не би трябвало да се заеме и европейската служба за борба с измамите ОЛАФ, говорител на ЕК посочи, че това е независима институция, която предприема действията си самостоятелно. Говорителят отбеляза, че ЕК не е склонна да търпи никакви злоупотреби със средства на ЕС, където и да е в Общността. Той поясни, че отговорността за спазването на правилата е на държавите от ЕС. Настояваме държавите да полагат усилия за пресичането на злоупотреби. Приемаме всяко съмнение много сериозно, добави говорителят. Европейски медии цитират черновата на последния материал на убития журналист, според която представители на италианската мафия, заселили се в Словакия, са развивали земеделие. По този начин те взели осем милиона евро в последните години, изплатени от европейските фондове. Европейските институции заклеймиха поредното убийство на разследващ журналист в последните месеци. Днес пред международния журналистически център в Брюксел колеги ще запалят свещ и ще запазят минута мълчание в памет на Куциак.", "date": "2018.03.01", "title": "ЕК поиска Словакия да разясни съмнения\nза злоупотреби, разследвани от убития \nжурналист"}
{"url": "https://www.24chasa.bg/novini/article/6742392", "text": "Районната прокуратура във Велико Търново внесе в съда обвинителен акт срещу 31-годишна жена с 13 присъди, за извършена поредна кражба, съобщиха от апелативната инстанция. Обвинението срещу Десислава Е. е за това, че в периода от 21 до 25 юни 2017 г. от павилион на ул. „Сан Стефано“, при условията на опасен рецидив, отнела от владението на продавачка 1080 лв. служебни пари. Обвиняемата е осъждана тринадесет пъти за престъпления срещу собствеността - кражби, обсебвания и длъжностни присвоявания, за които са й налагани наказания лишаване от свобода и пробация. В края на месец май 2017г. управител на дружество публикувал обява за работа в интернет за свободно място на длъжност продавач - консултант. Обвиняемата се явила на интервю. Въпреки, че не била от гр. Велико Търново поискала да присъства на една нощна смяна, за да разбере дали ще се справи с работата и след това да сключи трудов договор. По време на смяната, крадлата издебнала момент,в който продавачката излязла за малко извън павилиона и от оборота взела 500 лева. След нощната смяна, обвиняемата помолила управителя да изкара още една смяна, след която ще вземе решение дали да започне работа. По време на втората нощната смяна, отново изчакала служителката да излезе извън павилиона и от оборота взела още 580 лева. По искане на прокуратура Десислава Е. е с взета мярка за неотклонение „задържане под стража“. Предстои насрочване на делото за разглеждане от съда.", "date": "2018.03.01", "title": "Изправят на съд жена с 13 присъди за извършена поредна кражба в Търново"}
{"url": "https://www.24chasa.bg/novini/article/6742607", "text": "За нас в този казус е най-важно да защитим 3 милиона българи и националната сигурност. Току-що шефовете на службите признаха, че следят ЧЕЗ от 2010 г и са предавали сигналите, където трябва. Г-н Борисов излъга, че не е бил информиран. Излъга и че тече проверка на институциите - току-що стана ясно, че такава не е започнала. Борисов стои в основата на сделката за ЧЕЗ. Това заяви лидерът на БСП Корнелия Нинова по време на заседанието на комисиите по енергетика и за контрол над СРС, която тече в момента в Народното събрание. \"Правителството е знаело какво се случва. Сега чакаме Върбакова да реши ще се ли поддаде ли на шантажа на Бойко Борисов и да му прехвърли акциите си, или оставаме заложници на г-жа Върбакова от Пазарджик\", заключи Нинова. \"Кой юридически субект в България може да купи ЧЕЗ? Тези активи са аналога на БЕХ в Чехия\", попита депутатът от БСП Славчо Велков. И продължи: \"Първоначално \"Инерком\" заявява 290 милиона, след това - над 300. Колко справки по темата има в службите?\"", "date": "2018.03.01", "title": "Нинова: В основата на сделката за ЧЕЗ е Борисов!"}
{"url": "https://www.24chasa.bg/novini/article/6742603", "text": "Косовската столица Прищина днес е на първо място в света по замърсеност на въздуха. Според измерванията на Индекса на качество на въздуха стойността на този индекс в Прищина е 221, което означава, че е \"много нездравословен\", съобщават местните медии. Според същия източник състоянието на въздуха не се е променило въпреки че през последната седмица на януари община Прищина и министерството на околната среда взеха решение няколко улици в столицата да бъдат затворени за движение като мярка против замърсяването на въздуха, предаде БТА. Тревожното ниво на замърсяване на въздуха в Прищина се запазва от няколко месеца. След Прищина в списъка на градовете с най-мръсен въздух се нареждат индийските градове Мумбай, Ню Делхи и Калкута.", "date": "2018.03.01", "title": "Въздухът в Прищина е най-мръсният в света днес"}
{"url": "https://www.24chasa.bg/novini/article/6742604", "text": "Президентът Владимир Путин обяви днес, че Русия е изпробвала нови ядрени оръжия, сред които задвижвани с атомна енергия крилати ракети и подводен дрон, които не може да бъдат прехванати от противника, предадоха Асошиейтед прес и ТАСС, цитирани от БТА. В годишното си обръщение към парламента Путин каза, че тестваните миналата есен ракети са с неограничен обсег и висока скорост, като са в състояние да проникнат през всяка противоракетна отбрана (ПРО). По думите високоскоростният подводен дрон може да пренася ядрен боен заряд и да поразява самолетоносачи и крайбрежни обекти. Руският президент каза още, че страната му пристъпва към изпробването на нова тежка междуконтинентална балистична ракета \"Сармат\" с обсег и брой на бойните глави, надхвърлящи тези на предходното поколение ракети. Пред членовете на Федералното събрание Владимир Путин обясни, че новите оръжейни системи се създават в отговор на решението на САЩ да денонсират Договора за противоракетната отбрана. Според него този подписан през 1972 г. договор между Москва и Вашингтон е бил \"крайъгълен камък в системата за международна сигурност\". Документът е предвиждал двете страни да имат на своя територия само по един район, защитен от ПРО. С излизането си от договора Америка започна да разработва нови системи за ПРО у дома и в чужбина и тогава Русия заяви, че ще бъде принудена да гарантира своята сигурност чрез \"съвременен ударен комплекс\", припомни Путин. Руският президент каза, че изпитваната \"нисколетяща и слабозабележима\" летяща ракета с ядрен боен заряд разполага с \"практически неограничен обхват, непредсказуема траектория на полета и възможност за обход на границите за прехващане\", с което става \"неуязвима за всички съществуващи и и бъдещи системи за противоракетна и противовъздушна отбрана\". Същевременно Путин съобщи, че по границите на Руската федерация е създадено \"непрекъснато радиолокационно поле от системи за предупреждение за ракетно нападение\". Той съобщи за започналото серийно производство на ново оръжие с името \"Авангард\" - междуконтинентална хиперзвукова ракета, която ще лети към целта със скорост 20 пъти по-голяма от звуковата и ще поразява \"като метеорит\". Путин спомена друга оръжейна система, наречена \"Кинжал\", която вече била дислоцирана в Южния военен окръг на Русия. По думите му това също е хиперзвукова ракета, носена от самолет, която може да поразява мишени на 2000 километра. В Русия е разработена и \"малогабаритна свръхмощна ядрена енергетична установка\", която може да се инсталира на крилата ракета от типа на новата руска \"Х-101\" или американската \"Томахок\". Този атомен двигател ще осигурява десетократно увеличение на обхвата на полета, която на практика ще бъде неограничена, каза още Путин. Руският президент се похвали, че страната му е направила \"стремителна, голяма крачка\" в създаването на нови стратегически оръжия, които \"изобщо не използват балистични траектории на полета в движението си към целта\", а това според него означава, че системите за ПРО са \"безполезни и просто безсмислени\" в борбата с тях. Новите руски оръжия правят безполезна противоракетната отбрана на НАТО и на практика слагат край на усилията на Запада да вкара в безизходица развитието на Русия, увери Путин, цитиран от Асошиейтед прес. \"Искам да кажа на онези, които разпалваха надпревара във въоръжаването през последните 15 години, стремяха се да спечелят едностранно превъзходство над Русия, налагаха незаконни санкции, целящи да възпрат развитието на нашата страна . . . Не съумяхте да спрете Русия\", заяви Путин. На фона на разработките по света на безпилотни оръжейни системи в Русия се разработват безпилотни подводни апарати, каза още руският президент в обръщението си към парламента, предаде ТАСС. Путин изтъкна, че тези апарати ще се движат на голяма дълбочина с междуконтинентален обхват и \"неколкократно ще превишават скоростта на подводници, най-съвременни торпеда и всички видове скоростни надводни кораби\". Представяйки новите оръжия, Путин предупреди Запада, че сега ще трябва да слуша Русия, предаде Франс прес. \"Нашите планове никога не са били тайна. . . Дори е изненадващо, че въпреки всички проблеми Русия остана първа ядрена сила. Никой не искаше да говори с нас, никой не искаше да ни слуша. Слушайте ни сега!\", каза руският президент, цитиран от Франс прес. Агенцията посочва, че докато Путин е говорил - в реч, излъчвана пряко по телевизията - за новите оръжия, те са били показвани на два гигантски екрана, като на кадрите съвсем не са липсвали и експлозии. Руският президент обяви технологичен пробив, който може да увеличи драматично военния капацитет на страната му, да укрепи глобалните позиции на Кремъл и да засили опасенията на Запада от потенциална нова надпревара във въоръжаването през 21-и век, отбелязва Асошиейтед прес. Ройтерс определя речта на руския президент като една от най-войнствените от години.", "date": "2018.03.01", "title": "Путин: Русия изпробва модерни нови оръжия, включително ядрени"}
{"url": "https://www.24chasa.bg/novini/article/6742550", "text": "13 проекта бяха подкрепени от програмата на \"Виваком\" Регионален грант. Наградите бяха връчени в четвъртък. 13-те проекта са подкрепени финансово от третото издание на програмата. Тя подпомага развитието на регионите в България и стимулира участието на местните общности. Подкрепят се граждански организации, читалища, училищни настоятелства и настоятелства на детски градини от цялата страна, за да осъществят проекти на местно ниво. Инициативата се провежда в партньорство с Български център за нестопанско право. Общата сума, отпусната за реализацията на проектите в третото издание, е 60 000 лв., а максималният грант за проект е 5000 лв. Освен финалистите, тази година още два проекта, кандидатствали за подкрепа в програмата, получиха специални награди от \"Виваком\" този бюджет. Инвестицията на VIVACOM Регионален грант от трите издания е общо 172 000 лв., от които 50 000 лв. са отпуснати през 2015 г. в подкрепа на 11 проекта, 62 000 лв. през 2016 г. в подкрепа на 13 проекта и 60 000 лв. през 2017 г. в подкрепа на нови 13 идеи. В третото издание кандидатстваха 329 проекта на граждански организации от 27 области в страната като 59 от тях са посветени на общности в села. Над 200 от проектите са на юридически лица с нестопанска цел в обществена полза, 80 на читалища, а 26 от училищни настоятелства и настоятелства на детски градини. Най-много са предложенията от областите София град, Пловдив, Варна, Бургас, Враца, Хасково и Стара Загора. Отличените проекти са: Проектът на Сдружение „Метаморфози“ – Смешната лечебница на д-р Куку и д-р Пипи ще продължи регулярните срещи на медицинските клоуни в детските отделения на УМБАЛСМ „Пирогов“, София, за да предлага смехотерапия на малките пациенти. „Мобилна работилница“ на Сдружение Творческа улица за художници и артисти от София ще получи финансиране за преобразяване и възстановяване по креативен начин на занемарени места в градската среда. По проектът ще работи екип от млади артисти от различни възрасти. Проектът Сцената на детските мечти (социализация чрез театър) на Сдружение Избор от Банско, ще реализира благотворителен спектакъл с участието на деца с и без увреждания.С децата ще работят театрални професионалисти и педагози. Постановката ще бъде представена пред широката общественост в Банско. Чрез Мост на мотивацията, Сдружение „С идея за бъдещето - спорт, образование, култура“ - Сандански ще даде възможност на младежи да изрисуват главния мост в парка на града, с 600 подбрани цитати на велики личности. Цитатите ще бъдат подбрани от гражданите на Сандански чрез онлайн гласуване. Сдружение ИДЕА от Варна чрез проекта си Подготвителна менторска програма на Социалната чайна ще реализира 35 ателиета, в различни направления, за деца от институции, като целта е да се подпомогне формирането на различни навици и умения в децата. Подкрепа получава и проектът Да спасим кестените на Организация на българските скаути. Скаутите ще оздравяват заболели кестенови дървета в Русе, Шумен и Варна чрез поставяне на феромонови капани за листоминиращи молци. Ще бъде създадена и мобилна апликация за по-лесно проследяване на ефекта от приложените мерки. Фестивал „Младежкото екологично и социално предприемачество и ние“ на Сдружение Екосистем Юръп“ от Видин ще бъде подкрепен, за да постави началото на ежегоден фестивал – борса, на която ученици от гимназиален етап от цялата страна да могат да представят свои идеи за проекти в сферата на екологичното и социално предприемачество, пред хора от бизнеса, общественици и професионалисти, с цел привличане на подкрепа. Проектът Красота, създадена от детски ръце и душа на Сдружение „Любен Каравелов“ – с. Каравелово, общ. Карлово получава финансиране, за да създаде Център на занаятите в селото, където деца, младежи и гости на селото да могат да се учат на тъкачество и дърворезба. Сдружение Туристическо дружество – Приста от Русе ще създаде Вертикални пътеки - туристически маршрути с природни височинни атракции в село Пепелина, общ. Две могили, обл. Русе . Маршрутите ще обхващат скали, пещери, скални църкви, панорамни места. „Детска оздравителница“ ще се осъществява от Фондация Национален алианс за работа с доброволци – Пловдив. В нея обучени младежи доброволци ще посещават регулярно деца - пациенти на 3 лечебни заведения на 3 малки общини в обл. Пловдив. Чрез игри и творчески дейности доброволците ще оказват емоционална подкрепа на болните децата. Училищното настоятелство при 97 СОУ „Братя Миладинови\" ще осъществи проект Заедно да подготвим децата за бъдещето, за да среща децата от 2-ри 3-ти и 4-ти клас на училището със специалисти от различни професии. Децата ще имат възможност да излизат извън училище и да се запознаят на терен със спецификата на различни професии. Песните на село Дряново - от баба на внучка е проект на Сдружение НИШАН, София, в рамките на който ще бъде организирано 6-дневно обучение за 10 ученички от професионални музикални училища от област Пловдив за разучаване на автентичните и застрашени от изчезване фолклорни песни от с. Дряново, обл. Пловдив. Сдружение „Трудолюбци\" от село Трудовец, общ. Ботевград печели подкрепа за проекта Лятна ваканция в село Трудовец. След онлайн допитване, хората в селото решават да облагородят част от центъра на селото и да създадат пространство за културни и творчески дейности на малки и големи. Планират провеждането на арт работилници, фолклорен фестивал, кино прожекции и др. Допълнителна подкрепа от VIVACOM получиха още два проекта – 25-ото юбилейно издание на „Международен детски великденски фестивал - Босилеград 2018”, които VIVACOM подкрепя от години и дигитализацията на видео архиви на БАН, съдържащи фолклорни материали, заснети през втората половина на XX в., която ще осъществи от Сдружение „Международен детски фолклорен фестивал София“, свързан с политиката на компанията за съвременна дигитализация. В журито, оценило проектите, бяха Мария Чернева (журналист, БНТ), Ива Дойчинова (радио журналист), Жаклин Вагенщайн (създател на кино-литературния фестивал Синелибри и управляващ директор на издателство „Колибри“), Иван Кънчев (един от създателите на Сдружение „Българска история“), и Надя Шабани (директор, Български център за нестопанско право). Три са основните критерия, по които те са определили победителите в надпреварата за грантовете: общодостъпна полза от реализирането на инициативата или решаването на проблем за конкретна общност от хора, въвличане на местната общност и новаторство.", "date": "2018.03.01", "title": "13 проекта подкрепени от програмата на \"Виваком\" Регионален грант"}
{"url": "https://www.24chasa.bg/novini/article/6742621", "text": "Японската космическа сонда \"Хаябуса-2\" /Сокол-2/ успя да заснеме за пръв път крайната цел на своя полет - астероида Рюгу, предаде ТАСС. Апаратът успешно е изпратил снимките на Земята на р азстояние 300 милиона километра. Астероидът Рюгу е с диаметър 900 метра и се намира между нашата и Червената планета. \"Хаябуса-2\" беше изстрелян към него през декември 2014 година от космодрума на остров Танегашима, предаде БТА. Понастоящем сондата се приближава към небесното тяло със скорост 1260 километра в час. Тя се намира на разстояние 1 милион километра от своята цел. Очаква се апаратът да достигне до астероида през лятото на тази година. След това \"Хаябуса-2\" трябва да осъществи меко кацане на Рюгу, да вземе образци от повърхността му и да ги върне на Земята. Учените се надяват да открият следи от органични вещества, което ще им помогне да разгадаят тайните на разпространението на живота във Вселената.", "date": "2018.03.01", "title": "Японска сонда за пръв път засне астероида Рюгу между Земята и Марс"}
{"url": "https://www.24chasa.bg/novini/article/6742625", "text": "Министерството на околната среда и водите предупреждава, че във връзка с хидрометеорологичната обстановка в страната от обилния снеговалеж и очакваното снеготопене в следващите дни, е необходимо всички отговорни институции да предприемат превантивни действия и да създадат организация и координация за недопускане на потенциален риск от наводнения. От следобедните часове на 2 и 3 март ще започне повишаване на температурите и частично снеготопене в комбинация с валеж от дъжд и сняг и се очакват повишения на речните нива. Това гласи прогнозата на Националния институт по метеорология и хидрология (НИМХ – БАН). Ще се повишават нивата на реките южно от р. Айтоска, в долните части от водосборите на Тунджа и Марица, във водосборите на река Арда и притока ѝ Върбица, както и в долните части от водосбора на Струма и притока й Струмешница, където има ниска вероятност за поройни наводнения. Системите за ранно предупреждение прогнозират достигане на нивото на жълтия праг на предупреждение за реките: · р. Тунджа при Елхово – в обедните часове на 3 март · р. Черна при Смолян – във вечерните часове на 2 март · р. Ардинска при Ардино – през нощта на 2 срещу 3 март · р. Върбица при Златоград – във вечерните часове на 2 март В МОСВ всеки ден се анализира постъпващата от НИМХ - БАН прогноза за времето, валежите, предупрежденията за опасни явления и влиянието им върху оттока на реките и язовирите в страната. Информацията се публикува на страницата на министерството и се изпраща на областните управители, Държавната агенция за метрологичен и технически надзор, Главната дирекция „Пожарна безопасност и защита на населението“ и на други заинтересовани ведомства с цел предприемане на превантивни действия и мерки. МОСВ управлява и разпределя водите от комплексните и значими язовири по Приложение 1 към чл. 13 на Закона за водите. Сумата от наличните в тях завирени обеми към 28 февруари 2018 г. е 4542,3 млн. м3 и представлява 70% от сумата на общите им обеми. Според основното им предназначение наличните в тях завирени обеми са както следва: · питейно-битово водоснабдяване – 85,5 % от общия им обем · напояване – 54,9 % от общия им обем · енергетика – 78,3 % от общия им обем. Със запълване над 90% са язовирите: „Йовковци“, „Камчия“, „Среченска бара“, „Ясна поляна“, „Боровица“, „Студен кладенец“, „Пчелина“ и „Тича“. Предприети са мерки за освобождаване на обеми, с цел поемане на очакван приток чрез работа на ВЕЦ и/или контролирано изпускане, като предвид предстоящия летен сезон и нуждите на населението от питейна вода, ще бъде гарантирано водоснабдяването.", "date": "2018.03.01", "title": "Екоминистерството: Очаква се покачване на речните нива"}
{"url": "https://www.24chasa.bg/novini/article/6742636", "text": "Иракският парламент гласува днес резолюция, която изисква от правителството да изготви график за изтегляне на чуждестранните войски от страната, предаде Франс прес, като се позова на комюнике от канцеларията на председателя на институцията, съобщава БТА. \"Парламентът изказва благодарността си на всички държави, подкрепили Ирак в борбата му срещу ДАЕШ (акронима на джихадистката групировка \"Ислямска държава\" на арабски език), и иска правителството да установи график за изтегляне на чуждестранните сили\", се казва в текста. Създадена през 2014 г. от САЩ, когато териториалната експанзия на ИД заплашваше Багдад, международната антиджихадистка коалиция включва 74 държави и международни организации като Интерпол и НАТО. В началото на този месец коалицията обяви, че тази година ще намали числеността на силите си в Ирак, където ИД изгуби почти цялата територия, която контролираше. \"Постоянно присъствие на коалицията в Ирак ще бъде осигурено при определени условия, пропорционално на нуждите и в координация с иракското правителство\", посочи тогава коалицията. САЩ имат 5000 военнослужещи в Ирак, припомня АФП.", "date": "2018.03.01", "title": "Иракският парламент поиска график за изтегляне на чуждите войски от страната"}
{"url": "https://www.24chasa.bg/novini/article/6742642", "text": "\"Аз съм защитавал правата на 3 милиона потребители и националната сигурност много преди г-жа Нинова, като съм искал отнемане на лицензите на трите ЕРП.\" Това заяви лидерът на ПГ на \"Обеденени патриоти\" Волен Сидеров по време на обсъждането на ЧЕЗ, което тече в момента в Народното събрание. Даде пример, че на 6 март 2013 г. е депозирал искане за прекратяване на договорите на 3-те ЕРП и национализирането им. \"Г-жо Нинова, от 48 човека парламентарна група тогава 46 не влязохте в пленарната зала. Тогава можехме да върнем активите на държавата. Защо не влязохте в залата? Това беше решението.\"", "date": "2018.03.01", "title": "Сидеров към Нинова: През 2013 г. можеше да изтласкате ЧЕЗ, не пожелахте"}
{"url": "https://www.24chasa.bg/novini/article/6742641", "text": "Възстановено е движението през прохода Превала. Възстановено е и електрозахранването на осветлението в тунел „Траянови врата“ на АМ „Тракия“, съобщи4ха от пресцентъра на АПИ Отпадат ограниченията за МПС над 12 т с ремаркета и полуремаркета по път II-37 Батак-Доспат и път III-197 от границата с област Благоевград до Девин. Временно е ограничено движението по път III-112 Добри дол – Тополовец поради аварирал товарен камион. Движението се осъществява по обходни маршрути: - По направление Видин – Монтана движението се пренасочва по път I-1 Видин – Монтана; - По направление Монтана – Видин движението се пренасочва по следният маршрут: път III-112 Монтана – с. Тополовец – път III-114 с. Тополовец – с. Ружинци – път I-1 Ружинци – Видин; - По направление Видин – Лом двожемоето се пренасочва по път I-1 Видин-Дунавци – път II-11 Дунавци – с. Добри дол – Лом и обратно. Възстановено е движението по път II-49 Старо село – Кубрат, път II-23 Дулово – Исперих и път III-2305 Конево – Зебил – Вълкан. Възстановено е движението за всички МПС по път III-207 Кочмар – Тервел – Честименско.", "date": "2018.03.01", "title": "АПИ: Възстановено е движението през прохода Превала"}
{"url": "https://www.24chasa.bg/novini/article/6742659", "text": "Извършена е кибератака срещу правителствената информационна мрежа на Германия, която все още не е приключила, предава AFP, цитирана от \"Фокус\".  „Това е истинска кибератака на част от правителствената система. Процесът не е прекъснат, това е продължаваща атака\", подчерта председателят на Комисията по разузнавателни въпроси Армин Шустер, добавяйки, че няма да бъдат дадени повече п", "date": "2018.03.01", "title": "Хакнаха правителствената информационна мрежа на Германия"}
{"url": "https://www.24chasa.bg/novini/article/6742673", "text": "Потресен съм от манипулациите на борда на ЧЕЗ, заяви шефът на ББР Мавродиев в отговор на въпрос на Корнелия Нинова. Те манипулират чешкия премиер, допълни той. Мавродиев заяви още, че няма писмо с ангажимент за финансирани и за рефинансиране на заем от ЕБВР, взет от ЧЕЗ. Няма издадена банкова гаранция. Има едно писмо от \"Инерком\", по-скоро молба за разглеждане на възможността за рефинансиране на заем от ЕБВР. Има и отговор от банката, че разглежда възможността за рефинансиране, но с изричното уточнение, че въпросното писмо не е правно обвързващо. Решение за рефинансиране се взема от компетентните органи на банката. Мавродиев е изненадан, че ЧЕЗ не са си направили труда да попитат банката, въпреки че ББР има отношение с нея. От говорителя й се твърди, че има писмо от ББР, че българският трезор има ангажимента да рефинансира. Мавродиев изрази съмнение, че и другите две банки е възможно да бъдат замесени в скандала около финансирането на ЧЕЗ по същия начин. Той пак повтори - компанията не е внесла искане, това писмо е едно голямо правно нищо.", "date": "2018.03.01", "title": "Мавродиев отговаря на Нинова: Бордът на ЧЕЗ манипулира чешкия премиер"}
{"url": "https://www.24chasa.bg/novini/article/6742672", "text": "Полският закон, който определя като престъпление обвинението към народа на Полша за престъпления, извършени от нацистка Германия, влезе в сила днес като част от по-широките усилия на националистическите власти да използват историята за по-голямата си цел да защитят честта и достойнството на страната, съобщи БТА. Години наред полски официални лица се опитваха да се преборят с изрази като \"полски лагери на смъртта\", който понякога се използва в чужбина за концлагерите, изградени и ръководени от нацистка Германия на окупираната полска територия през Втората световна война. Някои поляци се опасяват, че с отдалечаването във времето на войната новите поколения погрешно ще започнат да мислят, че поляците са извършили Холокоста. Законът обаче разпали криза в отношенията с Израел, където оцелели от Холокоста и официални лица се боят, че истинската цел на закона е да спре издирването на поляци, убивали евреи през Втората световна война. Това е нещо, което полски официални лица отричат. Те настояват, че законът, който предвижда затвор до три години, ще наказва само онези, които публично и \"противно на фактите\" обвиняват целия полски народ за престъпления, извършени от немците. Днес, когато законът влиза в сила, представители на полските и израелските власти провеждат в Ерусалим първа работна среща за решаване на предизвиканите от него противоречия. Законът създаде напрежение и с Украйна вследствие на разпоредба, която криминализира отричането на военновременни престъпления на украински националисти, избили около 100 хиляди поляци през войната. Полският президент подписа закона миналия месец, но го прати в Конституционния съд за преценка. Полски официални лица казаха, че няма да бъдат предявявани криминални обвинения, докато не се произнесе съдът, което се очаква да стане до няколко седмици. Обаче прокурори вече търсят случаи, в които Полша е оклеветена за своите военновременни действия. Законът беше критикуван и от САЩ, които се опасяват, че той ще потисне правото на изразяване и научните изследвания. Вашингтон предупреди Варшава, че ако бъде прокаран, законът ще засегне стратегическите отношения на Полша със Съединените щати и Израел. Осъзнавайки опасенията в САЩ, полското правителство прати тази седмица във Вашингтон Марек Магеровски, помощник-държавен министър в полското външно министерство, за срещи с представители на администрацията, законодатели и еврейски групи в опит да разсее страховете им. Вчера Магеровски каза, че правителството на Полша е било изненадано от шума около закона, и призна, че Варшава не е била добре \"подготвена\" да обясни неговите цели и въздействие. Същевременно, каза той, медийни публикации и коментари на чуждестранни политици правеха \"грубо неверни интерпретации\" на закона и целите му, което е наложило неговата визита. Магеровски заяви, че Полша никога не е \"избелвала\" своята история и факта, че някои поляци са извършвали \"позорни действия\" по време на Втората световна война. По думите му обаче законът дава на правителството средства да отвръща, когато страната е обвинявана в съучастие в холокоста. Досегашните опити да се отвръща на ударите с протести срещу използването на израза \"полски лагери на смъртта\" бяха неуспешни, каза той. \"Тези опити бяха безрезултатни\", каза той и добави, че новият закон е необходим \"законов инструмент, който да ни позволи да предотвратим говоренето за полско съучастие\".", "date": "2018.03.01", "title": "Законът срещу \"полските лагери на смъртта\" влезе в сила днес"}
{"url": "https://www.24chasa.bg/novini/article/6742862", "text": "Общинската съветничка от БСП в Монтана Галина Лазарова и активистите на младежката организация на партията Страшимир Прашанов и Георги Димов посетиха Центъра за настаняване от семеен тип за деца и младежи с увреждания в града по повод 1 март. Те подариха образователни игри и мартеници на децата и им пожелаха хубава и по-топла пролет. Игрите ще помогнат на децата и младежите да опознаят света, да развият по-добре своето мислене и да се забавляват. От своя страна децата подариха на гостите направени от тях мартеници, рецитираха стихотворения за пролетта и изпяха песни за приятелството и добротата между хората. В момента в центъра има 12 деца и 2 младежи. Някои от тях ходят на училище, а други са постоянно в дома. От персонала благодариха за дарението и казаха, че то ще е много полезно за обучението на децата и младежите.", "date": "2018.03.01", "title": "Младежи от БСП дариха играчки и мартеници на деца с увреждания"}
{"url": "https://www.24chasa.bg/novini/article/6742903", "text": "Синята зона на град Бургас, в която през последните дни се паркираше безплатно по заповед на кмета Димитър Николов заради обилния снеговалеж и усложненото придвижване, ще заработи отново чак на 6 март - вторникът на следващата седмица. В понеделник така или иначе се почива по повод националния празник. Това съобщиха от пресцентъра на Община Бургас. \"Вървете и шофирайте внимателно, тъй като обстановката в Бургас все още е зимна, снежна, а температурите ниски, особено нощем\", препоръчват от Общината.", "date": "2018.03.01", "title": "\"Синята\" зона в Бургас ще заработи на 6 март"}
{"url": "https://www.24chasa.bg/novini/article/6742930", "text": "Подписан е договорът за рехабилитацията на още 30 км от път III-112 Дъбова махала – Монтана. Проектът лот 18 ще се финансира от Оперативна програма „Региони в растеж“ 2014-2020 г. чрез Европейския фонд за регионално развитие. Инвестицията е за над 15 млн. лв. Строително-ремонтните дейности ще стартират при подобряване на метеорологичните условия. Това съобщиха от пресцентъра на АПИ. През 2014 г. по ОП „Регионално развитие“ завърши основният ремонт на 4,4 км от третокласния път, които също са на територията на област Монтана. През 2016 г. със средства от републиканския бюджет бяха ремонтирани още 10,5 километра от път III-112 Добри дол – Тополовец, в област Видин. Третокласният път е основна връзка на селата Студено буче, Доктор Йосифово, Смирненски, Славотин и Дъбова махала с Монтана, Лом и Видин, както и с пристанище Лом и ферибота Видин - Калафат. Участъкът е алтернативен маршрут на път I-1 Видин – Монтана, част от коридор №4 от трансевропейската транспортна мрежа (TEN-T). Проектът предвижда полагането на нова асфалтова настилка на 30 километра от път III-112 Дъбова махала – Монтана, ремонтирането на 5 мостови съоръжения и 3 кръстовища, нова хоризонталната маркировка, ограничителните системи и знаци. Изпълнител на лот 18 е „КАРО-ПЪТСТРОЙ“ ДЗЗД, с участници: „КАРО ТРЕЙДИНГ“ ООД и „ПЪТСТРОЙ – 92“ АД. Стойността на договора е 14 771 886,54 лв. с ДДС. Строителният надзор ще бъде изпълнен от „РУТЕКС“ ООД. Техният договор е за 429 720 лв. с ДДС. Проектант и изпълнител на авторския надзор е „ТРАНСКОНСУЛТ-22“ ООД. Стойността на техния договор е 11 800 лв. с ДДС Срокът за изпълнение на рехабилитацията е 18 месеца.", "date": "2018.03.01", "title": "Над 15 млн. лв. инвестират в ремонта на още 30 км от пътя Дъбова махала - Монтана"}
{"url": "https://www.24chasa.bg/novini/article/6742870", "text": "\"Собствените средства за сделката за ЧЕЗ са 20-30 процента. 70 процента ще бъдат средствата от междунаровни банки. Акционерното участие ще е поравно. Част от институциите тепърва ще започнат работа по сделката за ЧЕЗ, първо ще се произнесе Комисията за защита на конкуренцията\". Това заяви председателят на парламентарната комисия по енергетика Делян Добрев в предаването \"Лице в лице\" по  . След откритото заседание на енергийната комисията ще има и закрито, съобщи Добрев. \"Според Върбакова ще има участие на консорциум от международни банки. Все още не знаем техните имена, но ще ги научим на закритото заседание\", допълни Добрев. Сега имаме далеч повече информация да сделката отпреди, увери той.                                                                                                                                                                                                                                                                                                                       ", "date": "2018.03.01", "title": "Добрев: Собствените средства за сделката за ЧЕЗ ще бъдат 20-30%, останалите - от банки"}
{"url": "https://www.24chasa.bg/novini/article/6742944", "text": "Каталунският парламент прие резолюция, в която осъжда авторитаризма на испанската държава и защитава легитимността на регионалния лидер Карлес Пучдемон, когото Мадрид свали от власт, предаде Франс прес. Тази първа резолюция на каталунския парламент, съставен след изборите от 21 декември, подчертава, че парламентарното мнозинство \"се отнася благосклонно към конституиране на Каталуня като независима държава\" и защитава Пучдемон като \"легитимен кандидат на парламента за премиер на регионалното правителство\". Текстът все пак избягва да предизвиква твърде открито федералните власти и не ратифицира гласуваната на 27 октомври 2017 г. декларация за независимост, за което настояваше най-радикалната от сепаратистките партии - \"Кандидатура за народно единство\". В него само се изразява желание държавата и Конституционният съд да престанат да се месят,за да попречат на демократичната воля на каталунците, които искат да възложат управлението на Карлес Пучдемон. Резолюцията обаче не настоява изрично за това. В пост в Туитър испанският премиер Мариано Рахой написа, че \"радикализмът на някои хора в Каталуния\" вреди на икономиката и благополучието на семействата в областта.", "date": "2018.03.01", "title": "Каталуня разкритикува авторитаризма на Мадрид и защити легитимността на Пучдемон"}
{"url": "https://www.24chasa.bg/novini/article/6742980", "text": "Оставка трябва да подадат всички, които подведоха Столичния общински съвет с неясни икономически аргументи да гласува увеличение на цената на единичния билет за градски транспорт на 1,60 лева, ако ВАС потвърди незаконността му. Това заяви председателят на групата на БСП в СОС Калоян Паргов по време на пресконференция, на която присъстваха заместник-председателят на СОС от БСП Милка Христова, както и общинските съветници Борис Цветков и Николай Николов. „На първа съдебна инстанция тези аргументи не издържаха. А това показва липса на капацитет и експертиза на управляващите в Столична община, което хвърля съмнения и притеснения за не малко други юридически решения, коментира Калоян Паргов. - Не й отива на Столична община да има такива пропуски. Не й отива и да се крие с нова Наредба за реда и условията за пътуване с обществения градски транспорт на територията на Столична община. Кметът Йорданка Фандъкова и нейният екип са длъжни да си поемат отговорността за недомислието от преди две години, свързано с уваличението на цената на единичния билет на 1,60 лева“. Калоян Паргов представи и резултати от направено от БСП проучване за отношението на гражданите към разширяването на „зелената зона“ в София. Допитването е извършено в четири района на столицата - „Възраждане“, „Лозенец“, „Оборище\" и \"Красно село\". В тези части от града предстои разширяване на зоната за платено паркиране по предложение на местните кметове. \"Направихме две анкети - едната на място сред хората, които живеят на улиците, планирани за \"зелена зона\", а другата - онлайн. Допитахме се до 971 души в първата и до над 150 във втората. Първата показа, че гражданите наистина искат на тяхната улица да бъде въведено платено паркиране. Има обаче друг проблем - гражданите, които живеят на съседни улици извън \"зелената зона\" се опасяват и с право, че всички коли ще се преместят при тях. В анкетата, която проведохме онлайн, участваха граждани от цяла София. В нея близо 90% от гласувалите не желаят \"зелена зона\", а над 82% смятат, че постоянното й разширяване няма да разреши проблема с паркирането в столицата. А за най-добра алтернатива на \"зелената зона\" посочват паркингите\". Според Калоян Паргов, основният въпрос е дали е нужно с оглед генериране на повече приходи за ЦГМ да бъде разширявана „зелената зона“ до безкрай, злоупотребявайки по този начин с обяснимото желание на всеки гражданин да разполага с място за паркиране край дома си. „Не е ли крайно време Столична община да започне да изпълнява Генералния план за орзагинация на движението, който беше приет преди повече от 10 години? За изготвянето му бяха платени 2 милиона лева от парите на данъкоплатците, а в момента виси някъде в кабинетите на Столична община за украса. И до момента не е реализиран, не е правен и преглед какво по него е изпълнено досега. Там пише, че общината ще изгражда паркинги. И това не са паркинките, които Столична община прехвърли от метрото към ЦГМ. Това са паркинги, които трябва да приберат колите от централната част на града. Ние все още чакаме ЦГМ да ни представи стратегия за напълване на паркингите. Повечето в момента стоят празни, защото нищо не стимулира хората да ги използват. Затова трябва друг подход. И ЦГМ трябва да го предложи. Надявам се тази година да успеят да измислят нещо и да ни го предоставят за обсъждане!“.“. Калоян Паргов засегна и въпроса с инфраструктурата. „Във всички европейски столици по-голямата част от парите от паркирането отиват за ремонти на пътните настилки и на тротоарите, обясни той. - А ЦГМ в София се превърна в бирник за столичани. Събира пари от всякъде, но гражданите не виждат как са инвестирани за тяхното удобство и по-добро качество на живот. Затова ние, от БСП, отдавна настояваме паркирането и мобилността да бъдат в общинско предприятие. Така ще има прозрачност при използването на средствата и СО ще може да ги влага в поддръжка на инфраструктурата“.", "date": "2018.03.01", "title": "Паргов: Оставки, ако ВАС потвърди незаконността на билета от 1,60 лв."}
{"url": "https://www.24chasa.bg/novini/article/6742984", "text": "Министър Лиляна Павлова приветства с добре дошли делегатите на 8-ата среща на министрите на културата на АСЕМ, които посетиха импровизираната улица на занаятите в НДК, съобщиха от пресцентъпа на министерството на българското председателство. Тя бе наречена „Песента на колелетата“ на едноименния шедьовър на писателя Йордан Йовков и е част от културната програма на Българското председателство. „Ние, българите, се гордеем с нашата 13-вековна история и култура. Дано сме успели да завладеем и вас, за да се върнете отново в България като туристи, като хора, в чиито сърца е останала страната ни. Не само със спомени от първото ни ротационно председателство на Съвета на ЕС, което, надявам се, да премине успешно“, каза пред чуждестранните гости министър Павлова. В колоритния кът в НДК министрите на културата от Европа и Азия се запознаха с древни и уникални за България традиции, занаятчийски умения и фолклорни традиции. „Както ние често казваме – може да говорим на различни езици, но нашата история и култура нямат нужда от превод. Уверена съм, че наред с ползотворните дискусии, които сте имали по време на заседанията си, сте успели да научите и нещо повече за историята, културата и традициите на България“, заявих пред гостите. При посещението си на улицата на занаятите в НДК, те имаха възможността сами да изработят мартеница за спомен от традиционния ни празник – Баба Марта. Още една мартеница те получиха и от името на Българското председателство. А децата от столичното училище „Куест“ изпяха пред високопоставената публика българските народни песни „Хубава си, моя горо“ и „Седнало е Джоре дос“. Ден по-рано учениците от столичното училище бяха изработили и две големи - повече от метър мартеници, с които за 1 март бе украсена зала 3 на НДК, в която днес заседаваха делегатите от Европа и света.", "date": "2018.03.01", "title": "Павлова приветства министрите на културата на импровизирана улица на занаятите в НДК"}
