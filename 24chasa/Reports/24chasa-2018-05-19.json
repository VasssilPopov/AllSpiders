{"url": "https://www.24chasa.bg/novini/article/6871761", "text": "При нападението срещу православната църква в Грозни са убити двама полицаи от охраната на храма и двама са ранени, убит е и един цивилен гражданин, съобщиха правоохранителните органи на Чеченската република, предаде ТАСС, цитирана от БТА.  Установена е личността на четиримата нападатели, ликвидирани при спецоперацията, съобщи в канала си в Телеграм чеченският лидер Рамзан Кадиров. По думите му трима от тях са местни жители - двама от село Гелдаган и един от село Аргунское в околностите на Грозни, а водачът на групата е от \"съседен регион\" на Руската федерация. Мюфтията на Чечения Салах Межиев нарече нападението \"чудовищно престъпление\", поръчано от чужбина, предаде ТАСС. \"Най-страшното е, че престъплението е извършено през благословения месец Рамазан, когато са забранени всички разпри, войни и убийства. По кощунствен начин западните поръчители са решили да дестабилизират обстановката в Чеченската република, да предизвикат страх у жителите и гостите и да създадат изкуствена нестабилност в региона\", смята той. Според представител на Руската православна църква нападението е \"пореден опит на псевдоислямски екстремисти да сблъскат православните християни и мюсюлманите\". Това написа в официалния си канал в месинджъра \"Там-там\" ръководителят на Синодалния отдел за връзки с обществеността и медиите Владимир Легойда.", "date": "2018.05.19", "title": "При нападението срещу църква в Грозни са убити двама полицаи, още двама са ранени"}
{"url": "https://www.24chasa.bg/novini/article/6871600", "text": "Първата дама на САЩ Мелания Тръмп се върна в Белия дом днес, след като бе оперирана от доброкачествено образувание в бъбреците по-рано тази седмица, предадоха световните агенции, цитирани от БТА.  48-годишната Мелания, бивша словенска манекенка, бе настанена във военната болница \"Уолтър Рийд\". Президентът Доналд Тръмп посети съпругата си през няколко от вечерите, които тя прекара в болницата, припомня АП. Говорителка посочи, че първата дама се е върнала в Белия дом днес сутринта. Тя си почива удобно и остава в добро настроение.", "date": "2018.05.19", "title": "Мелания Тръмп се върна в Белия дом след операцията"}
{"url": "https://www.24chasa.bg/novini/article/6871604", "text": "Отново пътен инцидент у нас. Възрастен мъж почина след като самокатастрофира. Инцидентът е станал малко след 16:30 ч. при село Драгичево, посока Перник – София. Движението се осъществява само в едната лента, но задръстване няма. Тепърва разследващите ще установяват как се е стигнало до инцидента, предаде", "date": "2018.05.19", "title": "Мъж почина след като самокатастрофира в района на Драгичево"}
{"url": "https://www.24chasa.bg/novini/article/6871607", "text": "Българинът Слави Несторов е покорил Еверест днес, съобщиха от експедицията му. Над 200 човека са минали през най-високия връх на земята, защото времето било идеално за изкачване. Несторов посвети изкачването на битката с уринарните инфекции при мъжете, които дори водят до рак. Първият българин, който изкачва Еверест е Христо Проданов, който стига върха на 20 април 1984 г. и загива при слизането. В рамките на същата експедиция достигат Методи Савов, Иван Вълчев, Кирил Досков и Николай Петров. През 1989 година роденият в Стара Загора Костас Канидис, който има български паспорт качва Еверест с гръцка експедиция. Той също е част от първата експедиция 5 години преди това и е един от тези, които търсят Проданов. На 20 май 1997 година до него стига и Дойчин Василев. На 18 май 2004 година на Покрива на света стига и Петко Тотев. След това два дни по-късно го следват Николай Петков, Дойчин Боянов и Христо Христов. Петя Станимирова и нейният съпруг Камен Калчев също достигат до Еверест. След това два пъти върхът е покорен и от Атанас Скатов.", "date": "2018.05.19", "title": "Българинът Слави Несторов покори Еверест"}
{"url": "https://www.24chasa.bg/novini/article/6871679", "text": "Русия представи днес първата плаваща атомна електроцентрала в света на церемония по акостирането й в северното пристанище Мурманск. Централата ще захранва с електроенергия отдалечените райони, но тревожи природозащитните организации, предаде Франс прес, цитирана от БТА.  АЕЦ \"Академик Ломоносов\", построена в Санкт Петербург, акостира в пристанището на град Мурманск и беше представена пред журналисти. След като бъде заредена с ядрено гориво, централата ще се отправи към крайната си дестинация - пристанище Певек в Чукотския автономен окръг, Източен Сибир, на 350 км северно от полярния кръг. Плаващият енергоблок е построен от руската държавна корпорация \"Росатом\". Той е с размери 144 на 30 метра и съдържа два реактора с мощност 35 мегавата всеки, подобни на използваните в атомните ледоразбивачи. Тази 21 000-тонна платформа няма собствено задвижване и ще бъде изтеглена на буксир до пристанище Певек през лятото на 2019 г. Централата ще осигури електроенергия за местното население, но най-вече за нефтените платформи в района, в който Русия иска да развива производството на петрол и газ. Тя ще замени две остарели електроцентрали - една атомна и една топлоелектрическа. Плаващите АЕЦ ще дадат възможност да се осигури електричество и отопление в най-отдалечените райони, което ще подпомогне растежа и устойчивото развитие там, каза Виталий Трутньов от \"Росатом\" и подчерта, че така годишно ще бъдат спестени близо 50 000 тона въглероден диоксид. По план платформата трябваше да бъде заредена с ядрено гориво в Санкт Петербург, а после да премине край няколко европейски страни. Това обезпокои неправителствени организации в тези страни, главно скандинавски, и беше решено зареждането с гориво да се извърши в Мурманск.", "date": "2018.05.19", "title": "Русия представи първата плаваща атомна централа в света"}
{"url": "https://www.24chasa.bg/novini/article/6871546", "text": "5 хил . лв . обезщетение трябва да платят премиерът Бойко Борисов и политическа партия ГЕРБ на депутатката от БСП Елена Йончева. Това е решил съдия Вътов от Софийския районен съд в четвъртък. Йончева заведе делото за клевета срещу Борисов през 2017 г., когато той се изказа пред журналисти за това, че държавата е плащала за нейни филми. Искът е за 20 хил . лв ., но са уважени само 5 хил . лв . Според решението на съдия Вътев обезщетението е за претърпени от Йончева неимуществени вреди от накърнен духовен интегритет, чест, достойнство и добро име, причинени от противоправно поведение на Бойко Борисов. На 10 март 2017 г. той е бил на кръгла маса по екология и земеделие, а след събитието е казал следното: \"Ще ли сте успешни журналисти вие, ако по няколко милиона държавата ви плаща за едно интервю взето? Питам: Ако за интервю държавата България, през една от централите си, плаща на журналистка за интервюта в чужбина по няколко милиона, които даже нашето правителство беше принудено от предишното да доплати\". И още: \"бяхме принудени милиони да платим за нея. С мъж - премиер тогава, ясен конфликт на интереси\".  Решението на Софийския районен съд не е окончателно и може да се обжалва на втора инстанция. Като доказателство е приложен запис на събитието от Нова телевизия, пише в решението на съда. По делото на Йончева срещу Борисов е изследвана и публикация в онлайн изданието на \"24 часа\" със заглавие: \"Ако Елена Йончева го съди Борисов ще поиска в съда да бъдат призовани шефовете на разузнаването\", пише в решението. \"Няма да ви кажа сега нищо за парите, давани от държавата за интервютата на Елена Йончева\". Да ме призове в съда, там всичко ще стане ясно\", казва лидерът на ГЕРБ пред \"24 часа\" по повод изявленията на Йончева, че ще го съди за думите му. Според решението на съда Борисов е имал възможност да призове министри на финансите и шефове от разузнаването, за да потвърдят думите му, но той не се е възползвал от това.", "date": "2018.05.19", "title": "Елена Йончева осъди Бойко Борисов и ГЕРБ за 5000 лв."}
{"url": "https://www.24chasa.bg/novini/article/6871709", "text": "Германските градове вече могат да забраняват движението на по-стари дизелови автомобили по определени улици макар забраните за по-големи градски зони да са по-проблемни. Това се посочва в решение на Федералния административен съд на Германия, публикувано късно снощи, предаде БТА.  Съдът взе решението по принцип преди почти три месеца, но мотивите, оповестени вчера, посочват подробности, най-вече за изискванията мерките да бъдат пропорционални. Северният град Хамбург може да стане първият голям град, който ще се възползва от решението, като затвори за по-стари дизелови коли силно натоварени улици. Федералното правителство все още обсъжда как да избегне широкомащабни забрани предвид опасенията от недоволство на собствениците на автомобили и опасенията от евентуални искове за обезщетение. Решението бе отговор на действия на градовете Щутгарт и Дюселдорф, но поставя прецедент, който може да бъде използван от други общини.", "date": "2018.05.19", "title": "Забраняват по-стари дизелови коли в градовете в Германия"}
{"url": "https://www.24chasa.bg/novini/article/6871619", "text": "Реджеп Ердоган призова мюсюлманските страни да се обединят в защита на палестинците срещу Израел. Турският президент говори на извънредна среща на Организацията за ислямско сътрудничество (ОИС) в Истанбул, предаде АП. Ердоган, който е ротационен председател на ОИС, каза, че САЩ са засилили напрежението в региона и решението им за Йерусалим е “предвестник на нови операции срещу ислямския свят”. Турският президент настоя за разполагане на международни миротворчески сили, които да осигуряват защитата на палестинците. Той оприличи действията на Израел на методите, прилагани от нацистите. Междувременно Израел отхвърли резолюция на Съвета по човешките права на ООН. Тел Авив обяви, че съветът е съставен от “антиизраелско мнозинство, не се интересува от истината и демонизира еврейската държава”. ", "date": "2018.05.19", "title": "Ердоган зове за фронт срещу Израел"}
{"url": "https://www.24chasa.bg/novini/article/6871758", "text": "Тази вечер е време за обиколка на галериите и музеите. В София близо 50 от тях отварят вратите си до полунощ, за да покажат своите експозиции на фона на работилници, концерти и специални изложби. Входът е свободен. През тази година Националният исторически музей чества своята 45-та годишнина от създаването си и там може да видите експозиция, която е посветена на опазването на културното наследство в България. В къщата - музей на Иван Вазов, която е част от Националния литературен музей пък са изложени документи и експонати, които разказват за дипломатическите и военни заслуги на рода през годините.", "date": "2018.05.19", "title": "Близо 50 музея и галерии в София се включват в Нощта на музеите"}
{"url": "https://www.24chasa.bg/novini/article/6871406", "text": "Мъж, задържан вчера за блудство с две малолетни деца в столично училище, днес е привлечен като обвиняем и е пратен в ареста за 72-часа с разпореждане на наблюдаващия прокурор. Това съобщи в Съдебната палата административният ръководител на Софийска градска прокуратура Емилия Русинова. Обвинението срещу мъжа е за престъпление по чл. 149, ал. 5, за което НК предвижда наказание \"лишаване от свобода\" от 5 до 20 години. Досъдебното производство е образувано вчера. Децата са разпитани в \"синя стая\" с участието на психолог и пред съдия. Извършителят на деянието е задържан още вчера, а днес задържането му е удължено с прокурорско постановление за 72 часа. Предстои внасяне на делото в съда с искане за налагане на най-тежката мярка за неотклонение \"задържане под стража\" в утрешния ден, каза още Русинова. В качеството си на обвиняем лицето не е давало обяснения, каза Русинова в отговор на репортерски въпрос. Тя посочи, че по-скоро в снетите му обяснения е представил негова версия на случилото се. В отговор на въпроса дали според неговата версия е извършил престъпление, прокурорът отговори, че той признава за извършените блудствени действия, но по различен начин представя случилото се. Директорът на СДВР Ивайло Иванов посочи, че лицето има стари криминални регистрации за престъпления като кражби. Нямаме данни друг път да е извършвал подобни действия, допълни той. Според Иванов никой от тези, с които са водили разговори досега, не е споделил лицето да има такива наклонности. Задържаният е имал регламентиран достъп до училището, имал е договорни отношения с фирма, която извършва доставки в училището. До този момент нямаме други сигнали това лице да е извършило подобни действия с други лица и на други места, каза още Иванов.", "date": "2018.05.19", "title": "Обвиняват мъжа, задържан вчера за блудство в столично училище"}
{"url": "https://www.24chasa.bg/novini/article/6871395", "text": "“Необходимо е бързо да се приеме закон, който да регулира цялото розопроизводство – от посадъчния материал до крайния продукт, и взаимоотношенията между стопани и дестилерии. В момента качеството на родното розово масло е компрометирано, тъй като някои производители го смесват с внесено от Иран, Тунис и Турция. На световните пазари обаче продуктът се изнася като български. Негативният ефект е понижаване на цената на розовото ни масло.” Това заяви в Карлово министърът на земеделието и храните Румен Порожанов. Той пристигна спешно в региона заради протестите на розопроизводителите. Край с. Войнягово той бе спрян от блокада на пътя Пловдив – Карлово. Там собственици на масиви изсипаха на шосето розов цвят и спряха трафика. Образуваха се километрични колони от автомобили. Стопаните настояха пред министъра държавата да се намеси, тъй като изкупната цена на розата е паднала до 1,80 лв. за килограм, а през 2017 г. е била над 4 лв. Част от преработващите инсталации дори отказвали да приемат продукцията. За 2 г. площите са се увеличили с 10%. В момента са над 400 000 дка, каза Порожанов. България произвежда над 3000 т розово масло, но заради вноса продукцията се удвоявала. Освен това в дестилериите имало и нереализирана продукция от предишни години. На срещата с кмета на Карлово д-р Емил Кабаиванов и розопроизводители министърът посочи, че държавата не може да изкупи цялата продукция, нито пък да регулира цената. В момента имало свръхпроизводство. “Това, което можем да направим, е да компенсираме регистрираните стопани чрез механизма де минимис, каза министърът, но не уточни кога и с колко. Порожанов покани в министерството днес собственици на розови масиви и кметове, за да обсъдят какви са очакваните добиви и количествата, които дестилериите могат да изкупят. Кметът на с. Певците Богдан Богданов, който е и голям розопроизводител, потвърди, че инсталациите се задъхват. “Проблемът е в това, че преди 3 г. се вдигна цената на розата и всички се втурнаха да садят”, каза той. Порожанов посочи като проблем и това, че част от производителите не са сключили договори с дестилериите и не са си осигурили пазар. Той призова производителите да вдигнат блокадите. Каза, че сформира екип, който ще влезе в дестилериите, за да проверява какви суровини се използват там за добив на българско розово масло. Розопроизводителите от Брацигово пък блокираха в събота пътя Пещера - Пловдив в центъра на с. Бяга и играха хоро върху изсипаните рози Наташа Керезова, която е сред организаторите, разказа, че много млади хора са се върнали в Бяга заради розопроизводството, изтеглили са кредити, но заради ниската изкупна цена ще фалират. Кметът на община Брацигово Петко Петков, който е и бивш депутат от ГЕРБ обясни, че в района има 2500 дка с маслодайна роза. “Инициирал съм среща на производителите лично с председателя на земеделската комисия в парламента Десислава Танева и се надявам проблемите да се решат”, съобщи той.", "date": "2018.05.19", "title": "Порожанов: Приемаме спешно закон за розата (обзор)"}
{"url": "https://www.24chasa.bg/novini/article/6871506", "text": "Новият каталунски премиер обяви днес състава на своето правителство, в което влизат двама бивши министри, намиращи се в затвора, и двама политици, живеещи в изгнание след опита за отделяне на Каталуния от Испания, предаде Франс прес, цитирана от БТА.  Сепаратистът Ким Тора, встъпил в длъжност на 14 май, огласи указ с имената на министрите си, но сформирането на кабинета може да бъде блокирано от Мадрид. Испанското централно правителство на практика запазва прякото си управление над областта, наложено на 27 октомври миналата година, след като каталунския парламент обяви областта за независима. Двама от 13-те съветници (министри) в регионалното правителство - Жорди Турул и Жозеп Рул са в предварителен арест край Мадрид. Други двама - Тони Комин и Луис Пуч - живеят в изгнание в Белгия, където избягаха заедно с бившия регионален лидер Карлес Пучдемон след свалянето му. Турул и Рул обявиха в Туитър, че приемат назначенията си.", "date": "2018.05.19", "title": "Правителството на новия каталунски премиер включва бивши министри в затвора"}
{"url": "https://www.24chasa.bg/novini/article/6871518", "text": "Създадена е организация с оглед предприемане на превантивни действия при евентуално влошаване на метеорологичната обстановка в страната. Следи се непрекъснато прогнозата за времето, поддържа се постоянна връзка с Националния институт по метеорология и хидрология към БАН и Изпълнителната дирекция борба с градушките. Осъществена е координация с областните дирекции на МВР и областните управители. В Главна дирекция „Пожарна безопасност и защита на населението“ се събира информация от цялата страна, с особено внимание се следят евентуални симптоми на поява на буря „супер клетка“ от която пострадаха жителите на Плевен и с. Гривица. Министерството на вътрешните работи има готовност при необходимост да реагира на подадени сигнали от граждани. На този етап няма застрашени райони и опасност за хората.", "date": "2018.05.19", "title": "Предприемат мерки срещу резки промени във времето"}
{"url": "https://www.24chasa.bg/novini/article/6870262", "text": "Две обществени поръчки за 2,8 млн. лв. е спечелила от район “Подуяне” фирмата “Арт Елит” ЕООД, чийто представител е предал подкупа от 10 хил. лв. на юрисконсултката Лилия Геринска, показа проверка на “24 часа”. Освен това само през последните два месеца “Арт Елит” ЕООД е кандидатствала за саниране и строителство с пари от бюджета в няколко други района на София и градове в страната, а общата сума на проектите е над 10 млн. лв. Лилия Геринска беше арестувана във вторник, докато упълномощеният представител на “Арт Елит” ЕООД Георги Карагьозов ѝ предава парите в “Овча купел” като благодарност, че дружеството е класирано на първо място в обществена поръчка за 2,5 млн. лв. за саниране на блокове по програмата на правителството за енергийна ефективност на сградите. Поръчката е от 2017 г. и се обжалва в КЗК. Другият договор на “Арт Елит” е за ремонт на алеи и детски площадки до училище в кв. “Хаджи Димитър” от 2016 г. И по двата договора основно действащо лице е юрисконсултката Лилия Геринска. Освен това “Арт Елит” е била в процедура за ремонт и на други детски площадки. Освен в район “Подуяне” “Арт Елит” е един от кандидатите са саниране на голям блок ЕПК в Зона Б-19 на район “Възраждане”, показват документи от Столичната община. През април е кандидатствала за строеж на административна сграда и в кв. “Лозенец” за 120 хил. лв. Преди три седмици участва и в процедура за ремонт на дом за настаняване на бежанци с възложител МВР. Фирмата “Арт Елит” ЕООД е собственост на 40-годишния Васил Янков от село Меникьово до Белово. Дружеството е регистрирано в края на 2015 г. и няколко месеца по-късно започва да печели обществени поръчки, без да има опит в строителството. Васил Янков обаче е само подставено лице, твърди източник на “24 часа” от разследването срещу Лилия Геринска. Човекът, който е движил дейността на “Арт Елит” с пълномощно от Янков, е Георги Карагьозов - мъжът, който е предал подкупа. “24 часа” го потърси на мобилния му телефон, но мъжът отсреща отрече да е Карагьозов. Телефонът на Васил Янков, посочен за връзка с него по договорите с район “Подуяне”, е изключен. Георги Карагьозов е познат в строителните среди, но и в политиката. Бил е водач на листата на “Евророма” за общински съветници в Долна баня на местните избори през 2007 г. Неслучайно “Арт Елит” ЕООД, на която той е пълномощник, печели наскоро обществена поръчка за саниране на блокове и там. Стойността на поръчката е 400 хил. лв. Георги Карагьозов има на свое име и други строителни фирми, които също работят по обществени поръчки. Той не е обвинен, както юрисконсултката Лилия Геринска. В петък тя беше издирвана цял ден от разследващите, ден след като съдът я пусна с парична гаранция от 1000 лв. Трябвало да я разпитат още веднъж, но не е била открита на известните ѝ адреси. В късния следобед тя все пак е издирена от раследващите. Геринска е на свобода, защото има малко дете на 6 г., за което се грижи. Разведена е с мъжа си и има родителски права за детето. ", "date": "2018.05.19", "title": "Фирмата с подкупа за Геринска с проекти за  10 млн. лева от саниране и строителство"}
{"url": "https://www.24chasa.bg/novini/article/6871119", "text": "Японският премиер Шиндзо Абе планира да обсъди с руския президент Владимир Путин изпълнението на план за сътрудничество от осем точки между Япония и Русия и да постигне напредък по пътя към сключване на мирен договор между двете страни. Абе заяви това в ефира на руската телевизия \"Русия 1\", предаде ТАСС, цитирана от БТА. Според японския държавник неговото предложение за сътрудничество във вид на план от осем точки, отправено преди две години, вече става реалност. Кремъл съобщи вчера, че японският премиер ще посети Русия на 25 и 26 май по покана на Путин и като почетен гост ще присъства на Петербургския международен икономически форум, а след преговори с държавния глава на Русия ще участва в церемония за откриването на Годината на Япония в Русия и Годината на Русия в Япония. Абе заяви в телевизионния ефир, че \"разчита да постигне напредък в решаването на една крайно важна задача - сключване на мирен договор\" между Япония и Русия, какъвто не е подписан след края на Втората световна война. По думите му на предишната си среща в Япония през декември двамата са формулирали \"нов подход към решаването на проблема\". Путин и Абе посочиха тогава в обща декларация, че важна стъпка към сключването на мирен договор може да стане започването на консултации за съвместна стопанска дейност на спорния архипелаг в Тихия океан, наричан в Русия Южни Курилски острови, а в Япония - Северни територии.", "date": "2018.05.19", "title": "Шиндзо Абе за срещата с Путин: Дано има напредък за мирния договор Русия-Япония"}
{"url": "https://www.24chasa.bg/novini/article/6871314", "text": "Паметна плоча за 900-та годишнина на Ордена на рицарите тамплиери на Йеросалим бе открита в Св. Влас. Тя е поставена на входа на хотел Парадайс Бийч, където се провежда 26-я Конвент на Велик Приорат България с Инвеститура.   Паметната плоча бе открита от Великия приор на Велик Приорат България Румен Ралчев. \"За първи път в света ще открием възпоменателна плоча, с което ще ознаменуваме 900 години от създаване на ордена. Във втората половина на годината ще бъде открита голяма чешма с еднометрова фигура на рицар в центъра на София\", каза Румен Ралчев.  Той съобщи още, че орденът отпуска 8 стипендии за талантливи деца в България, за да могат те да развиват спокойно способностите си. Орденът си партнира с МОН, като целта е децата да научат какво значи рицарска постъпка, да се научат на честност, почтенност, на уважение към жените\", обясни Ралчев.   На 26-я Конвент в Св. Влас присъстват великите приори от Сърбия, Русия, Германия, командори от Македония, а участниците са над 200 рицари и дами от Великия Приорат на България.  \"Основните приоритети на Ордена на тамплиерите не са се променили за тези 900 години. Това са на първо място разширяване на диалога между християнските църкви, изграждане на мостове към други изповедания за намаляване на напрежението - с арабските държави, подпомагане на християните в беда, каза още Румен Ралчев.  Според него в съвременното общество разширените контакти между различни религии е приоритет. \"През изминалите години ние помагаме на българската православна църква - изографисвахме църкви, построихме три нови в Стара Загора, Габрово и Смолян, няма храм, в който да не сме оставили поне по една-две златни икони.  Дарили сме общо над 3 млн. лева, а нямаме нито едно благодарствено писмо от Българската православна църква. Защо една мутра може да си освети тоалетната или кравефермата, а когато ние поискаме на нашите ритуали да присъства свещеник, това да е проблем\", коментира още Румен Ралчев. ", "date": "2018.05.19", "title": "Откриха паметна плоча на тамплиерите в Св. Влас (Снимки)"}
{"url": "https://www.24chasa.bg/novini/article/6871177", "text": "Около 20 процента от полетите ще бъдат отменени на 22 май във Франция заради стачка на държавите служители, предадоха Франс прес и ТАСС, цитирани от БТА.  Главното управление за гражданска авиация се обърна към авиопревозвачите с молба да намалят планираните полети от летищата в Париж, Лион, Марсилия. На пътниците се препоръчва да се свържат с авиокомпаниите предварително и да уточнят статута на полета си. Стачката ще се проведе по призив на седемте най-големи френски синдиката. По данни на организаторите във вторник на територията на страната ще се проведат над 100 събирания и демонстрации. Очаква се в протестните действия да се включат над 5 милиона французи, недоволни от пакета реформи, предлаган от правителството. Освен летищата стачката ще засегне работата на болници, образователни учреждения, детски градини и правозащитните органи. Това ще бъде третата стачка на държавните служители за годината, откакто президентът Еманюел Макрон пое властта.", "date": "2018.05.19", "title": "Близо 20% от полетите ще бъдат отменени във Франция на 22 май заради стачка"}
{"url": "https://www.24chasa.bg/novini/article/6871202", "text": "Комисарят на Европейския съюз по климата и енергетиката Мигел Ариас Канете се опита да успокои днес Иран, че съюзът остава ангажиран да спаси ядреното споразумение с Техеран въпреки решението на американския президент Доналд Тръмп да излезе от него и отново да наложи санкции на Иран, предаде Ройтерс, цитирана от БТА.  На посещение в Техеран еврокомисарят заяви, че ЕС - най-големият някога вносител на ирански петрол - се надява да увеличи търговията си с Иран. \"Отправихме към иранските си приятели послание, че докато те се придържат към ядреното споразумение, европейците ще изпълняват своя ангажимент, а те казаха същото за нас\", каза на пресконференция Канете. Ще се опитаме да увеличим търговските си потоци, които имаха много положително значение за иранската икономика\", отбеляза той. Ръководителят на Иранската организация за атомна енергия (ИОАЕ) Али Акбар Салехи каза, че страната му се надява ЕС да успее да спаси сключеното през 2015 г. споразумение, съгласно което Техеран прие да спре ядрената си програма в замяна на отменянето на повечето западни санкции. \"Надяваме се техните усилия да се материализират. Действията на Америка показват, че това не е страна, на която може да се разчита при международни договаряния\", посочи Салехи на общата конференция с Канети в иранската столица. Шефът на ИОАЕ каза, че Иран разполага с няколко възможности, включително да възобнови обогатяването на уран до 20 процента, ако европейските страни не успеят да запазят споразумението. Той подчерта, че ЕС имат само няколко седмици да изпълнят обещанията си. \"Ако другата страна продължава да се придържа към обещанията си, ние също ще изпълняваме нашите. Надяваме се ситуацията да не достигне точка, в която ще трябва да се върнем към най-лошата опция\", отбеляза той. Съгласно сделката от 2015 г. Иран може да обогатява уран до около 3,6 процента. Техеран преустанови производството на обогатен до 20 процента уран и се раздели с голямата част от запасите си. Обогатеният до 20 процента уран надвишава значително равнището от 5 процента, което обикновено е достатъчно за нуждите на ядрените централи с гражданско предназначение, макар да е далеч от високообогатения (80-90 процента) уран, нужен за производството на атомна бомба, пояснява Ройтерс. Търговският обмен между ЕС и Иран възлиза на 20 милиарда евро. През 2017 г. Иран е купил от Евросъюза стоки за 10 млрд. евро - колкото и ЕС от Иран, като 9 млрд. от тях са били за покупка на петрол. Шестте най-големи европейски вносители на ирански петрол са Испания, Франция, Италия, Гърция, Холандия и Германия, припомня Франс прес. На днешната среща ЕС и Иран се договориха да свикат в края на ноември в Брюксел трети семинар на високо равнище по ядрено сътрудничество, каза еврокомисар Канете, цитиран от ТАСС, след срещата със Салехи. Програмата на еврокомисар Канете в Техеран включва също срещи с иранския външен министър Мохамад Джавад Зариф, с министрите на петрола и на енергетиката, отбелязва ДПА. След разговора си с Канете министърът на петрола Биджан Зангане каза, че решението на президента Тръмп страната му да излезе от многостранната ядрена сделка с Иран няма да се отрази на иранския износ на петрол, ако ЕС успее да спаси споразумението. \"Всяко ново решение в ОПЕК изисква единодушие. Смятам, че съдействието на ЕС ни помага. Равнището на износа ни на петрол няма да се промени\", каза след срещата Зангане, цитиран от Ройтерс. /", "date": "2018.05.19", "title": "ЕС запазва ангажимента си да спаси ядрената сделка въпреки решението на Тръмп"}
{"url": "https://www.24chasa.bg/novini/article/6871211", "text": "Учени от Лондонския университетски колеж изясниха, че жителите на Северна Европа притежават особен ген, който защитава организма от хипотермия, и позволява на норвежци, шведи, финландци и други жители на региона да понасят по-леко студените зими, съобщи Лайф, цитиран от БТА.  По данни на учените, генът TRPM8 се появил у хората преди около 25 000 години, когато климатът в Европа бил по-студен. Въпросният ген играе също роля на обезболяващо, като повишава прага на болката и дава възможност на притежателите му да се справят по-лесно със сериозни заболявания. TRPM8 е с роля на температурен маркер, който съобщава за преохлаждане на организма. Учените отбелязват, че именно благодарение на този ген жителите на северните райони в Европа се чувстват по-добре и по-рядко боледуват в студовете в сравнение с другите хора. Най-издръжливи на студовете са финландците - TRPM8 се съдържа в геномите на 88 на сто от жителите на страната.", "date": "2018.05.19", "title": "Учени идентифицираха най-издръжливите \nкъм студ хора"}
{"url": "https://www.24chasa.bg/novini/article/6871207", "text": "\"Тихи и мирни хора\" - така местни жители от гръцкото село, откъдето произхожда семейството на тийнейджъра от Тексас, който уби десет души при стрелба в гимназия в американския град Санта Фе, описват членовете на фамилията, предаде Ройтерс. Седемнайсетгодишният Димитрис Пагурдзис е от гръцки произход. Баща му Андонис Пагурдзис е родом от село Магулица в Централна Гърция, където живеят едва около 500 души. \"Без думи сме. Не сме очаквали нещо такова\", казва Костас Спанос, председател на местната общност. \"В шок сме. Ние сме малка общност и това ни кара да се чувстваме много зле\", добави той пред Ройтерс по телефона. Андонис Пагурдзис емигрира в САЩ преди да е навършил 30 години, но все още се връща в селото, най-малкото веднъж годишно, през лятото. Той ръководи там малък бизнес със земеделска техника, каза негов познат от селото. По думите му членовете на семейството са били \"мирни хора, съсредоточени върху работата, с бизнес нюх\". \"Никога не е създавал проблеми\", споделя още за бащата същият местен жител. Самият Димитрис рядко посещавал селото. Жители на Магулица казват, че са го виждали или предишното, или по-предишното лято. Онези, които го познават, казват, че е бил тих и не е показвал признаци на необичайно поведение. \"Виждал съм ги наоколо. Бяха добри хора\", споделя друг дългогодишен местен жител.", "date": "2018.05.19", "title": "Гръцкото село на семейството на нападателя в Тексас е \"без думи\""}
{"url": "https://www.24chasa.bg/novini/article/6871219", "text": "Без директен сблъсък между ДПС и ДОСТ премина Деня на Джебел, където всяка година на 19 май се отбелязва годишнина от протестите на местното население през 1989 година срещу тоталитарния режим. Привържениците на двете партии бяха разделени от плътен кордон полицаи и жандармеристи от цяла Южна България. Силите на реда бяха блокирали малкото родопско градче още от сутринта, а по улиците му можеха да се видят поне 10 камионетки на жандармерията. Градусът на напрежението се покачи към 11 часа, когато пред сградата на общината се появи лидерът на ДОСТ Лютви Местан. Районът беше пълен с привърженици на ДПС, които обаче спестиха на бившия си лидер освирквания и дюдюкания. Причината е, че тази година 19 май се пада в свещения месец Рамазан, който за мюсюлманите е месец на опрощението. Местан остана четвърт час пред сградата на общината и посрещна заедно с кмета на Джебел и бивш областен лидер на ДПС Бахри Юмер посланика на Турция Хасан Улусой и генералния консул в Пловдив Хюсеин Ергани, както и гости от Турция. Всички те влязоха в кместкия кабинет, където останаха повече от половин час. По това време в Джебел се появи и лидерът на ДПС Мустафа Карадайъ. Той беше посрещнат от със одобрителни възгласи. Карадайъ поведе активистите и те изпълниха централния площад на Джебел, където вече вървеше празнична програма. Местан и привържениците също отидоха на площада, но се придвижваха обградени от плътен кордон униформени. Множеството на площада обърна гръб на трибуната, когато думата взе кметът на Джебел Бахри Юмер. Словото му беше прекъсвано от скандирания \"ДПС, ДПС\". Когато на сцената се качи турския посланик хората от площада се обърнаха с лице към него и започнаха да скандират \"Бирлик\" /единство/. Истинска вълна от освирквания и викове \"Предател\" предизвика речта на Зюрфетин Хаджъоглу, който е председател на изселническа организация, но и член на националното ръководство на ДОСТ. След официалната част за празника на Джебел активистите на ДПС се оттеглига и площада се опразни. Мустафа Карадайъ и останалите активисти поднесоха цветя пред чешмата, изградена в памет на жертвите на т.нар. възродителен процес в центъра на града. \"Ние можем да бъдем на висотата на 1989 г. и сме длъжни да бъдем. Длъжни сме единни да защитим демокрацията в България, на Балканите и в Европа\", заяви пред активистите на ДПС лидерът им.", "date": "2018.05.19", "title": "Полицейски кордон раздели ДПС и ДОСТ в Джебел"}
{"url": "https://www.24chasa.bg/novini/article/6871250", "text": "          Малката шаферка принцеса Шарлот блесна на сватбата на принц Хари и Меган Маркъл със снежнобяла рокля. Фотографите не успяха да й устоят и както винаги застана в центъра на събитието.                                                                                                                                                                                                                                                                                                           ", "date": "2018.05.19", "title": "Вижте малката принцеса Шарлот на сватбата на Хари и Меган (Снимки)"}
{"url": "https://www.24chasa.bg/novini/article/6871328", "text": "„Преди 11 века Светите братя Кирил и Методий създават нова азбука, за да достигне познанието до хиляди славяни на родния им език. Делото на славянските просветители ражда третата християнска цивилизация“, с тези думи вицепрезидентът Илияна Йотова откри традиционното официално честване на празника на св. св. Кирил и Методий в селището Микулчице в Чешката република. На тържеството присъстваха официални лица от Република България и Чешката република, както и много българи от Централна Европа.   „Преди ден на една маса в София седнаха европейските лидери заедно с лидерите на Западните Балкани в името на обединена, просперираща и сигурна Европа. В името на човешките отношения и връзки, които ни завеща Кирило-Методиевото дело – правото на суверенни държави, правото на език, култура, книжнина и нация. Завеща ни послание за просперитет чрез култура и духовност, а не чрез войни“, заяви вицепрезидентът.   „Някъде тук, където стоим и стъпваме сега, върху тази земя са стъпвали първите ни учители Светите братя Кирил и Методий, дали най-мощното оръжие в ръцете ни – книжнината и познанието. Затова Микулчице отдавна е място за поклонение. То се превръща и в място за обединение на европейските народи, което ни е толкова необходимо днес, защото заедно трябва да посрещнем заплахите, пред които е изправен светът“, отбеляза Илияна Йотова.   Вицепрезидентът благодари на чешките домакини за това, че правят възможен този празник всяка година за добрите ни двустранни отношения и политика на чешката държава към българите, които живеят на нейна територия. Илияна Йотова отбеляза решаващата роля на тогавашната българска държава за съхраняване делото на Светите братя чрез приемането на Кирило-Методиевите ученици. „Трудно ни е днес да си представим прозорливостта на един български владетел, колебаещ се между езичеството и християнството, когато не просто ги приема, но нарежда да се превеждат светите книги и да се създава литература и култура на новите свещени букви“, заяви вицепрезидентът. Илияна Йотова се обяви против всякакви опити за пренаписване на историята, свързани с делото на Светите братя и произхода на славянските букви.   „Няма по-силен знак от образите на двамата братя за това място, което от година на година се превръща все повече в място за единение на един народ, на българите“, отбеляза вицепрезидентът пред паметника на Св. св. Кирил и Методий – дело на големия творец Емил Венков, издигнат с помощта на родолюбиви българи и българската държава. Илияна Йотова определи като съвременни будители учителите, които преподават български език извън пределите на Родината. „Вие поддържате българщината като възпитавате децата в любов към Родината. Будител е дума, която има само в нашия език и не всеки може да я притежава. Затова трябва да сте горди“, заяви вицепрезидентът. „Да помним, че българската държава е империя на духовност и култура, създала и отстояла собствен език и писменост, предала познанието на много народи. Днес кирилицата е третата азбука в Европейския съюз“, обърна се вицепрезидентът към българите, събрали се в Микулчице. „11 века завещанието на Светите братя е живо. За нас европейските народи най-важно е образованието, говорим и вярваме в Европа на знанието, на новите технологии, това ще завещаем и на децата ни. Но най-важното послание за нас е онова магическо изречение от „Проглас към евангелието“: „За това чуйте, всички славяни, голи са без книги всичките народи“, с това завърши приветственото си слово Илияна Йотова. По-късно вицепрезидентът посети базиликата „Св. св. Кирил и Методий и успение на св. Богородица“ във Велехрад. За културните връзки между Република България и Чешката република Илияна Йотова разговаря с областния управител на Злин Иржи Чунек и кмета на Велехрад Алеш Мергентал. Вицепрезидентът е съорганизатор на честванията на живота и делото на Светите братя в Република Чехия и Република Словакия.", "date": "2018.05.19", "title": "Илияна Йотова в Микулчице: Делото на Светите братя Кирил и Методий ни завеща единение (Галерия)"}
{"url": "https://www.24chasa.bg/novini/article/6871345", "text": "Третият редовен конгрес на ПП АБВ избра Румен Петков за председател на партията. Петков получи доверието на 579 от общо 591 делегати на форума. Трима гласуваха против, 9 се въздържаха, предаде пресцентърът на АБВ.  Конгресът на АБВ излъчи нов състав на Националния съвет на партията от 99 души. Избрани бяха и 15 души от състава на Изпълнителното бюро, което ще бъде допълнено до 21 души. Румен Йорданов Петков (р. 1961) е министър на вътрешните работи на България в правителството на тройната коалиция (август 2005 – юли 2009). След множеството скандали уличаващи Румен Петков в недопустими прояви, включително заплахи към журналисти и използване на авторитета на заеманата от него длъжност за осигуряване на протекции на лица свързани с т.нар. „сенчести групировки“, министър Петков подава оставка и неговият мандат е прекратен на 24 април 2008 г. Румен Петков е народен представител (2001–2005 в 39-то НС; 2005 и 2008-2009 в 40-то НС; 2009-2013 в 41-во НС), кмет на Плевен (1995–1999), член на БСП - до 7 март 2014 г, когато е изключен от партията. Румен Петков членува в масонското общество", "date": "2018.05.19", "title": "Избраха Румен Петков за председател на АБВ"}
{"url": "https://www.24chasa.bg/novini/article/6871356", "text": "Сватбената проповед на афроамериканския пастор Майкъл Къри възпламени студения параклис \"Сейнт Джордж\" по време на венчавката на Меган Маркъл с принц Хари с ярките послания за силата на любовта, съобщават световните агенции, цитирани от БТА.  Със стил в разрез на този, с който сме свикнали при кралските сватби, структурирани около столетен строг етикет, преподобният Къри започна словото си с цитат от Мартин Лутър Кинг, легендарния американски борец за граждански права. \"Трябва да открием силата на любовта, прераждащата сила на любовта. По този начин ще можем да направим от стария, един нов свят. А това може да го стори единствено любовта!\" \"Двама влюбени ни събраха всички тук!\", обърна се преподобният Майкъл Къри към шестотинте присъстващи на брачната церемония. На първия ред седяха кралицата Елизабет Втора и майката на булката, Дория Рагланд, единствения член на семейството на младоженката. Рагланд е потомка на роби от памучните плантации в Южна Джорджия. Преподобният Къри на няколко пъти намекна за робството в своята проповед, като спомена, че чернокожите са изразявали силата на любовта в своите песни. Проповедта на пастора предизвика доста усмивки сред насъбралото се множество в Уиндзор, което следеше церемонията от големи телевизионни екран. Камерите не пропуснаха и понякога притеснените, понякога развеселени реакции на кралското семейство от думите на Къри. Неговата проповед бе последвана от изпълнението на хита \"Stand by Me\" подхванат с ентусиазъм от публиката извън храма. /", "date": "2018.05.19", "title": "Афроамерикански пастор пречупи столетния строг етикет на кралската сватба"}
{"url": "https://www.24chasa.bg/novini/article/6871358", "text": "Американски учени от Корнелския университет са разработили иновационна нанобатерия, която ще зарежда смартфона ни само за 5 секунди, пише в.\"Дейли мейл\", цитиран от БТА.  Учените са конструирали по различен начин стандартната батерия, която обикновено има анод и катод, разположени от двете страни на непроводим материал. При иновационната нанобатерия, тя размесва аноди и катоди в триизмерна спирална конструкция. Това представлява революционен строеж на акумулаторна батерия. Тя елиминира всички възможни загуби от излишни обеми в архитектурата си. Като се скъсява максимално разстоянието между полюсите на нанониво, се получава много по-голям капацитет. Така може да се получи достъп до енергията на батерията за много по-кратко време, в сравнение с конвенционалните литиево-йонни видове. С новия компонент само няколко секунди, след като включим зарядното в мрежата, нашият смартфон ще бъде зареден и готов за ползване. Малките въглеродни пластинки, които съдържат хиляди пори и изграждат анода, са с дебелина едва 40 нанометра.", "date": "2018.05.19", "title": "Нанобатерия ще зарежда смартфона само за 5 секунди"}
{"url": "https://www.24chasa.bg/novini/article/6871347", "text": "Турция предприема мащабна благотворителна кампания за предоставяне на помощи на палестинците, съобщи днес турският вицепремиер Реджеп Акдаг, цитиран от Анадолската агенция. Турските власти ще предоставят медицинска помощ в размер на 1,2 милиона долара в ивицата Газа, действайки в координация със Световната здравна организация, посочи Акдаг, предаде БТА.  Той съобщи, че в Турция стартира благотворителната кампания \"Надежда за Палестина\", като турските граждани ще могат да изпращат смс-и или директно да внасят суми в банкови сметки в рамките на кампанията. Очакваме целият турски народ да се включи в кампанията, чакаме помощ от всички 81 милиона граждани, посочи Акдаг. Турция реагира остро, след като израелските сили отнеха живота на над 60 палестинци в понеделник и раниха около 2500 при протести край граничната бариера, разделяща Израел от ивицата Газа. Анкара заклейми действията на Израел и обяви пълна подкрепа за палестинците.", "date": "2018.05.19", "title": "Турция предприема мащабна благотворителна кампания за палестинците"}
{"url": "https://www.24chasa.bg/novini/article/6871398", "text": "Двама души са убити, а мнозина са тежко ранени, след като мъж откри стрелба в германския град Саарбрюкен, съобщават германски медии, позовавайки се на полицията. Инцидентът станал около 14:30 часа местно време в квартал Фехинген, извършителят е задържан на място, информира медийна група \"Саарлендишер рундфунк\", цитирана от БТА.  Говорителка на полицията посочи, че случилото се е семеен въпрос. Мъжът произвел множество изстрели в и около къщата. Мотивите му засега са неизвестни.", "date": "2018.05.19", "title": "Двама загинали и множество ранени \nпри стрелба в германския град Саарбрюкен"}
{"url": "https://www.24chasa.bg/novini/article/6871146", "text": "Две седмици след като фонтани от лава и отровен газ от хавайския вулкан Килауеа принудиха стотици хора да избягат от домовете си посред нощ, ситуацията за местните жители се влошава в очакване на ново изригване, предаде Ройтерс, цитирана от БТА.  Докато Килауеа изпускаше лава от 22 пукнатини на източния си склон, жителите на град Паоа на о. Хавай, някои от тях с маски, очакваха вчера в осигурените убежища активното изригване да се възобнови. В четвъртък вулканът отново избълва пепел и скали високо в небето. Според учените това е било най-мощното изригване в последните дни, макар че то продължило не повече от няколко минути, отбелязва Асошиейтед прес. Няма ранени, нито данни за разрушения. Заради рязко увеличеното равнище на отровен серен диоксид, след като Килауеа започна за изригва, училищата около Паоа, на 40 км източно от вулкана, бяха затворени. Лавата, изливаща се от огромни пукнатини, унищожи 40 жилищни сгради и други постройки и принуди около 2000 местни жители да избягат. Бързо движещата се лава вчера прекъсна път и изолира около 40 къщи в район под вулкана, поради което поне четирима души бяха евакуирани от мястото с хеликоптери на Националната гвардия. Учените не могат да прогнозират кога Килауеа ще се успокои. Според специалистите обаче няма опасност от голямо изригване като през 1790 г., когато загинали десетки хора - най-смъртоносното подобно бедствие в историята на територията, която днес е част от Съединени щати.", "date": "2018.05.19", "title": "Жителите на остров Хавай очакват ново изригване на вулкана Килауеа"}
{"url": "https://www.24chasa.bg/novini/article/6870978", "text": "Службата за национална сигурност на Армения отрича твърденията на арменски медии, че в страната е пристигнал екип на американското ФБР. Това заяви днес пред ръководители на средства за масова информация директорът на службата Артур Ванецян, предаде ТАСС. По-рано арменският в. \"Жаманак\" писа, че следователи от САЩ са пристигнали в страната специално, за да разследват \"пране на пари, извършено от брата на бившия президент на Армения Серж Саркисян - Александър Саркисян, от бившия шеф на Комитета за държавни доходи Гагик Хачатрян и още неколцина висши чиновници\". Според изданието \"тези хора са заподозрени, че незаконно са прехвърляли капитала си в САЩ\". \"Отричам тази информация. В страната ни не са пристигнали следователи от ФБР и не извършват никакво разследване\", каза Ванецян.", "date": "2018.05.19", "title": "Службата за национална сигурност на Армения: У нас не работи екип на ФБР"}
{"url": "https://www.24chasa.bg/novini/article/6870997", "text": "Кипърският проблем ще е една от темите на обсъждане на гръцкия външен министър Никос Кодзиас по време на посещението му в Съединените щати, съобщава \"Сайпръс мейл\". Следващата седмица гръцкият първи дипломат, който пристигна във Вашингтон вчера, ще разговаря с високопоставени представители на американската администрация и ООН във Вашингтон и Ню Йорк, предава БТА. В понеделник Кодзиас ще разговаря с американския си колега Майк Помпейо. Програмата му включва също среща с Джон Болтън, новия съветник за национална сигурност на САЩ, във вторник, както и разговори с високопоставени членове на двете камари на Конгреса. Теми на обсъждане ще бъдат двустранните отношения, развитията в региона и геостратегическата роля на Гърция, гръцко-турските отношения, кипърският проблем, преговорите между Гърция и Македония, Западните Балкани. В сряда Кодзиас ще разговаря с генералния секретар на ООН Антониу Гутериш в Ню Йорк. Във фокуса на срещата се очаква да бъдат усилията за разрешаване на спора за името на Македония и кипърският въпрос.", "date": "2018.05.19", "title": "Кодзиас пристигна на визита в САЩ, ще обсъди с Помпейо кипърския въпрос"}
{"url": "https://www.24chasa.bg/novini/article/6871112", "text": "България все още няма ясна концепция как да работи със своите общности в чужбина. Нужни са промени по отношение на тази политика - това коментира в Русе вицепремиерът и лидер на ВМРО Красимир Каракачанов, в присъствието на председателя на Държавната агенция за българите в чужбина /ДАБЧ/ Петър Харалампиев, предава БТА. Според Каракачанов ДАБЧ е със скромен бюджет за разлика от средствата, които отделят държави като Румъния, Гърция и Унгария за своите общности в чужбина. Харалампиев посочи, че бюджетът на агенцията, който включва заплатите и осигуровките на служителите, дейностите, свързани с работата с над 1050 български организации и с над 300 български училища в цял свят, е малко над 900 000 лева. По думите му бюджетите на държави като Унгария, Румъния, Полша, Ирландия са десетки, а някъде дори и стотици милиони евро. Според Харалампиев българите, които живеят зад граница - традиционните български общности и емигрантите, били повече, отколкото тези, които са останали да живеят в България. По думите му е крайно време българската държава да разбере, че е нужна нов тип политика и стратегия, за да може българската нация да оцелее. Каракачанов каза, че се прави опит за разработване на програма за трайно привличане и заселване в България на български общности в чужбина, които имат подобно желание. Той коментира и решението на Българската православна църква /БПЦ/ да не изпраща делегация в Македония за честванията на 1000-годишнината от създаването на Охридската архиепископия. Според Каракачанов \"явно БПЦ се влияе от чужди църковни или политически влияния\". По думите му това е въпрос на самочувствие и малко по-голяма ангажираност с българската кауза. Според председателя на ВМРО църквата е отделена от реалните проблеми и интереси на обществото. Министърът на отбраната Красимир Каракачанов откри във Военния клуб в Русе международен фестивал на поетичния театър \"Борба и обич\", който се организира под негов патронаж.", "date": "2018.05.19", "title": "Каракачанов: България няма ясна концепция за работа със своите общности в чужбина"}
{"url": "https://www.24chasa.bg/novini/article/6870695", "text": "Гръцкият парламент реши да предаде на правосъдието разследването на десет известни политици във връзка с твърдения за тяхната замесеност в скандал с подкупи от фармацевтична компания, предаде Асошиейтед прес, цитирана от БТА. Всички опозиционни партии с изключение на неонацистката Златна зора отказаха да участват в гласуването в петък след продължително и напрегнато обсъждане. Депутатите, които гласуваха, решиха, че парламентът не е компетентен да разследва твърденията. Сред политиците, които ще бъдат разследвани, са двама бивши премиери и сегашният управител на централната банка. Всички те отричат да са извършили нещо нередно и обвиняват правителството, че се опитва да ги очерни. Новартис е заподозряна, че е предоставяла подкупи между 2006 и 2015 г. на гръцки политици и лекари, за да получи доминираща позиция на гръцкия пазар и да продава лекарства на високи цени въпреки наличието на алтернативни лекарства на по-ниски цени. Щетите, нанесени на гръцката държава от швейцарската компания, надхвърлят три милиарда евро, според юридически оценки.", "date": "2018.05.19", "title": "Парламентът в Гърция реши правосъдието да разследва случая \"Новартис\""}
{"url": "https://www.24chasa.bg/novini/article/6870702", "text": "Южна Корея се отказа да участва във военни маневри с включване на стратегическа авиация от САЩ поради опасения да не последва рязка реакция от страна на Севера. Това съобщи днес телевизия Кей Би Ес, цитирана от ТАСС и БТА. По данни на телевизията за текущата седмица са били насрочени маневри с кодово име \"Блу лайтнинг\", предвиждащи използването на стратегически бомбардировачи Б-52. Южна Корея обаче е заявила пред САЩ, че не желае да участва в тях с оглед подобна стъпка да не се отрази негативно върху междукорейските отношения в навечерието на срещата на върха САЩ-Северна Корея. На 16 май южнокорейският министър на отбраната Сон Йон-моо е разговарял с генерал Винсънт Брукс, командващ американските сили на Корейския полуостров. Договорено е било Б-52 да не влизат в южнокорейската опознавателна зона за противовъздушна отбрана, а да летят само в японското въздушно пространство, посочва Кей Би Ес.", "date": "2018.05.19", "title": "Сеул отказа да участва във военновъздушни маневри с авиация от САЩ"}
{"url": "https://www.24chasa.bg/novini/article/6870718", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов разговаря в Братислава с Катрин Аштън - бивш върховен представител на ЕС по въпросите на външната политика и политиката по сигурността и понастоящем председател на програмата \"Глобална Европа\" към Международния изследователски център \"Удроу Уилсън\". Срещата се състоя в рамките на Международния форум \"ГЛОБСЕК\", който се провежда в столицата на Словакия, съобщиха от пресцентъра на политическа партия ГЕРБ. Катрин Аштън сподели задоволството си от успеха на българското председателство да върне Западните Балкани в дневния ред на ЕС след 15 години, през които те не са били във фокуса на европейската политика. \"Срещата на върха между ЕС и Западните Балкани в София е голям успех\", категорична бе Аштън. Тя уточни, че след председателството има опасност темата за Западните Балкани да бъде изместена, ако не е налице силна позиция и подкрепа на България. По този повод тя предаде поздравления на министър-председателя Бойко Борисов за усилията и успеха на българската инициатива. Към разговора се присъедини и еврокомисарят по енергийните въпроси Марош Шефчович, който е сред говорителите на форума.", "date": "2018.05.19", "title": "Бивш върховен представител на ЕС към Цветанов: Срещата в София е голям успех"}
{"url": "https://www.24chasa.bg/novini/article/6870705", "text": "Розопроизводители от община Брацигово блокираха тази сутрин пътя Пещера - Пловдив в центъра на местното село Бяга. Протестът беше организиран заради ниската изкупна цена на розовия цвят, която унищожава поминъка им. За момента килограм розов цвят се изкупува в района за 1,80 лева, като е възможно цената да падне още. Участниците в протеста изсипаха на пътното платно чували с розов цвят, след което се хванаха на кръшно хора върху розите. Пътят Пещера -Пловдив беше блокиран повече от час, като полицейски патрули отклоняваха движението по обходни маршрути, за да не се образуват колони от автомобили. \" Не може един картел от 9-10 човека, собственици на розоварни, да съсипва цял отрасъл. Искаме подкрепа от държавата, за определяне на минимална твърда цена на маслодайната роза, която устройва всички.\", заяви пред \"24 часа\" Наташа Керезова, която бе сред организаторите на протеста. Тя разказа, че много млади хора са се върнали в Бяга, заради розопроизводството, изтеглили са кредити, за да купят ниви и отглеждат маслодайна роза, но при тази ниска изкупна цена ще фалират. Сред протестиращите бе и кметът на община Брацигово Петко Петков, който е и бивш депутат от ГЕРБ. Той обясни, че в общинското ръководство са обезпокоени от това, което се случва с розопроизводителите, като подчерта, че в района има насаждения от 2500 дка маслодайна роза. \" Във вторник в Народното събрание, заедно с представители на розопроизводители, ще се срещнем с депутатите от комисията по земеделие. Инициирал съм срещата лично с председателя на комисията Десислава Танева и се надявам проблемите на розопроизводителите да намерят решение.\", съобщи кметът Петков.", "date": "2018.05.19", "title": "Розопроизводители блокираха пътя Пещера-Пловдив, кметът на Брацигово ги води в парламента"}
{"url": "https://www.24chasa.bg/novini/article/6870751", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов проведе среща с президента на мозъчния тръст „ГЛОБСЕК“ Робърт Вас. Двамата разговаряха по време на глобалния форум „ГЛОБСЕК“ в словашката столица Братислава. Това съобщиха от пресцентъра на ПП ГЕРБ. В рамките на работната среща Цветан Цветанов благодари на Робърт Вас за това, че темата Задни Балкани е добре застъпена в програмата на форума. Председателят на ПГ на ГЕРБ отбеляза, че в контекста на Българското председателство на Съвета на ЕС това е важно за получаването на обратна връзка от академичните среди. На свой ред президентът на „ГЛОБСЕК“ подчерта, че Западните Балкани са важни като регион за сигурността на цяла Европа. „По време на панела, посветен на ситуацията и бъдещето на страните от региона, още веднъж стана ясно, че за тях не съществува алтернатива на интеграцията в ЕС. Самият министър на отбраната на Черна Гора Н.Пр. Предраг Бошкович също бе категоричен, че за Западните Балкани европейското бъдеще е безалтернативно“, посочи Вас. Той сподели, че се надява Цветан Цветанов да продължи да участва в такива форуми и през следващите години.", "date": "2018.05.19", "title": "Цветанов се срещна с президента на мозъчния тръст „ГЛОБСЕК“ Робърт Вас"}
{"url": "https://www.24chasa.bg/novini/article/6870743", "text": "Турският президент Реджеп Тайип Ердоган е разговарял вчера по телефона с генералния секретар на ООН Антониу Гутериш, предаде Анадолската агенция, цитирана от БТА. В разговора двамата са подчертали необходимостта от по-твърди мерки от страна на международната общност спрямо действията на Израел в Газа, посочва ТАСС. Израелските сили отнеха живота на близо 60 палестинци в понеделник и раниха около 2500 при протести край граничната бариера, разделяща Израел от ивицата Газа. Същия ден в Ерусалим беше открито посолство на САЩ. Турският президент Реджеп Тайип Ердоган настоя за разполагане на международни миротворчески сили, които да осигуряват защитата на палестинците, предаде Анадолската агенция. Ердоган осъди \"жестокостта\" на Израел по отношение на палестинския народ и оприличи действията му на методите, прилагани от нацистите. По думите на Ердоган е необходимо да се осигури защита на палестинците, които \"всеки ден губят своите млади представители от терора на Израел\". \"Точно както мироподдържащи сили бяха разположени в Босна и Херцеговина и Косово, е необходимо такива сили да бъдат изпратени и тук\", каза Ердоган вчера по време на извънредната среща на Организацията за ислямско сътрудничество (ОИС) в Истанбул. По-рано в петък президентът на Турция организира голям митинг в Истанбул в подкрепа на палестинците, напомня ДПА.", "date": "2018.05.19", "title": "Ердоган иска разполагане на миротворчески сили в защита на палестинците (Обновена)"}
{"url": "https://www.24chasa.bg/novini/article/6870770", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов проведе работна среща с бившия държавен секретар по вътрешните работи на САЩ Майкъл Чертоф. Това се случи по време на международния форум за сигурност „ГЛОБСЕК“, провеждащ се в Братислава. Това съобщиха от пресцентъра на ПП ГЕРБ. Двамата обсъдиха ситуацията в сектор „Сигурност“ в трансатлантическото пространство, включително и предизвикателствата пред региона на Западните Балкани. Майкъл Чертоф подчерта, че е важно България като фактор на стабилност да продължава да работи за силно присъствие на ЕС на Балканите. „Макар и Съюзът да няма алтернатива като притегателен център на интеграция, на територията на страните се наблюдава съревнование за влияние между няколко геостратегически играчи“, обясни Чертоф и допълни, че това е особено видимо в контекста на хибридната война и фалшивите новини. Същата тема бе засегната и в панела в проф. Джозеф Най от университета в Харвард. Професор Най коментира, че “меката сила” на Европа като ценности, начин на живот и развитие не бива да се подценява.", "date": "2018.05.19", "title": "Цветанов се срещна с бившия държавен секретар на САЩ Майкъл Чертоф"}
{"url": "https://www.24chasa.bg/novini/article/6870784", "text": "Днес е денят на поредната пищна кралска сватба. Меган Маркъл и принц Хари ще се врекат във вечна вярност пред погледите на 600 звездни гости, които вече пристигат. Церемонията ще се състои в готическия храм \"Сейнт Джордж\" в замъка Уиндзор, близо до Лондон.  Халката на Хари ще е от платина, а на Меган - уелско злато. Те са на на официалния бижутер на кралица Елизабет II \"Клийв енд къмпани\". Традицията на кралското семейство за пръстените, изработени от уелско злато, датира от 1923 г..  (Снимки) тийнейджър Хари и Меган, вижте я! кралската сватба", "date": "2018.05.19", "title": "Всичко за сватбата на принц Хари и Меган Маркъл - вижте тук"}
{"url": "https://www.24chasa.bg/novini/article/6870810", "text": "100 са потвърдените жертвите на самолетната катастрофа в Куба. „Боинг 737” се разби в петък при излитането си от международното летище в Хавана. Сред жертвите има пет деца, едното от които на 2 години, предава Нова телевизия.  Самолетът е бил нает от мексиканска авиокомпания. Деветимата членове на екипажа също били чужденци. Машината е изпълнявала вътрешен полет от кубинската столица до град Олгин, в източната част на острова. В Куба е обявен двудневен национален траур в памет на жертвите.", "date": "2018.05.19", "title": "5 деца са сред жертвите на самолетната катастрофа в Хавана"}
{"url": "https://www.24chasa.bg/novini/article/6870766", "text": "\"Поднасям своите най-добри пожелания на принц Хари и Меган Маркъл за сватбения им ден. Пожелавам на всички, които ще станат част от днешното национално тържество, страхотен ден!\" Това написа британският премиер Тереза Мей в туитър. Тя не е поканена на кралската сватба.                                                                                                                                                                                                                                                                                                                       ", "date": "2018.05.19", "title": "Тереза Мей без покана за кралската сватба"}
{"url": "https://www.24chasa.bg/novini/article/6870820", "text": "Държавният глава Румен Радев изразява съболезнования на своя кубински колега президента Мигел Диас-Канел по повод катастрофата на пътнически самолет край Хавана, при която загинаха над 100 души. Това съобщиха от прессекретариата на президента. Президентът Радев изразява съпричастност и съчувствие от името на българския народ и от свое име към семействата и близките на загиналите, както и надежда за възстановяването на оцелелите при тежката катастрофа.", "date": "2018.05.19", "title": "Радев изпрати съболезнования на кубинския си колега за трагедията край Хавана"}
{"url": "https://www.24chasa.bg/novini/article/6870825", "text": "Кирилските букви, изписани от децата от сдружение „Духовно огледало“, подари вицепрезидентът Илияна Йотова на председателя на Сената на Чешката република Милан Щех. “. Това съобщиха от прессекретариата на държавния глава. Двамата обсъдиха отличното двустранно сътрудничество и културните връзки между Република България и Чешката република. Акцент в разговорите и бяха предизвикателствата пред Европа и проведената в София среща ЕС-Западни Балкани.", "date": "2018.05.19", "title": "Кирилските букви, изписани от деца, подари Йотова на председателя на Сената на Чешката република"}
{"url": "https://www.24chasa.bg/novini/article/6870830", "text": "Качеството на българското розово масло се компрометира, тъй като се смесва с внесено от Иран, Тунис и Турция. След това се продава на международните пазари като български продукт. Негативният ефект е понижаване на цената му. Това заяви в Карлово министърът на земеделието и храните Румен Порожанов, който пристигна спешно в региона заради протестите на розопроизводителите.  Стопаните настояват държавата да се намеси, тъй като цената на цвета е паднала до 1,80 лева за килограм, при положение че м.г. е била над 4 лева.   Някои от дестилериите дори не изкупуват, тъй като имат нереализирана продукция от 2017 година.  В община Карлово министърът се срещна с кмета д-р Емил Кабаиванов, стопани, собственици на розоварни и управници на села. След това министърът обяви, че е необходимо бързо да се приеме Закон за розата, който да регламентира цялото производство - от посадъчния материал до крайния продукт. Той събира утре на среща в Министерството всички заинтересовани страни.  \"Държавата няма как да изкупи продукцията на хората, нито пък да  влияе върху цените\", уточни министърът. Той обаче обеща розопроизводителите, които са регистрирани и са претърпели загуби, да бъдат компенсирани чрез механизма \"де минимис\".", "date": "2018.05.19", "title": "Порожанов: Качеството на българското розово масло е влошено от вносно (Снимки)"}
{"url": "https://www.24chasa.bg/novini/article/6870855", "text": "Адолф Хитлер наистина е загинал през 1945 г. в Берлин, със сигурност от отравяне с цианид, но и от куршум. Това сочат изводи на френски учени, изследвали фрагменти от зъбите и черепа на германския диктатор, съхранявани в Москва, предаде Франс прес. \"Зъбите са автентични, без никакво съмнение. Анализът ни доказва по безспорен начин, че Хитлер е загинал през 1945 г.\", заяви за АФП професор Филип Шарлие. Наред с още четирима изследователи той е съавтор на публикация по въпроса, поместена в петък от научното списание \"Юропиън джърнъл ъв интернъл медисин\", предава БТА. Анализът на проби от болните зъби на Хитлер и многобройните протези показва, че белите петна по тях наистина са от зъбен камък, а няма и следи от месни влакна (фюрерът е бил вегетарианец). След тези констатации, огласени през март в документален филм на телевизия \"Франс 2\", \" няма вече място за каквито и да било конспиративни теории за \"оцеляването\" на Хитлер. Той нито е избягал с подводница в Аржентина, нито се намира в потайна база в Антарктида или на обратната страна на Луната\", иронизира Филип Шарлие. През март и юли 2017 г. руската Федерална служба за сигурност и Държавният архив на страната са разрешили според него на изследователския екип да анализира останките на диктатора за пръв път от 1946 г. насам. Френските учени са открили на отломка, представена за част от черепа на Хитлер, отвор отляво, наподобяващ дупка от куршум. Не им е било разрешено обаче да вземат проби от този фрагмент. Неговата форма и структура обаче са били \"напълно сравними\" с рентгеновите снимки на черепа на Хитлер, направени година преди смъртта му, твърди професор Шарлие. Новото изследване потвърждава общоприетата версия за смъртта на Хитлер, според която се е самоубил на 30 април 1945 г. в бункера си в Берлин заедно със своята приятелка Ева Браун, но то добавя и нови данни, посочи ученият. \"Не се знаеше със сигурност дали се е самоубил, използвайки ампула с цианид, или с куршум в главата. Изглежда и двете\", обясни той. По запазените зъбни фрагменти не са открити следи от барут, което изключва изстрел в устата - по-вероятно може би е стреляно във врата или в слепоочието. Същевременно синкави петънца по зъбните протези \"изглежда\" са следствие от химична реакция между цианида и металната част от тези конструкции, смята изследователят. Експерт по съдебна антропология, д-р Шарлие установи преди време по-специално автентичността на сърцето на Ричард Лъвското сърце и на останките, приписвани на Св. Луи. Оспорва се обаче заключението му, потвърдило, че е автентична и мумифицираната глава на френския крал Анри Четвърти.", "date": "2018.05.19", "title": "Френски учени: Хитлер наистина е загинал през 1945 г. в Берлин"}
{"url": "https://www.24chasa.bg/novini/article/6870858", "text": "Най-малко 8 души са убити, а 45 - ранени при поредица от експлозии, окървавили мач по крикет в източния афганистански град Джалалабад, съобщиха днес властите, цитирани от ТАСС и Франс прес. Атентатът, извършен снощи по време на мача около 23 ч. местно време, е първият, регистриран в страната от началото на свещения за мюсюлманите месец рамазан, предава БТО. Три взривни устройства, скрити на стадиона, са експлодирали сред тълпата от зрители, съобщи за АФП говорителят на местния губернатор Атаула Когияни. Убит е и организаторът на турнира, наречен \"Купата на рамазана\" - Наджибула Захер, уточни той. Никой не е поел отговорност за акцията, но талибаните отправиха сигнал, че не са замесени. \"Нашите муджахидини нямат нищо общо\", увери в социалната мрежа УотсАп говорителят им Забиула Муджахид. Днес атентатът бе осъден от президента на Афганистан Ашраф Гани. \"Терористите не спират да убиват наши сънародници през свещения месец рамазан\", констатира той в комюнике. Групировката \"Ислямска държава\" пое отговорност за нападение в Джалалабад на 13 май. Афганистанските сили за сигурност няколко часа водиха битка с нападатели, които нахлуха в правителствена сграда след атака, при която загинаха поне 15 души, а 42-ма бяха ранени, заявиха местните власти.", "date": "2018.05.19", "title": "Поне 8 загинали и 45 ранени при атентат по време на мач по крикет в Афганистан"}
{"url": "https://www.24chasa.bg/novini/article/6870835", "text": "Меган Маркъл напусна хотела заедно с майка си и тръгна за сватбената церемония с принц Хари. Тя беше откарана с луксозен автомобил, модел на \"Ролс Ройс\". Принц Хари пристигна с брат си Уилям в църквата \"Сейнт Джордж\". Приц Уилям е кум на Хари. Майката на Меган Маркъл също вече пристигна в църквата \"Сейнт Джордж\", както и принц Чарлз и съпругата му Камила. Кралица Елизабет II също пристигна на церемонията. ", "date": "2018.05.19", "title": "Принц Хари пристигна в църквата, Меган също пътува натам (Снимки)"}
{"url": "https://www.24chasa.bg/novini/article/6870128", "text": "Руският президент Владимир Путин посрещна в петък в Сочи германската канцлерка Ангела Меркел с голям букет бели и кремави рози. Срещата е първа за двамата след преизбирането им, припомня Газета.ру. Цветята бяха в унисон с бялото сако на Меркел. На входа на резиденцията канцлерката срещна руския премиер Дмитрий Медведев, който току-що бе представил на държавния глава новия руски кабинет и бе получил одобрението му. “Успех”, пожела Меркел на Медведев. Тя размени с него няколко думи на руски език. В лятната президентска резиденция в Сочи кипи голяма активност, коментират наблюдатели. Ден преди Меркел там пристигна изненадващо президентът на Сирия Башар Асад. Същия ден Путин събра на съвещание и представителите на военнопромишления комплекс, с които обсъди продължаващото модернизиране на армията. Меркел отиде при Путин веднага след като в София ЕС прие обща позиция да остане в ядреното споразумение с Иран. Така че отношенията с Техеран нямаше как да не бъдат сред акцентите на разговорите им, които продължиха час и половина на четири очи. Двамата обсъдиха и газопровода “Северен поток 2”, срещу чието строителство се обяви американският президент Доналд Тръмп. Другите теми на разговора са били Сирия и Украйна, стана ясно от пресконференцията на двамата лидери. Меркел обяви, че се подготвя нова среща на нормандската четворка за регулиране на кризата в Донбас, на която да се обсъди миротворческа мисия на ООН в областта. Според наблюдатели разговорът на Меркел с Путин е бил най-прагматичният от години, но въпреки това не е довел до пробив в отношенията. От новия списък на руското правителство пък става ясно, че външният министър Сергей Лавров запазва поста си, както и министърът на отбраната Сергей Шойгу. Първи вицепремиер става Антон Силуанов, който ще бъде и финансов министър. В правителството ще има 10 заместници на Медведев и 22 министерства.", "date": "2018.05.19", "title": "Путин посреща  Меркел с рози, обсъждат света (Обзор)"}
{"url": "https://www.24chasa.bg/novini/article/6870138", "text": "Слух, че саудитският престолонаследник Мохамад бин Салман е убит, плъзна в ирански и руски медии. Според тях принцът бил прострелян с 2 куршума в опит за държавен преврат на 21 април и по-късно издъхнал. Мохамад бин Салман не се е появявал публично отдавна и това подхранвало спекулациите. Малко по-късно слухът бе опроверган от шефа на частния офис на принца, който пусна в туитър негова снимка от среща в петък с египетския президент Абдел Фатах ал Сиси. 32-годишният саудитски лидер се прочу с антикорупционната чистка, при която бяха арестувани някои от най-влиятелните членове на кралското семейство. ", "date": "2018.05.19", "title": "Слух, че саудитският принц е застрелян"}
{"url": "https://www.24chasa.bg/novini/article/6870456", "text": "Десет души са убити и десет са ранени при стрелбата в гимназия в американския град Санта Фе, щата Тексас, съобщи губернаторът на щата Грег Абът, предадоха Асошиейтед прес и ДПА. Това е едно от най-ужасните нападения в историята на тексаските училища, каза губернаторът и обеща да организира в щата кръгли маси с участието на ученици, родители, служители на правоохранителните органи и притежатели на огнестрелни оръжия, на които незабавно да започнат да се търсят решения, които да не позволят такива трагедии да се случват в бъдеще, предава БТА. Все още не са ясни мотивите на 17-годишния ученик, който откри стрелба в гимназия си в американския град Санта Фе, щата Тексас, уби десет души и рани десет. Смята се обаче, той е планирал от известно време нападението, предаде Асошиейтед прес. Приятели го описват като по-скоро затворен, спортист, който е казвал, че иска да притежава оръжие, но не е давал основание да се смята, че е склонен към насилие. Димитриос Пагорчийз е използвал полуавтоматичен пистолет и пушка с отрязана цев, каза американският сенатор Джон Корнин. Следователите все още установяват дали пушката е била законно притежавана. Първоначално бе съобщено, че оръжията са на баща му. В колата на Пагорчийз и в училището са намерени експлозиви, включително самоделни бомби. Според сенатора ученикът от известно време е планирал нападението, хвалел се е с намеренията си, но това е останало незабелязано. Той е обвинен в убийство при утежняващи обстоятелства, което може да доведе до смъртно наказание. Губернаторът на Тексас Грег Абът заяви, че в компютъра и телефона му се съдържа информация, показваща, че той е искал да извърши атаката. Намерението му било след това да се самоубие, но той се предал на властите, казвайки, че не е събрал смелост да го стори. При нападението бе ранен в ръката въоръжен училищен полицай, който се опитал да спре стрелеца. Една от десетте жертви е учителка, която е работила по заместване. Няколко часа след стрелбата в Тексас американският вицепрезидент Майк Пенс каза, че президентът Доналд Тръмп предприема действия, за да може училищата да станат \"по-безопасни\". На политическо събитие в родния си щат Индиана Пенс говори за усилията на администрацията да се подобри сигурността в училищата, включително чрез подписването на закон, разрешаващ на щатските и местни власти да използват 2 милиарда долара за защита на училищата. Изтъкна и законопроект за затягане на системата за проверка при продажба на огнестрелно оръжие. Пенс призова другите щати да последват примера на Индиана и да позволят на обучени училищни служители да носят скрито оръжие. Ученици, оцелели от стрелбата през февруари в училище в американския град Паркланд, щата Флорида, изразиха в социалните мрежи възмущение и мъка, след като 17-годишен ученик уби десет души и рани десет в гимназия в Тексас, предаде Асошиейтед прес. Трагедията в Санта Фе, Тексас, е най-смъртоносното нападение в американско училище след 14 февруари, когато бивш ученик бе арестуван за убийството на 17 души в гимназията \"Марджъри Стоунман Дъглас\" в Паркланд. Случилото се мобилизира хиляди хора да се включат в общонационално движение с искане за промени в законите за огнестрелните оръжия. След събитията в Тексас ученичката от Паркланд Джаклин Корин написа в Туитър, че скърби за учениците в Санта Фе, че чувството, което никой не бива да изпитва, й е толкова познато и тя искрено съжалява, че тази \"епидемия\" е засегнала и техния град. Тя насочи гнева си и към президента Тръмп. \"Нашите деца ги УБИВАТ, а вие гледате на това като на игра. Това е 22-ата стрелба в училище само тази година. НАПРАВЕТЕ НЕЩО\", написа тя, а съученикът й Дейвид Хог, помагал й да организира движението \"Никога повече\" предрече, че сега политиците ще отидат в училището в Тексас, за да вдигнат рейтинга си. Движението \"Поход за нашия живот\" призова американците да не позволяват поредната стрелба да отмине без проява на активна гражданска позиция.", "date": "2018.05.19", "title": "10 са загиналите при стрелбата в Тексас, не са ясни мотивите на нападателя"}
{"url": "https://www.24chasa.bg/novini/article/6870460", "text": "Повече от сто души са загинали в катастрофата в Куба на Боинг-737, предаде Ройтерс, цитирайки очевидци, властите и медии. В самолета на авиокомпания \"Кубана де авиасион\", изпълняващ вътрешен полет от Хавана за Олгин, е имало 105 пътници, включително пет деца, и деветчленен екипаж, съобщиха кубински медии. Съобщава се за три оцелели жени, предава БТА. Самолетът се разби малко след излитане от Хавана. Пожарът вече е потушен и започна идентифициране на жертвите, каза кубинският президент Мигел Диас-Канел. Според директор на болница в Хавана в лечебното заведение са били докарани четирима пострадали. Един е починал, другите три оцелели, всичките жени, са в тежко състояние. Разбилата се машина е била взета от кубинската авиокомпания под наем от малка мексиканска авиокомпания Damojh, известна и като Глобал. Мексиканските власти съобщиха, че самолетът е бил Боинг 737-201, произведен през 1979 година, т.е. на 39 години. Напоследък имаше много оплаквания от кубинската авиокомпания поради закъснения и отмяна на вътрешни полети. Според фирмата това се дължи на технически проблеми със самолетите. В четвъртък първият вицепрезидент на Куба Салвадор Валдес Меса се срещна с ръководството на \"Кубана де авиасион\", за да обсъди тези оплаквания. Почти всички пътници на разбилия се вчера край Хавана самолет са били кубински граждани, съобщи ТАСС, позовавайки се на кубинския вестник \"Гранма\". Според вестника на борда е имало 105 души, предимно кубинци, с изключение на петима чужденци и екипажа. Мексиканското министерство на съобщенията и транспорта каза, че екипажът - двамата пилоти и трите стюардеси, са били мексиканци. По предварителни данни загинали са повече от 100. Има трима оцелели, които са в болница в критично състояние.", "date": "2018.05.19", "title": "Почти всички загинали в разбилия се край Хавана самолет били кубинци (Видео)"}
{"url": "https://www.24chasa.bg/novini/article/6870463", "text": "На извънредна среща на Организацията за ислямско сътрудничество (ОИС) в Истанбул Турция призова мюсюлманските страни да се обединят в защита на палестинците срещу Израел и предупреди, че американското решение за признаване на Ерусалим за столица на Израел е само първото от многото действия срещу ислямския свят, предаде Асошиейтед прес, цитирана от БТА. В речта си на форума турският президент Реджеп Тайип Ердоган призова ръководителите на мюсюлманските страни към единство и подчерта, че Йерусалим - третото свято място за исляма - е тяхна обща кауза. Ердоган, който е ротационен председател на ОИС, каза, че САЩ са засили напрежението в региона и че решението им за Йерусалим е \"предвестник на нови операции срещу ислямския свят\". Той определи действията на Израел в Газа като \"държавен терор\" и ги сравни с Холокоста. Децата на тези, които са били подложени на най-различни мъчения в концентрационните лагери по време на Втората световна война, сега атакуват палестинците с методи, надминаващи нацистките, каза той. Палестинският премиер Рами Хамдалла разкритикува САЩ затова, че са \"станали част от проблема, а не от решението\" и по този начин са се дисквалифицирали като посредник на мирния процес, накърнявайки с преместването на посолството си в Йерусалим \"историческите, законните, естествените и националните права\" на палестинците. Йорданският крал Абдула Втори заяви, че незабавно трябва да бъдат приети решения за икономическа подкрепа на \"съпротивата на палестинците\" и за противопоставяне на опитите на Израел \"да промени арабската, ислямската и християнската същност\" на Йерусалим. Иранският президент Хасан Рохани нарече администрацията на Тръмп \"опасна заплаха\" за глобалния мир и сигурност и каза, че мюсюлманските страни трябва да помислят \"да преразгледат\" политическите си и икономически връзки със САЩ. Рохани призова международната общност да прекъсне отношенията си с Израел и да го бойкотира чрез търговията. В приетата на срещата на ОИС декларация се призовава за разполагане на международни сили в защита на палестинците и се казва, че мюсюлманските страни трябва да наложат \"икономически ограничения\" на страните, които също като САЩ решат да преместят посолствата си в Йерусалим, предаде Ройтерс. Също така се заявява, че въпросът за насилието в ивицата Газа трябва да бъде обсъдено от Съвета за сигурност и Общото събрание на ООН. В документа се посочва също, че ръководството на ОИС трябва да създаде независима комисия за разследване на \"престъпленията и масовите убийства на палестинци\", извършени от Израел, предаде ТАСС.", "date": "2018.05.19", "title": "Ердоган: Решението на САЩ за Йерусалим е знак за нови операции срещу ислямския свят"}
{"url": "https://www.24chasa.bg/novini/article/6870465", "text": "Икономическият съветник на Белия дом Лари Къдлоу каза, че Китай \"приема много\" от исканията на администрацията на Доналд Тръмп за намаляване на търговския си излишък със САЩ, но ще е необходимо още време, за да се постигне окончателна сделка за уреждане на сериозните търговски спорове, предаде Ройтерс. Във Вашингтон втори ден се водиха разговори между американски представители и китайска търговска делегация, предава БТА. Пред репортери в Белия дом Къдлоу каза, че китайците са съгласни с много от исканията на Вашингтон, но още не сигурно, че ще има сделка и е необходимо още време. Къдлоу заяви, че китайската страна е предложила пакет за закупуване на американски стоки и други мерки, за да се намали китайският излишък в търговията със САЩ с около 200 млрд. долара. С това съветникът на Тръмп влезе в противоречие с говорителя на министерството на външните работи, който на пресконференция отрече да е правена такава оферта.", "date": "2018.05.19", "title": "Съветник на Тръмп: Китай приема много от изискванията ни за търговския излишък"}
{"url": "https://www.24chasa.bg/novini/article/6870467", "text": "Генералният секретар на ООН Антониу Гутериш се срещна снощи във Вашингтон с президента на САЩ Доналд Тръмп. Те обсъдиха положението в Близкия изток и на Корейския полуостров, както и реформата на световната организация, предаде ТАСС, позовавайки се на канцеларията на Гутериш. Генералният секретар е благодарил на Тръмп за подкрепата, която САЩ оказват на дейността на ООН, се казва в съобщението на канцеларията, предава БТА. По-рано вчера Гутериш разговаря със съветника на Тръмп по националната сигурност Джон Болтън, с когото обсъди ситуацията около КНДР, Йемен, Сирия и в Близкия изток като цяло. Гутериш пристигна във Вашингтон на 17 май и първо посети двете камари на Конгреса на САЩ, за да информира членовете на Конгреса за \"текущите инициативи за реформиране на ООН\", гласи официалното съобщение, поместено на сайта на организацията.", "date": "2018.05.19", "title": "Гутериш и Тръмп обсъдиха реформите в ООН"}
{"url": "https://www.24chasa.bg/novini/article/6870469", "text": "Първият секретар на ЦК на Кубинската комунистическа партия Раул Кастро е бил опериран от херния, съобщиха ТАСС и Асошиейтед прес, цитирайки кубинската държавна телевизия. Телевизията съобщи, че 86-годишният Кастро, който миналия месец се оттегли от президентския пост, но остава начело на управляващата партия, следи новините за самолетната катастрофа край Хавана, възстановявайки се от извършена неотдавна планова операция, предава БТА. Не бяха дадени подробности за здравословното му състояние.", "date": "2018.05.19", "title": "Оперираха Раул Кастро от херния"}
{"url": "https://www.24chasa.bg/novini/article/6870471", "text": "Държавният секретар на САЩ Майк Помпейо ще обяви в понеделник дипломатическа пътна карта за постигане на нова ядрена сделка с Иран, съобщи днес Държавният департамент, цитиран от ДПА и БТА. Новият подход ще цели създаването на \"рамка, която ще се отнася до всички заплахи от Иран\", каза директорът на отдела за политическо планиране на външнополитическото ведомство Брайън Хук на телефонен брифинг с журналисти. Хук не разкри подробности за изявлението на Помпейо, че каза,че става дума за \"всеобхватна стратегия спрямо Иран\", посочва ТАСС. Стратегията ще бъде насочена към преразглеждане на ядрената сделка, което включва загриженост от иранските балистични ракети, \"подкрепата\" за граждански войни в региона и по-добър режим на инспекции. Вашингтон е провел \"много широки и задълбочени консултации\" с европейските си партньори за ревизиране на сделката, каза представителят на Държавния департамент и добави, че разногласията между САЩ и Европа по въпроса са били преувеличени. Помпейо ще говори на 21 май в консервативната вашингтонска Фондация \"Херитидж\". САЩ искат дипломатически изход от спора с Иран, който взема предвид заплахите от неговата ядрена програма и \"дестабилизиращата\" му дейност в региона, съобщи Ройтерс. \"Целта на нашите усилия е да приложим целия необходим натиск върху Иран, за да промени поведението си и да следваме нова рамка, която може да разсее нашите притеснения\", каза Хук, цитиран от Ройтерс.", "date": "2018.05.19", "title": "Помпейо предлага план за преразглеждане на ядрената сделка с Иран"}
{"url": "https://www.24chasa.bg/novini/article/6870483", "text": "Хуманитарната криза в Сирия тази година е най-тежката от продължаващата седма година гражданската война, заяви хуманитарният координатор на ООН за Сирия Панос Мумцис, цитиран от Ройтерс. През 2018 г. хуманитарната ситуация в Сирия е най-тежката от началото на войната: свидетели сме на драстично влошаване на положението, масово изселване, на незачитане на закрилата на цивилни, коренна промяна на живота на хората, каза в Бейрут Мумцис, цитиран от БТА. Сирия е най-лошото в съвременната история място от гледна точка на нападения срещу здравни работници и заведения. Там са извършени 70 процента от всички подобни атаки в света, отбеляза координаторът. По данни на ООН от началото на годината досега при 92 потвърдени въоръжени нападения срещу здравни заведения в Сирия са загинали 89 медицински работници. За сравнение - през цялата 2017 г. атаките са били 112 със 73 загинали медици. Най-много такива атаки тази година са извършени в Източна Гута и Идлиб. Мумцис заяви, че ООН не иска в Идлиб да се повтори случилото се в Източна Гута. Той изрази безпокойство и от трудния достъп на хуманитарна помощ в Сирия. През 2017 г. са били удовлетворени 27 процента от исканията на ООН до сирийските власти да разрешат доставяне на помощи, а през първите четири месеца на тази година - само 7 процента, подчерта координаторът.", "date": "2018.05.19", "title": "ООН: Кризата в Сирия тази година е най-тежката от началото на гражданската война"}
{"url": "https://www.24chasa.bg/novini/article/6870485", "text": "Американският президент Доналд Тръмп засили нападките си срещу Министерството на правосъдието, като намекна, че ФБР може би е внедрило свой информатор в предизборния му щаб през 2016 г. или е вербувало някого от кампанията му, съобщи Ройтерс, цитирана от БТА. Тръмп се въздържа да обвини бюрото, че го е шпионирало и предпочете да говори за сведения, че най-малко един човек от ФБР бил \"имплантиран\" с политическа цел в кампанията му, но не каза чии са тези твърдения. \"Ако това е вярно, това е най-големият политически скандал на всички времена\", написа Тръмп в Туитър. Бившият кмет на Ню Йорк Рудолф Джулиани, който сега е един от личните адвокати на президента, почти незабавно омаловажи спекулациите на Тръмп за някакъв информатор. Пред Си Ен Ен той каза, че той лично не е сигурен, че е имало такъв човек, и добави, че и президентът не е сигурен. Нито Тръмп, нито Джулиани дадоха някакви доказателства за внедряване на някого от правителството в щаба на Тръмп. Дълго време ни се казваше, че е имало някакво проникване, каза Джулиани. По едно време президентът мислеше, че е бил подслушван, добави той. Според в.\"Ню Йорк таймс\" ФБР е ползвало услугите на таен осведомител по време на разследването за действията на екипа на Тръмп по време на предизборната кампания. Според източници на вестника такава роля играел американски университетски преподавател, работещ във Великобритания, предаде ТАСС. Той поддържал връзка с двама души, които тогава били съветници на Тръмп - Джордж Пападопулос и Картър Пейдж. И двамата са разследвани във връзка с твърденията за евентуална намеса на Русия в американската предизборна кампания. По повод разследването на специалния прокурор Робърт Мълър Тръмп и някои негови съюзници са казвали, че хора от министерството на правосъдието се стремят да саботират администрацията му, отбелязва Ройтерс. ФБР отказа да коментира твърденията за негов източник в екипа на Тръмп.", "date": "2018.05.19", "title": "Тръмп: Поне 1 човек от ФБР е бил внедрен в предизборния ми екип"}
{"url": "https://www.24chasa.bg/novini/article/6870474", "text": "Мъжът, опитал се да заключи две първокласнички в тоалетната на 17-о СОУ в София, се казва Валентин Асенов и е на 33 години, съобщава Нова тв. Той работи във фирмата, която доставя хляба на училището от седем месеца. Затова и безпроблемно е влязъл през задния вход на школото. Въпреки това е криминално проявен – има регистрация за кражба. В момента Асенов все още е в ареста. Инцидентът става в четвъртък, но днес вече за безопасността на децата са взети мерки. За доставчиците ще има отделен вход, през който няма да имат контакт с учениците. „Искам да благодаря две много смели български деца“, казва директорът на училището. „В петък сутринта поканихме учители и родители, за да подадем жалба към МВР“, пояснява той. Тъй като в момента тече следствие не може да разкаже подробности около инцидента.", "date": "2018.05.19", "title": "Мъжът, нападнал първокласнички в столично училище, бил криминално проявен"}
{"url": "https://www.24chasa.bg/novini/article/6870491", "text": "Вицепремиерът и министър на външните работи Екатерина Захариева заминава за Аржентина за участие в срещата на външните министри на страните от Г-20, която ще се проведе на 20 и 21 май в Буенос Айрес. Това съобщиха от пресцентъра на МВнР. Захариева ще ръководи делегацията на ЕС. В рамките на участието си във форума в Буенос Айрес се очаква вицепремиерът Екатерина Захариева да проведе и двустранни срещи със свои колеги от държавите от Г- 20. Групата на двайсетте – Г-20, е учредена през 1999 г. като формат за среща на финансовите министри и управителите на централните банки. Тя включва 19-те страни с най-големите икономики в света - Австралия, Аржентина, Бразилия, Великобритания, Германия, Индия, Индонезия, Италия, Канада, Китай, Мексико, Русия, Саудитска Арабия, САЩ, Турция, Франция, Южна Корея, Южна Африка, Япония и Европейския съюз. Членовете на Групата заедно представляват 85% от световния брутен национален продукт, генерират 75% от международната търговия и съставляват две трети от световното население. Аржентина е настоящият ротационен председател на Г-20. Приоритетите, избрани от аржентинското председателство на Г-20 за 2018 г. са бъдеще на заетостта, развитие на инфраструктурата за развитие и устойчивото бъдеще на прехраната.", "date": "2018.05.19", "title": "Захариева ще ръководи делегацията на ЕС на срещата на Г- 20 в Буенос Айрес"}
{"url": "https://www.24chasa.bg/novini/article/6870513", "text": "Двама севернокорейци избягаха днес в Южна Корея и бяха намерени в Жълто море, съобщи Ройтерс, позовавайки се на Йонхап. Двамата бегълци били забелязани от южнокорейските военни в лодка край морската граница между двете Кореи. Единият от севернокорейците е офицер от армията. Двамата са изразили желание да избягат в Южна Корея, предава БТА. Инцидентът се случи, след като Северна Корея отказа да приеме списъка с южнокорейски журналисти, които трябваше да наблюдават в петък закриването на ядрения полигон на КНДР. Това породи нови съмнения дали Пхенян наистина иска да намали напрежението в района, отбелязва Ройтерс.", "date": "2018.05.19", "title": "Двама севернокорейци избягаха в Южна Корея"}
{"url": "https://www.24chasa.bg/novini/article/6870516", "text": "Тази среща завърши много позитивно. Европейските лидери си тръгнаха от България по-обединени. Много конкретни неща се случиха. Освен ясната политическа воля, която беше изразена от всеки от лидерите, ние имаме анекс към декларацията, който съдържа конкретни проекти. Вече имаме подписани и първите споразумения в сектор \"Енергетика\". Това каза министър Лиляна Павлова в \"Тази събота\" по  . Ние не дадохме нито за един момент фалшиво обещание. Това беше среща на върха на тема \"Европейска перспектива\". Макрон каза, че трябва да интегрираме Западните Балкани в Европа, просто процесът ще отнеме по-дълго време. Лидерите на Западните Балкани си тръгнаха от София с надежда, но и с конкретика, допълни тя. Разходката на Ангела Меркел, Тереза Мей и Еманюел Макрон по Моста на влюбените в София беше знак за Европа и за света, че независимо от Брекзит, Европа остава единна. „Тогава, когато трябва да сме единни, независимо от Брекзит и трудностите, пред които минаваме, можем да сме диалогични и да сме заедно”, изтъкна Павлова. По думите ѝ атмосферата е била искрена и конструктивна. „Да, може би си казахме някои неща „право куме в очи”, но имаше нужда да си кажем нещата искрено и директно, а не да се лъжем. Срещата беше колкото искрена, толкова и прагматична, толкова и ясно полагаща накъде вървим. Аз съм по-голям оптимист съм, отколкото бях, преди да започне срещата”, обобщи Лиляна Павлова. „Ако Република Македония и Гърция довършат този огромен пробив, който направиха в София за името, и Република Македония влезе в НАТО, защо не две, а три държави през 2025 г. да не са следващите членки на ЕС”, посочи министърът за българското европредседателство. „И Ципрас, и Заев казаха, че има поредица от имена на масата, но не пожелаха да ги споделят. Дори на самото заседание, попитани директно, помолиха да им дадем време да ги съгласуват”, отбеляза Павлова.", "date": "2018.05.19", "title": "Павлова: Лидерите на Западните Балкани си тръгнаха от София с надежда"}
{"url": "https://www.24chasa.bg/novini/article/6870568", "text": "“С първото си председателство на Съвета на ЕС България стана наистина пълноправен член на ЕС. Може да се каже, че от 30 юни 2018 г. започва истинското членство в ЕС”. С тези думи бившият външен министър Соломон Паси обобщи пред   срещата на върха ЕС-Западни Балкани в София. По думите му най-важното послание от тази среща е, че Западните Балкани са се върнали обратно в дневния ред на Европа, от който са изпаднали през 2003 г. Паси, който по това време бе външен министър, разказа спомена си от предишната среща за Балканите в Солун, където е било формулирано изобщо понятието “Западни Балкани”. По думите му това понятие се е появило, за да раздели тогава България и Румъния от останалите държави в региона, казвайки, че за първите две вратите на ЕС са отворени, а за останалите – не. След срещата в София за страните от Западните Балкати “няма обещание за дата на присъединяване, няма обещание за членство в ЕС, но самият факт, че тези страни са в дневния ред – това е голям успех. Тук България има основание за гордост”, заяви Паси. Бившият външен министър обаче откри и слабост в посланията по темата – а именно, че Турция изобщо не е била спомената. “Срещата между президента Реджеп Таийп Ердоган и лидерите на ЕС във Варна с домакин Бойко Борисов беше нещо сериозно, но това, което не ме зарадва онзи ден е, че Турция не беше спомената, а тя е наш изключително важен партньор. Турция е част от Балканите, но забравихме този стратегически приоритет”, заяви Паси. Соломон Паси похвали организацията на председателството и екипа, който работи по срещата ЕС-Западни Балкани. Той обаче очерта друг аспект от срещата като проблемен – а именно словесната престрелка между ЕС и САЩ и разменените реплики през Океана. “Показа се, че има спешна нужда от засилване на диалога ЕС-САЩ, имаме нужда от среща на върха ЕС-САЩ и това трябва да се постави като дългосрочна и постоянна цел на ЕС\", каза още той- Да се замеряме с реплики от двете страни на Океана – това не е работа”, заяви Паси. По думите му няма време за поставяне на подобна цел в рамките на оставащите седмици от българското председателство, но такава среща трябва да се организира в рамките на следващите 6 месеца. Според Паси “канонадата от реплики” е абсолютно безсмислена. Той разкритикува Иранската сделка заради две неща – тя е ограничена във времето до 2025 г. - тоест след това Иран може да прави каквото си иска и второ – сделката засяга само ядрената програма на Техеран, но не и програмата за далекобойни ракети. Бившият външен министър и председател на Атлантическия клуб припомни, че преди 10 години НАТО започва програмата си за противоракетен щит именно в цел защита от Иран. По думите му бившият президент на САЩ Барак Обама е настоявал за сделката с Иран, за да защити Нобеловата награда за мир, която получи без да е направил нищо. “Обама трябваше да защити Нобеловата си награда и направи редица действия в тази посока. Част от тях бяха добри – като споразумението с Куба, но част от тях бяха провал – като сделката с Иран”, каза Паси.", "date": "2018.05.19", "title": "Соломон Паси: С първото си председателство България стана наистина пълноправен член на ЕС"}
{"url": "https://www.24chasa.bg/novini/article/6870526", "text": "Екатерина Захариева, министърът на външните работи и вицепремиер на България, каза в ефира на Нова тв, че срещата на лидерите на Европа в София е голям успех за страната ни. „По инициатива на България, ЕС оповести стратегия за Западните Балкани“, допълва тя. А в тази инициатива черно на бяло е записано понятието \"неотменин ангажимент\", който съюза има към страните от Западните Балкани, които кандидатстват за членство. По време на срещата били обсъдени и проекти, които да сближат кандидат-членските със страните на ЕС. Първият ден в съюза е много стресиращ. Затова трябва икономиките на държавите да бъдат подготвени. Част от страните в ЕС са по-консервативни към обявяването на точни срокове за разширяване. Процесът на присъединяване изисква членките да отговорят на 5 критерии, които не може да се каже със сигурност кога ще бъдат изпълнени, обяснява Захариева. „Често чувам, че проектът е в опасност, че сме бавни и неефективни. Бавни сме, защото трябва да вземем решения, но проектът не е в опасност“, казва министърът на външните работи и допълва, че когато Европа е готова да инвестива 30 млрд. в страните членки за ЕС, явно има сериозни намерения да ги приобщи към съюза. „Приемаме името Илинденска Македония като признание за общата ни история“, каза Захариева, въпреки че уточнява, че това може да не е крайния вариант.", "date": "2018.05.19", "title": "Екатерина Захариева: Проектът Западни Балкани не е в опасност"}
{"url": "https://www.24chasa.bg/novini/article/6870580", "text": "\"Ако не бяха децата, нямаше да заловим педофила\", това каза пред   директорът на столичното 17-о основно учил Антоан Тонев. Той благодари на учениците, които станаха жертва на педофила, че са подали сигнал срещу него. \"Първо са разказали на родителите си, после те ни уведомиха и така бързо той бе заловен и спасихме и други деца от посегателства\", поясни Тонев. Родителите на децата днес са се събрали пред училището. \"Децата ни описаха педофила. И той е този, когато заловиха\",каза майките на малчуганите. 41-годишният педофил се промъкнал в тоалетните и дърпал учениците. След сигнал той бе задържан от полицията. Оказа се, че педофилът работел на лафка в училището", "date": "2018.05.19", "title": "Директорът на 17-о училище: Ако не бяха децата, нямаше да заловим педофила"}
{"url": "https://www.24chasa.bg/novini/article/6870567", "text": "\"Когато има хора, като Боян Петров, няма невъзможни неща в дипломацията\", казва министърът на външните работи Екатерина Захариева и допълва, че се възхищава от Радослава Ненова и от силния й характер. \"Само жена като нея може да бъде с мъж като Боян Петров“, казва Захариева в ефира на Нова тв. След като издирването на българския алпинист завърши неуспешно Ненова иска да види дневника на Боян, за да направи книга за него. „Исках да намеря и фотоапарата му, но това е много по-трудно\", казва тя. Не желае да има траур или черни ленти за Боян Петров. \"Помолих ги да сложат българското знаме и неговия портрет. Искам да остане като една легенда, като нещо красиво“, казва Ненова. „Може би сега е на правилното място, щом планината не ми го дава след всичките ми усилия.“ Най-много я тревожи мисълта, дали е бил уплашен и неспокоен в планината. В бъдеще смята ходи със сина си в Тибет, за да се срещне с Боян, а не за да скърби за него. „Отнасяше се към планината, като към своя любима“, каза Ненова и допълва, че никога не е искала от Боян Петров да се откаже от експедициите.", "date": "2018.05.19", "title": "Радослава Ненова: Искам Боян Петров да остане една легенда"}
{"url": "https://www.24chasa.bg/novini/article/6869640", "text": "Официална церемония за откриване на обновената сграда на Американския колеж в София отбеляза успешното приключване на първия мащабен проект за преустройство на колежа от неговото построяване през миналия век. На събитието присъстваха кметът на София г-жа Йорданка Фандъкова, посланикът на САЩ в България Н.Пр. Ерик Рубин, заместник-министърът на образованието и науката Таня Михайлов, ръководството на Американския колеж в София и на Фондация „Америка за България“, представители на изпълнителя на проекта и други официални лица. Извършени са реконструкция и преустройство на старата сграда, изградени са две топли връзки и изцяло нов учебен център с уютна библиотека. Обновената сграда напълно се вписва в обстановката на кампуса, като строителната компания „Геострой” АД, изпълнител на проекта, запазва цялостния старинен архитектурен стил на сградата. Допълват го единствено съвременни елементи, съобразно най-добрите изисквания за помещения, предназначени за учебния процес. Реализацията на проекта, започнала през септември 2016 г., е извършена от „Геострой” АД без прекъсване на учебния процес и стана възможна благодарение на осигурено финансиране от Фондация \"Америка за България\", USAID ASHA, настоятелството на колежа и други дарители. Американският колеж в София е основан през 1860 г. и е една от най-старите американски образователни институции извън пределите на САЩ.", "date": "2018.05.19", "title": "Обновената сграда на Американския колеж в София отвори врати"}
{"url": "https://www.24chasa.bg/novini/article/6868241", "text": "Уникалният вкус на Карнобат, събрал най-доброто от нашите лозя, стана истински посланик на българския дух, традиции и самобитност по време на Срещата на върха в София.  „Неслучайно избрахме „ ” да представи страната ни на най-високия международен форум”, споделиха организаторите. Освен че е символ на отлично качество и висока класа,  . За германския канцлер Ангела Меркел това е поредната среща с уникалния вкус от Карнобат. При визитата си у нас през 2010 г. тя оцени качество на родните напитки и дори купи за личната си енотека от невероятното Шардоне на водещия български производител. Впечатляващият Мускат Отонел, който е част от класния бленд на ароматни и неароматни сортове в „ ”, очарова журито от Concours Mondial de Bruxelles с деликатните си ухания на индрише и здравец. Те нямат аналог по света и неслучайно са в основата на невероятната ракия, с която България се представи пред висшите държавници. Отгледаният в лозята на „Винпром Карнобат” Мускат превъзхожда всички останали клонове, виреещи в другите части на Европа, казват световно известни енолози. 3-годишното отлежаване в дъбови бъчви пък помага на ракията да извлече най-доброто и да постигне качество, достойно за световни лидери, споделят енолозите на „Винпром Карнобат”. Вината и ракиите на Карнобат са триумфирали с най-високите отличия от Брюксел, Лондон, Париж, Виена, а под златните им медали стоят подписите на най-авторитетните енолози по света. С тях са вдигани наздравици в Лондонската Кралска опера, а у нас са посрещани световни лидери от ранга на Владимир Путин и Джордж Буш. Признание, превърнало напитките от карнобатските лозя в истинска визитна картичка на България пред световния елит. През есента на тази година България ще събере водещите познавачи на ракии, брендита и други спиртни напитки. Те ще журират  . Той е известен още и като „Обединените нации на спиртните напитки“, защото всяка година се провежда в различна държава. Признанието за ракия „ ” стана негласна причина страната ни за втори път да спечели домакинството на основания в Брюксел конкурс. Златните медали, присъждани многократно за вината и ракиите на Карнобат, са гаранция, че потребителите ще получат най-високо качество. „Избирайки бутилка, на която са отпечатани медалите, човек ще знае, че купува нещо наистина добро”, коментира директорът на надпреварата Тиери Хайнс. Брюкселският форум е известен с изключително строгите си критерии и само най-качествените напитки на планетата са в състояние да се преборят за награда, допълни той. А сред тях е и ракия „ ” – единствената, с която световните лидери вдигнаха наздравица при посещението си в София. Уникалните аромати на индрише и здравец, с които ракия „ ” впечатли журито на Concours Mondial de Bruxelles, са извлечени изцяло по естествен път. „Отглеждаме гроздето в уникални местности, където от векове старите карнобатлии са засаждали най-добрия Мускат Отонел”, поясниха енолозите на „Винпром Карнобат”. Песъкливо-каменистата структура на почвите в съчетание с близостта до морето и умерения климат са отлични за засаждане на сорта. Слънцето грее изобилно, липсват резки температурни колебания, камъните задържат топлината в корена на лозата и гроздето се налива със сладост. Добрият дренаж на почвата помага след дъжд водата бързо да слезе към затоплените корени. Така освен ценни захари се натрупват невероятните аромати и вкусове. След брането майсторите на ракията настойват гроздовата мъст с ципите за дълго време и провеждат ферментацията при ниски температури. Накрая дестилират, за да извлекат и концентрират ценните ухания. Мекотата във вкуса пък се дължи на 3-годишното й отлежаване в дъбови бъчви. Благодарение на автентичната технология ракия „ ” добива плътност, мекота и се обогатява с ценни ухания. Ракията се изварява в единствените по рода си посребрени казани, които чрез електролиза от вътрешната страна я пречистват до съвършенство.", "date": "2018.05.19", "title": "Посрещнахме световните лидери с уникален вкус от Карнобат"}
{"url": "https://www.24chasa.bg/novini/article/6870589", "text": "Бомбардировачи на китайските ВВС след дълъг въздушен преход са извършили учебни кацания на острови и рифове в Южнокитайско море като част от военни учения в този район, който е предмет на териториални спорове между Пекин и негови съседи от Югоизточна Азия, предадоха Ройтерс и Асошиейтед прес. Агенциите се позовават на вчерашно съобщение на командването на ВВС и на китайския правителствен вестник \"Чайна дейли\". Целта на ученията, според китайските източници, е подобряване на способността на военната авиация на страната \"да достига всички територии, да извършва удари по всяко време и по всички направления\", предава БТА. Пилотът на един от бомбардировачите Н-6К (на латиница) е нанесъл учебни удари по определена морска цел, а после е извършил излитания и кацания на летище на един от островните рифове в района. След приключване на мисията и след презареждане с гориво във въздуха бомбардировачите са се върнали в постоянните си бази. Тази операция е позволила на летците на китайските ВВС да придобият опит по използване на островните военни летища като бази при осъществяване на далечно патрулиране в морската акватория, отбелязва \"Чайна дейли\", цитиран от ТАСС. Целта на ученията била да се укрепи бойния потенциал на авиацията за противодействия на заплахите по морското направление и да бъдат сдържани \"всякакви посегателства върху териториалната цялост на страната в този регион\", заявява по този повод военният експерт Ван Минлян предвестника. Китай от няколко години с помощта на нови строителни технологии превръща рифове в Южнокитайско море в изкуствени острови и изгражда на някои от тях военни летища и бази. Срещу тези действия на Пекин остро реагират някои от съседните страни, които също имат териториални претенции към архипелазите в Южнокитайско море, около които са открити богати залежи на въглеводородни горива. Такива претенции, освен Китай, в една или друга степен изразяват Виетнам, Филипините, Тайван, Бруней и Малайзия, посочва Ройтерс. САЩ нееднократно са възразявали срещу действията на Китай и се обявяват за свобода на корабоплаването през спорните райони на Южнокитайско море, което е важен търговски морски път. \"САЩ остават на позицията си за свободен и открит Индо-Тихоокеански район\", заяви отново вчера говорителят на Пентагона подполковник Кристофър Логън пред Ройтерс. \"Ние следим съобщенията (за действията на Китай) за милитаризация на спорните зони в Южнокитайско море, които само нагнетяват напрежение и дестабилизират района\", добави той.", "date": "2018.05.19", "title": "Китайски бомбардировачи кацнаха на спорни острови в Южнокитайско море"}
{"url": "https://www.24chasa.bg/novini/article/6870591", "text": "Розопроизводители блокираха тази сутрин пътя Пловдив-Карлово в района на с. Войнягово. При тях пристигна министърът на земеделието Румен Порожанов. Стопаните разсипаха розов цвят по платното и настояха за по-висока изкупна цена. В момента килограм розов цвят се изкупува за 2,20 лева.  В някои райони няма и пазар заради свръхпроизводство. В момента министър Порожанов е на среща в община Карлово с кмета д-р Емил Кабаиванов и управници на села от региона, където се отглеждат рози. По-късно днес предстоят и нови блокади на пътища от розопроизводители. Исканията им са държавата да се намеси, тъй като според тях има картел, който държи ниски изкупни цени, а това ги обрича на фалит.     ", "date": "2018.05.19", "title": "Розопроизводители блокираха пътя Пловдив-Карлово, Порожанов отиде при тях (Снимки)"}
{"url": "https://www.24chasa.bg/novini/article/6870605", "text": "Бързият влак София-Бургас аварира в събота сутрин. Инцидентът е станал на гара Веринско. Локомотивът започнал да дими, предава Нова телевизия. Той бил ремонтиран наскоро, разказали машинистите пред наши зрители. Само бързата реакция на машинистите предотвратила избухването на пожар. Друга машина дошла от София, за да продължи композицията пътя си към морския град.", "date": "2018.05.19", "title": "Влак от София за Бургас аварира на гара Веринско, локомотивът димял"}
{"url": "https://www.24chasa.bg/novini/article/6870635", "text": "Министърът на отбраната Красимир Каракачанов заминава утре, 20 май, на официално посещение в Черна гора. Това съобщиха от пресцентъра на Министерството на отбраната /МО/. Той ще има среща с министъра на отбраната на Черна гора Предраг Бошкович. Двамата ще обсъдят възможностите за задълбочаване на двустранното военно сътрудничество, както и ключови въпроси на сигурността. В рамките на визитата си министър Каракачанов ще участва в осмото издание на организирания от черногорска страна To Be Secure Forum, където ще направи изказване по темата \"Западните Балкани - между нерешеното минало и новите предизвикателства\". Във форума, освен домакинът министър Бошкович, ще участват и министрите на отбраната на Босна и Херцеговина и Република Македония - Марина Пендеш и Радмила Шекеринска.", "date": "2018.05.19", "title": "Каракачанов заминава на визита в Черна гора утре"}
{"url": "https://www.24chasa.bg/novini/article/6870861", "text": "Гръцкият премиер Алексис Ципрас се срещна днес с президента Прокопис Павлопулос, за да го информира за най-новите развития около продължаващите разговори по спора за името на бившата югорепублика Македония, съобщава в. \"Катимерини\", цитирана от БТА. \"Искаме трайно решение\", обяви Ципрас, като подчерта, че правителството настоява всяко едно име да бъде използвано \"ерга омнес\", т.е. за всеобща употреба, както и Скопие да ревизира македонската конституция, променяйки положения, смятани за иредентистки. Ципрас е подчертал, че преговорите със Скопие са в \"решаващ етап\". Президентът на Гърция е настоял за възможно най-широк консенсус между политическите партии. Премиерът е планирал днес разговори и с лидери на опозиционните сили. Според информации Атина и Скопие обсъждат варианта за име \"Република Илинденска Македония\" за разрешаването на десетилетния спор между двете страни.", "date": "2018.05.19", "title": "Ципрас обсъди с президента на Гърция новостите по спора за името на Македония"}
{"url": "https://www.24chasa.bg/novini/article/6870892", "text": "Развиването на отношенията с Молдова е главен приоритет на румънското правителство и по въпроса има широк консенсус в румънското общество. Това е заявил румънският делегиран министър по европейските въпроси Виктор Негреску по време на посещение в Молдова, предаде Аджерпрес, цитирана от БТА. Позовавайки се на прессъобщение на румънското външно министерство, агенцията информира, че Негреску е разговарял с молдовския премиер Павел Филип, с вицепремиера за европейска интеграция Юрие Лянка и с други официални представители на Молдова. Негреску е заявил вчера, че Румъния е решена като бъдещ председател на Съвета на ЕС да използва всяка възможност, за да насърчи европейските надежди на Република Молдова. По думите на румънския представител по време на председателството си в периода януари-юни 2019 г. \"Румъния ще представи един ЕС, способен да проектира повече стабилност, демокрация и просперитет в съседния си регион\".", "date": "2018.05.19", "title": "Румънски министър: Развиването на връзките с Молдова е наш главен приоритет"}
{"url": "https://www.24chasa.bg/novini/article/6870943", "text": "До няколко години руските въоръжени сили ще започнат да получават нови ядрени оръжия, съобщи в петък президентът Владимир Путин, цитиран от ТАСС и Асошиейтед прес. През 2020 г. се очаква армията да бъде снабдена с руски стратегически ракетни комплекси от пето поколение, изстрелващи междуконтинентални балистични ракети \"Сармат\". А още догодина ще започнат доставките на ракетни комплекси \"Авангард\" с хиперзвукови междуконтинентални ракети. Продължават изпитанията и на други перспективни комплекси за руските стратегически сили, посочи Путин на съвещание с ръководствата на министерството на отбраната и на предприятия от отбранително-промишления комплекс, предава Ройтерс. \"Сармат\" използва тежки междуконтинентални ракети с течно гориво, изстрелвани от шахти. А комплексите \"Авангард\" се очаква да бъдат приети на въоръжение в Русия вместо остаряващите мобилни ракетни комплекси \"Топол-М\", напомня \"Комерсант\". Ракетите с твърдо гориво, изстрелвани от \"Авангард\", могат да доставят бойни глави на разстояние от 2000 до 6000 км. Това е един от поводите САЩ да обвиняват Русия, че нарушава договора за ликвидиране на ракетите със среден и по-малък обсег от 1987 г., предвиждащ всички ракети с обсег под 5000 км, способни да носят ядрен заряд, да бъдат унищожени. Кремъл обаче системно отрича да нарушава този договор, отбелязва изданието.", "date": "2018.05.19", "title": "Путин: До няколко години руските войски ще получат нови ядрени оръжия"}
{"url": "https://www.24chasa.bg/novini/article/6870939", "text": "Трима души загинаха и един бе тежко ранен, след като катер се вряза в скали на южното крайбрежие на гръцкия о-в Крит, предаде РИА Новости, като се позовава на гръцката агенция АНА-МПА. Инцидентът е станал през нощта, предава БТА. Рибари, които са били в лодка в морето и са станали свидетели на инцидента, посочиха, че катерът е развил висока скорост и по неизвестни причини се е врязал в скалите. Рибарите са успели да извадят от лодката тежко ранен мъж, който след това е бил хоспитализиран. Тримата загинали са били млади хора на около 30-годишна възраст.", "date": "2018.05.19", "title": "Трима души загинаха, след като катер се вряза в скали на остров Крит"}
{"url": "https://www.24chasa.bg/novini/article/6870947", "text": "Руският външен министър Сергей Лавров отмени насрочените си посещения в Аржентина и Куба във връзка с прояви, организирани по линията на новото правителство на федерацията, съобщи дипломатическото ведомство в Москва, цитирано от ТАСС и БТА. На заседанието на външните министри от Г-20 в Буенос Айрес от 20 до 21 май Русия ще бъде представена на равнище заместник-министър, информира ведомството на Лавров. В новото правителство, одобрено вчера от президента Владимир Путин, позициите си запазват ключовите министри от досегашния кабинет. Сергей Лавров остава министър на външните работи. Пресслужбата на правителството информира, че първото му заседание ще се състои идната седмица преди откриването на Петербургския международен икономически форум, който ще започне работа на 24 май. По-рано посланикът на Аржентина в Москва Рикардо Лагория бе съобщил за ТАСС, че Лавров планира да разговаря в кулоарите на аржентинската среща на Г-20 с президента на южноамериканската държава Маурисио Макри и с външния министър Хорхе Фори. Говорителката на Държавния департамент на САЩ Хедър Науърт съобщи, че държавният секретар Майк Помпейо няма да участва в аржентинското съвещание на Г-20 и вместо него ще замине първият му заместник Джон Съливан.", "date": "2018.05.19", "title": "Лавров отмени насрочените си посещения в Аржентина и Куба"}
{"url": "https://www.24chasa.bg/novini/article/6870967", "text": "Над 300 жители на пловдивските села Белащица, Марково, Браниполе, Брестник и Гълъбово излязоха в събота на протест срещу разширяването на една от каменните кариери в района. Повод за гнева на местните стана инвестиционното намерение на концесионера „Холсим кариерни материали Пловдив\" АД, добиващо мрамор за трошен камък. От фирмата искат разрешение за работа на нов терен от 50 дка в района за още 25 г. Притеснението на хората е, че мястото е едва на 870 м от най-близките къщи. От РЗИ-Пловдив също посочват този факт като потенциална опасност за населението. Жителите на селата настояват и да бъде проверена работата на концесионера заради високите нива на запрашаване, постоянен шум от взривовете и необратимите последствия за природата. Кметицата на Белащица Цветанка Читакова ще настоява да се ограничи скоростта на тежките камиони, да се поставят легнали полицаи и да се увеличи броят на патрулките по трасето.", "date": "2018.05.19", "title": "Стотици на бунт срещу каменна кариера"}
{"url": "https://www.24chasa.bg/novini/article/6870965", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов проведе работен разговор с баронеса Невил-Джонс - член на Камарата на лордовете и бивш министър по сигурността и борбата с тероризма на Великобритания (2010-2011 г.). Двамата се срещнаха в рамките на глобалния форум за сигурност „ГЛОБСЕК“ в Братислава. Това съощиха от пресцентъра на ПП ГЕРБ. Председателят на ПГ на ГЕРБ и баронеса Невил-Джонс обсъдиха предстоящото участие на Цветанов на форум, посветен на сигурността на Западните Балкани, който ще се проведе в Камарата на лордовете в Лондон в края на юни. Двамата коментираха и доклада на Камарата за ролята на Великобритания в региона след излизането й от ЕС. Баронеса Невил-Джонс подчерта важността, която Великобритания отдава на региона и потвърди, че е осъзната нуждата от ангажираност със страните на Балканите след Брекзит, особено по отношение на сътрудничеството в сектор „Сигурност“. Цветан Цветанов акцентира върху необходимостта от запазване на високо ниво на сътрудничество между Великобритания и системите за обмен на информация на ЕС между правоохранителните служби. „Така няма да има загуба на оперативни способности, които биха могли да навредят на колективната сигурност на ЕС“, посочи председателят на Комисията по вътрешна сигурност и обществен ред.", "date": "2018.05.19", "title": "Цветанов разговаря с баронеса Невил-Джонс от Камарата на лордовете на Великобритания"}
{"url": "https://www.24chasa.bg/novini/article/6871124", "text": "Британският принц Хари и годеницата му Меган Маркъл обикалят Уиндзор в открита каляска -ландо \"Аскот\" след сватбената церемония, съобщиха световните информационни агенции. Двамата сияят, а събралите се хора ги приветстват възторжено. Ескортира ги конна процесия. Каляската е от кралската колекция, предаде БТА.  Тя е теглена от четири коня от породата Уиндзорски сиви коне, използвани за каляските на монарси и тяхното семейство още от времето на кралица Виктория през XIX век. Процесията ще премине през центъра на града и ще се върне обратно в Уиндзорския замък за приема, който ще даде кралица Елизабет Втора за младоженците и 600-те им гости. Каляските в кралската колекция са над сто. Пет от тях са ландо \"Аскот\". Принц Хари и Меган Маркъл се върнаха в замъка Уиндзор след сватбената процесия.  ", "date": "2018.05.19", "title": "Хари и Меган обикалят Уиндзор след сватбата си в каляска (Снимки)"}
