{"url": "https://www.24chasa.bg/novini/article/7500259", "text": "Хеликоптер катастрофира върху покрива на сграда на Седмо авеню в Манхатън, съобщи в Туитър нюйоркската пожарна служба, цитирана от Ройтерс. Пожарникарите са на мястото на аварийното кацане, което е станало в дъждовно време. Избухнал е пожар. По информация на ABC7NY има само 1 жертва. Няма данни за терористичен акт до този момент, по-скоро става въпрос за твърдо кацане, казват от службата на губернатора.                                                                                                                                                                                                                                                                                                                        ", "date": "2019.06.10", "title": "Хеликоптер катастрофира върху покрива на сграда в Манхатън (На живо)"}
{"url": "https://www.24chasa.bg/novini/article/7500145", "text": "8 лева ще е цената на наем за чадър на плажа в Равда - Национален детски детски комплекс, и също 8 лева - за шезлонг. Това е записано в заповедта, с която туристическият министър Николина Ангелкова определя за наемател на този плаж фирмата “Ей Си Джи Трейд”, която е спечелила наддаването. С друга заповед за наемател на централния плаж в Приморско е определена фирмата “Соф проект Инженеринг” ЕООД, която ще отдава под наем чадъри и шезлонги по 7 лв. тя е била единствен кандидат. ", "date": "2019.06.10", "title": "8 лева за чадър в  Равда, 7 в Приморско"}
{"url": "https://www.24chasa.bg/novini/article/7500241", "text": "Канадският премиер Джъстин Трюдо призна, че страната му е извършила геноцид срещу коренното население. Така той включи Канада в малобройната група на страните, признали това престъпление – Германия, Камбоджа и Руанда, предаде \"Дарик\".  Смята се, че около 4000 жени и момичета от коренното население са убити или изчезнали през последните 30 години в Канада, но в действителност истинският им брой едва ли някога ще се разбере. По време на предизборната си кампания канадският министър-председател обеща национално проучване на тези случаи, а комисията, която го извърши заключи, че срещу коренното население е извършен геноцид. Потвърждавайки това заключение, Трюдо предизвика противоречиви реакции в страната на кленовия лист. „Обещахме на канадците, че ще започнем този процес, който ще начертае път към бъдещето“, заяви канадският премиер при обявяването на резултатите от доклада в началото на юни. „Официално беше представен докладът от националното проучване, което заключи, че трагичните прояви на насилие срещу жени и момичета от коренното население се равняват на геноцид“, посочи той. Докладът е установил, че жените и момичетата от коренното население е 12 пъти по-вероятно да бъдат убити или да изчезнат в сравнение с другите демографски групи в Канада и 16 пъти по-вероятно в сравнение с белите жени. Смята се, че около 4000 жени и момичета от коренното население са убити или изчезнали през последните 30 години в Канада, но в действителност истинският им брой едва ли някога ще се разбере. Според документа: „действията, както и бездействието на държавата се коренят в колониализма и колониалната идеология“ и са ключови причини за изчезването на хиляди жени от коренното население. Необходима е цялостна промяна на модела, за да се сложи край на колониализма в канадското общество, заяви председателят на комисията, извършила проучването - Мерион Бълър: „Тази промяна на модела трябва да се случи на всички нива на държавното управление и обществените институции. Идеологията и инструментите на колониализма, расизма и омразата срещу жените, както в миналото, така и в настоящето, трябва да се отхвърли.“ Комисията призна, че терминът „геноцид“ вероятно ще предизвика разнопосочни реакции в страната, но обясни, че внимателно е проучила дефиницията на Обединените нации. Геноцидът има много форми, обясни в интервю за телевизия „СиБиСи“ Мерион Бълър: „Ние, включително аз, мислим за геноцида като за Холокоста или избиването на народа тутси в Руанда. Това е само едно от проявленията на геноцида, а има и други. Изслушахме семейства и оцелели в цяла Канада за поколения на насилие, на нарушаване на правата на коренното население. За деца, които насилствено са били взимани от семейства им. Единственото заключение би могло да бъде – геноцид.“ Канадски анализатори поглеждат обаче и отвъд вътрешната политика и предстоящите през есента избори. В международните отношения всяка дума има тежест, а някои думи са по-тежки от други, пише журналистът Евън Дайър. До изказването на Трюдо единствените държави в света, признали извършването на геноцид бяха Германия, Камбоджа и Руанда. Украйна смята Голодомор за геноцид, но смята за извършител не себе си, а ръководеният от Сталин Съветски съюз. Турция пък полага неимоверни дипломатически усилия срещу определянето на кланетата и изселването на арменското малцинство в началото на миналия век като „геноцид“.", "date": "2019.06.10", "title": "Канадският премиер призна за геноцид срещу коренното население"}
{"url": "https://www.24chasa.bg/novini/article/7500107", "text": "За първи път в 6-годишната история на конкурса BAAwards2019 рекламодатели, комуникационни агенции и студенти ще представят постиженията си в три конкурса за наградите на Българската асоциация на рекламодателите. Тази година надпреварата ще мине под мотото \"Четвъртото измерение\". Условията за участие в конкурсите за рекламодатели и комуникационни агенции изискват кампаниите да са осъществени в периода между 1 януари 2018 г. и 30 юни 2019 г. Проектите се подават онлайн от 3 юни 2019 г. до 8 септември 2019 г. на сайта на конкурса. Кампаниите в BAAwards2019 ще се състезават в 5 различни категории: · Пускане на пазара на нов продукт или услуга под нов бранд или като деноминатор на съществуващ бранд в установена категория · Иновация в продукт или услуга, и/или ребрандинг (подобрен продукт или услуга и/или повторно пускане на пазара с ново брандиране) · Корпоративен ребрандинг (ново брандиране на бизнес организация) · Бранд активационна кампания на продукт/услуга с бизнес насоченост (основен елемент: изграждане на трайна емоционална връзка с таргета) · Бранд активационна кампания за корпоративна социална отговорност (обществено-полезни кампании, които постигат цели извън конкретните бизнес интереси или законови изисквания; основен елемент: изграждане на трайна емоционална връзка с таргета и добавена стойност за обществото) За втора поредна година BAAwards обръща специално внимание и на студентите по маркетинг, реклама и комуникации. Те могат да участват в студентския конкурс на BAAwards2019, като подготвят и представят рекламно-комуникационна кампания на тема „Пускане на пазара на нов брандиран продукт или услуга в съществуваща категория“ в избран от тях бизнес сектор. Проектите ще бъдат оценявани от три съдийски състава на BAAwards2019, в които участват водещи български професионалисти в сферата на маркетинга и рекламата, представители на големи рекламодатели - членове на БАР, на комуникационни агенции - членове на БАКА, на агенции за пазарни и потребителски проучвания - членове на БАМОР и академични преподаватели. “BAAwards непрекъснато се развива: като агенти на положителната промяна в маркетинговите комуникации през 2015 и нейни архитекти през 2016, вдигнахме още по-високо летвата през 2017 и разшифровахме БАРкода на успеха през 2018. Сега през 2019 заедно навлизаме в четвъртото измерение, като отчитаме уникалната експертиза на основните страни в сектора: маркетолози, рекламисти и комуникатори, и студенти.“ С тези думи Росен Мисов, изпълнителен директор на БАР, обяви старта на конкурса. · Участват кампании, реализирани в периода 01.01.2018-30.06.2019г. · Заявки за участие в бизнес конкурсите се приемат между 03.06.2019-08.09.2019 г. · Студентски проекти се подават между: 29.6.2019-21.7.2019 г. · Оценяване и определяне на победителите: 22.7.2019-25.8.2019 г. за студентския конкурс и между 09.9.2019-29.9.2019 г. за бизнес конкурсите Гала събитието, на което ще бъдат връчени наградите и в трите конкурса, ще се състои през октомври.", "date": "2019.06.10", "title": "Три конкурса за наградите на рекламодателите BAAwards2019"}
{"url": "https://www.24chasa.bg/novini/article/7500246", "text": "Президентът Доналд Тръмп смята, че САЩ също могат да се „облажат“ от глоби на технологични гиганти по примера на ЕС. В интервю за Си Ен Би Си американският държавен глава коментира антимонополните разследвания и дела на европейските регулатори срещу американски технологични компании като „Гугъл“ и „Фейсбук“, предаде  Тръмп посочи, че това са „велики компании“, но когато става въпрос за концентиране на власт и монопол, наистина нещо такова се случва в големите интернет гиганти. Президентът смята, че страничен ефект на всички дела и глоби, които Европа налагат на технологични компании като „Гугъл“, са огромните суми пари, които влизат в касата на ЕС. „Ние също трябва да правим като тях“, заяви Тръмп, според когото Евросъюзът вижда в делата срещу технологичните гиганти лесен начин за правене на пари. „Мисля, че ситуацията е лоша. Те атакуват наши компании, но там наистина се случва нещо по отношение на монопола“, каза Тръмп. Европейската комисия е наложила на „Гугъл“ антимонополни глоби за 9.5 милиарда долара от 2017 г. насам, припомня Си Ен Би Си. „Фейсбук“ също е обект на разследване в много европейски страни, особено след въвеждането на Общия регламент относно защитата на данните (GDPR). Американските регулатори и законодатели също увеличиха натиска над технологични гиганти като „Гугъл“, „Фейсбук“ и „Амазон“, а с наближаването на президентските избори през 2020 г. тези компании често стават обект и на критики от страна на политическите партии. Все пак Тръмп отбелязва, че подходът на американското правосъдие към големитетехнологични фирми би бил различен от този на европейските регулатори.", "date": "2019.06.10", "title": "Тръмп: Можем да налагаме глоби на гиганти като „Гугъл“ по примера на ЕС"}
{"url": "https://www.24chasa.bg/novini/article/7500252", "text": "Най-голямата планета в Слънчевата система - Юпитер, се намира в най-близката си точка до Земята и в най-изгодна позиция за наблюдение без телескоп днес. Според астрономите от НАСА през целия юни Юпитер ще бъде видим дори с обикновен бинокъл. Освен планетата, любителите на космоса спокойно ще могат да наблюдават и няколко от спътниците ѝ - Йо, Европа, Ганимед и Калисто. От три години насам учените изследват Юпитер отблизо с космическия апарат \"Джуно\". Благодарение на него стана ясно, че планетата има бурна атмосфера и е обгърната с пояси от облаци и бури. Най-известната от тях е Голямото червено петно.", "date": "2019.06.10", "title": "Планетата Юпитер ще бъде атрактивна за наблюдение през юни"}
{"url": "https://www.24chasa.bg/novini/article/7500092", "text": "Водещият поддръжник на Брекзит Борис Джонсън обеща да намали данъците за лицата с по-високи доходи, ако стане премиер. Обещанието си той направи във връзка със започналата официално днес надпревара във Великобритания кой да наследи Тереза Мей - и съответно да оглави процеса на излизането на Лондон от ЕС, предаде Ройтерс, цитирана от БТА. Днес, в първия ден от кампанията, няколко от кандидатите изложиха своите аргументи защо именно те трябва да станат премиер на Великобритания. Макар и изразяваното от всички тях желание да е да се съсредоточат в кампаниите си върху вътрешнополитическите въпроси, при всички тях доминираше темата за Брекзит. Почти всички обещаха, че могат да решат главоблъсканицата с излизането от ЕС - която вкара Мей в тригодишни преговори с Брюксел - и то да я решат в рамките на три месеца, колкото е периодът от избирането на новия лидер в края на юли до насрочената към момента дата за Брекзит 31 октомври. Бившият външен министър Борис Джонсън е явният фаворит на букмейкърите за наследник на Мей. Според социологическите проучвания той е най-популярен сред 160 000 членове на Консервативната партия, които ще направят крайния избор за новия лидер. Джонсън избра да не започва кампанията си с някаква знакова проява, а вместо това представи плановете си в коментарна статия за вестник и интервю. Обещанието му обаче да вдигне от 50 000 на 80 000 лири прага за работещите, при който доходите им започват да се облагат с 40-процентен данък, привлече медийното внимание и накара съперниците му да кажат, че по-скоро ще се съсредоточат върху това да помагат на по-ниско платените хора. Предложението на Джонсън ще струва по 9,6 милиарда лири на година. Той заяви, че Лондон може да не плати договорените 39 милиарда лири на ЕС за излизането. Джонсън освен това обеща Великобритания да напусне съюза на 31 октомври със или без споразумение. Действащият министър на външните работи Джереми Хънт, друг фаворит, каза, че \"сериозните моменти изискват сериозен лидер\". \"Без Брекзит няма да има консервативно управление, а може би и Консервативна партия\", заяви в началото на кампанията си Хънт. \"От разговорите ми с европейските лидери ми стана ясно, че трябва да бъде сключено споразумение; те искат да излезем с предложения\", добави той. Доминик Рааб, който подаде оставка като министър в правителството на Мей по въпросите на Брекзит именно заради постигнатото от нея споразумение, каза, че и той е в състояние да осигури ново споразумение, но обеща Обединеното кралство да напусне ЕС на 31 октомври - дори това да означава връщане към базовите условия на Световната търговска организация за търговията. \"Аз съм този привърженик на Брекзит, на когото можете да разчитате\", заяви той. Рааб е един от най-твърдолинейните привърженици на Брекзит, отбелязва Ройтерс. Във връзка с официалното начало на кампанията си Мат Ханкок, който изключи варианта за излизане от ЕС без споразумение, каза следното: \"Не ни е нужен нито поддръжник на излизането, нито на оставането (в ЕС), нужен ни е лидер за бъдещето\". Разликите между всички кандидати отразяват разединението в Консервативната партия по въпроса. Това означава, че три години след като Обединеното кралство гласува с 52 срещу 48 процента да напусне ЕС, остава неясно как, кога и дори дали изобщо то ще излезе от съюза, отбелязва Ройтерс.", "date": "2019.06.10", "title": "Надпреварата за наследник на Тереза Мей \nзапочна"}
{"url": "https://www.24chasa.bg/novini/article/7500147", "text": "Гръцкият президент Прокопис Павлопулос прие искането да свика предсрочни парламентарни избори, което бе представено пред него от премиера на страната Алексис Ципрас, предаде АНА-МПА. Павлопулос одобри искането, позовавайки се на член 41, параграф 2 от гръцката конституция. Ципрас поиска от президента да разпусне парламента и да свика предсрочни избори, за да бъде избегнат продължителен период на политическа нестабилност в Гърция, който ще навреди на икономическото й възстановяване, съобщи Ройтерс. Двамата се срещнаха днес в президентската резиденция. \"След евроизборите има усещане, че Гърция се намира в продължителен кампаниен период от близо четири месеца, за който съм длъжен да забележа, че създава възможни опасности за гръцката икономика. Като се има предвид, че в момента сме навлезли в един цикъл на нормалност, това при никакви обстоятелства не бива да бъде прекъсвано, тъй като би било знак, че жертвите и усилията на гръцкия народ са застрашени\", заяви Ципрас, мотивирайки искането си за предсрочни избори. Министър-председателят реши да изтегли парламентарните избори по-рано, след като партията му СИРИЗА понесе тежко поражение на вота за Европейски парламент миналия месец. Основната опозиционна сила в Гърция - консервативната Нова демокрация, спечели изборите с преднина от 9,5 процентни пункта. По-рано правителството съобщи, че иска предсрочните избори да бъдат насрочени за 7 юли. Проучванията сочат, че Нова демокрация вероятно ще спечели и тези избори, отбелязва Асошиейтед прес. Финансовите пазари приветстваха перспективата за вота, като гръцките ценни книжа достигнаха 13-месечен максимум днес, покачвайки се с 3,3 процента.", "date": "2019.06.10", "title": "Ципрас поиска от президента да свика \nпредсрочни избори, той прие"}
{"url": "https://www.24chasa.bg/novini/article/7500067", "text": "Нова елегантна жена се появява напоследък публично като довереница на севернокорейския лидер Ким Чен Ун, съобщи в. “Таймс”. Хьон Сон Уол е соло певица на женския ансамбъл “Моранбон”, за която навремето се говорело, че е любовница на вожда на КНДР. Тя е била до Ким на посещение във фабрика и на откриването на гимнастически игри миналата седмица. 42-годишната Хьон, чийто най-популярен хит възпява работничка в текстилна фабрика, е член на ЦК на Корейската трудова партия. Тя придружи Ким при посещението му в Китай през януари и сега заема ръководна позиция в пропагандния апарат на партията. “Таймс” подчертава, че появата на певицата като политическо лице е много странна поради съобщенията, че тя е била екзекутирана заради участието си в порнографски филм. По-рано тази година южнокорейският вестник “Чосон илбо” писа, че Хьон и други музикантки в “Моранбон” са били разстреляни по заповед на лидера, защото правели порнофилм. Миналия вторник обаче певицата била назначена за зам.-директор на отдела на компартията за пропаганда и агитация, пише “Сън”, позовавайки се на официални източници в Пхенян. Смята се, че Хьон Сон Уол се познава със 7 години по-младия от нея Ким Чен Ун още от юношеските му години. Съобщенията, че тя е ликвидирана, не предизвикаха голяма изненада, защото Ким вече се е отървавал от свои близки. Други британски вестници съобщават, че по заповед на Ким Чен Ун е била извършена зловеща екзекуция. Севернокорейски генерал, обвинен в заговор за преврат, бил хвърлен в басейн с пирани, като преди това по тялото и крайниците му били нанесени рани с нож. Ким има огромен аквариум със стотици пирани, внесени от Бразилия, в една от резиденциите си. Те имат изключително остри зъби, с които са способни да разкъсат човек за минути. Смята се, че е заимствал идеята от филма за Джеймс Бонд от 1977 г. “Шпионинът, който ме обичаше”, в който злодеят Карл Стромберг убива своите опоненти, като ги хвърля в аквариум, пълен с акули. Откакто през 2011 г. севернокорейският лидер пое властта, се смята, че е наредил смъртта на 16 висши съветници. Стотици граждани също са убити. Сред жертвите са началникът на армията, шефът на Централната банка на КНДР, посланици. ", "date": "2019.06.10", "title": "Ким с нова любовница, хвърлил генерал на пирани (Обзор)"}
{"url": "https://www.24chasa.bg/novini/article/7500184", "text": "Руснак, който бил изненадващо нападнат от мечка, успял да я пребори, като й отхапал езика, пише сайтът РИА Новости, цитиран от БТА. Инцидентът станал на 2 юни, когато 29-годишният Николай Игрит тръгнал с приятели да събира еленови рога в природния резерват \"Хутински\" в Република Тива. Мъжете се разпръснали из гората, когато Игрит бил нападнат от мечка. Николай започнал да вика, за да изплаши животното, но то тръгнало да го хапе по лицето. По време на схватката мъжът успял да отхапе езика на мечката, тя се изплашила от ненадейното нападение и избягала. Пострадалият бил откаран в болницата в Кизила. На него и на приятелите им били съставени актове за палене на огньове на неразрешени места.", "date": "2019.06.10", "title": "Руснак пребори мечка, отхапва й езика"}
{"url": "https://www.24chasa.bg/novini/article/7500062", "text": "guts&brainsDDB спечели голямата награда на рекламния фестивал ФАРА 2019 и бе обявена за агенция на годината. 20-ото издание на най-стария български фестивал за реклама се състоя от 6 до 8 юни в Пловдив. Там бе и заключителната церемония по награждаване на победителите, която се състоя в Драматичния театър. Със специалната награда Grand Prix беше отличена кампанията \"Свежите Супергерои\" на агенция Noble Graphics за \"Кауфланд\" България. Рекламодател на годината е \"Ростар БГ\". Ето списъка на победителите по категории АГЕНЦИЯ НА ГОДИНАТА: guts&brainsDDB РЕКЛАМОДАТЕЛ НА ГОДИНАТА: Ростар БГ ООД GRAND PRIX Кампания \"Свежите супергерои\" Агенция: Noble Graphics КАТЕГОРИЯ: FILM ТВ РЕКЛАМА И КИНОРЕКЛАМА - СТОКИ СРЕБРО Шамарът Рекламодател: ИКЕА България Агенция: The Smarts БРОНЗ Колбасите на село Житница Рекламодател: Деликатес Житница Агенция: Saatchi & Saatchi Sofia НОМИНАЦИЯ С баба на кафе Рекламодател: Якобс Дау Егбертс България Агенция: Saatchi & Saatchi Sofia ТВ РЕКЛАМА И КИНОРЕКЛАМА - УСЛУГИ ЗЛАТО Креативно използване на съществуваща реклама Рекламодател: Банка ДСК Агенция: Noble Graphics БРОНЗ Добри заеми, добри приятели. Рекламодател: Изи Кредит Агенция: Saatchi & Saatchi Sofia БРОНЗ efbet Specials (серия от 3) Рекламодател: efbet Агенция: DNA БРОНЗ OLX - Спомени (серия от 3) Рекламодател: OLX Агенция: guts&brainsDDB БРОНЗ Superhosting – Направи си сайт (серия от 3) Рекламодател: Superhosting.BG Агенция: guts&brainsDDB БРОНЗ Теленор - In-between moments (серия от 7) Рекламодател: Теленор Агенция: guts&brainsDDB & Tribal Worldwidе София НОМИНАЦИИ EVN Благодаря ти, че ме има Рекламодател: EVN България Агенция: guts&brainsDDB LIDL - Малки рецепти за големи готвачи Рекламодател: LIDL България Агенция: guts&brainsDDB ТВ РЕКЛАМА И КИНОРЕКЛАМА - СОЦИАЛНА, ПОЛИТИЧЕСКА, МЕДИЙНА СРЕБРО SIFF – Правете кино, а не война Рекламодател: Международен София Филм Фест Агенция: guts&brainsDDB ДРУГИ ФИЛМОВИ ФОРМАТИ ЗЛАТО За всички, които си нямат село Рекламодател: Ростар БГ ООД Агенция: Nitram СРЕБРО Canon Endless Toys 360 Рекламодател: Canon Central and Eastern Europe Агенция: NEXT-DC СРЕБРО Мрънкачи vs. Предприемачи Рекламодател: Перно Рикар Агенция: Saatchi & Saatchi Sofia БРОНЗ Jameson Shared Cities Рекламодател: Перно Рикар България Агенция: All Channels Advertising БРОНЗ Летни моменти Рекламодател: ИКЕА България Агенция: The Smarts НОМИНАЦИИ Rowenta „Роботохолици“ Рекламодател: Groupe SEB Агенция: guts&brainsDDB Стопаджия Рекламодател: Порше БГ Агенция: Saatchi & Saatchi Sofia #STOP HATE, Онлайн видео Рекламодател: Фондация GLAS Агенция: reforma• КАТЕГОРИЯ: AUDIO РАДИО РЕКЛАМА Няма номинации. ДРУГИ АУДИО ФОРМИ НА РЕКЛАМА НОМИНАЦИЯ Spice Boys Рекламодател: Авенди – ООД Агенция: Nitram КАТЕГОРИЯ: PRINT ЗЛАТО Еволюция Рекламодател: Порше БГ Агенция: Saatchi & Saatchi Sofia СРЕБРО Свежите Суперпринтове Рекламодател: Kaufland България Агенция: Noble Graphics СРЕБРО Селски жълти павета Рекламодател: Ростар БГ ООД Агенция: Nitram БРОНЗ Effie – Не точно приказки (серия от 3) Рекламодател: БАКА Агенция: All Channels Advertising БРОНЗ Менторите IV – Среден пръст Рекламодател: Нов Български Университет Агенция: NRG Brands НОМИНАЦИИ Рекламодател: Порше БГ Агенция: Tribal Worldwide София Jameson – Място за литература в киното Рекламодател: Перно Рикар Агенция: All Channels Advertising Рекламодател: Тук–Там Агенция: McCann Sofia КАТЕГОРИЯ: DIGITAL УЕБСАЙТОВЕ И МОБИЛНИ ПРИЛОЖЕНИЯ ЗЛАТО The Focus Рекламодател: Загорка АД Агенция: NEXT-DC СРЕБРО Сайт \"Денят на бащата\" Рекламодател: Агитпроп, БНТ Агенция: Tribal Worldwide София СРЕБРО Теленор - Коледни картички Рекламодател: Теленор Агенция: guts&brainsDDB БРОНЗ Летни моменти уебсайт Рекламодател: ИКЕА България Агенция: The Smarts ОНЛАЙН РЕКЛАМА СРЕБРО dextro blind date Рекламодател: Dextrophobia Агенция: proof. СОЦИАЛНИ МЕДИИ ЗЛАТО PutinUmbrella Рекламодател: ИКЕА България Агенция: The Smarts СРЕБРО Банкси Рекламодател: ИКЕА България Агенция: The Smarts СРЕБРО РрррРРР Рекламодател: ИКЕА България Агенция: The Smarts СРЕБРО Топло приятелство Рекламодател: TESY Bulgaria Агенция: Noble Graphics БРОНЗ rate love over hate Рекламодател: Skaptobara Агенция: proof. НОМИНАЦИИ Рекламодател: ИКЕА България Агенция: The Smarts Рекламодател: Авенди - ООД Агенция: Nitram КАТЕГОРИЯ: CRAFT FILM CRAFT ЗЛАТО SIFF - Правете кино, а не война Рекламодател: Meждународен София Филм Фест Агенция: guts&brainsDDB БРОНЗ efbet Specials (серия от 3) Рекламодател: efbet Агенция: DNA БРОНЗ LIDL – Малки рецепти за големи готвачи Рекламодател: LIDL България Агенция: guts&brainsDDB НОМИНАЦИИ Рекламодател: efbet Агенция: DNA Рекламодател: OLX Агенция: guts&brainsDDB Рекламодател: Теленор Агенция: guts&brainsDDB & Tribal Worldwidе София ART DIRECTION СРЕБРО Свежите Супертипажи Рекламодател: Kaufland България Агенция: Noble Graphics БРОНЗ Еволюция Рекламодател: Порше БГ Агенция: Saatchi & Saatchi Sofia НОМИНАЦИИ Рекламодател: Фондация \"Пловдив 2019 - Европейска столица на културата\" Агенция: Saatchi & Saatchi Sofia Рекламодател: Praktika by The Smarts Агенция: The Smarts COPY CRAFT ЗЛАТО За всички, които си нямат село Рекламодател: Ростар БГ ООД Агенция: Nitram СРЕБРО OLX - Спомени (серия от 3) Рекламодател: OLX Агенция: guts&brainsDDB СРЕБРО Селски жълти павета Рекламодател: Ростар БГ ООД Агенция: Nitram БРОНЗ О, да! - от Decathlon Рекламодател: Decathlon България Агенция: All Channels Advertising БРОНЗ С баба на кафе Рекламодател: Якобс Дау Егбертс България Агенция: Saatchi & Saatchi Sofia БРОНЗ Теленор - In-between moments (серия от 7) Рекламодател: Теленор Агенция: guts&brainsDDB & Tribal Worldwidе София БРОНЗ Указателни табели Рекламодател: Kaufland България Агенция: Noble Graphics НОМИНАЦИИ Рекламодател: Sofia Ring Mall Агенция: HutsJWT Sofia Рекламодател: МЕТРО Кеш енд Кери Агенция: DNA Рекламодател: Groupe SEB Агенция: guts&brainsDDB Рекламодател: Агитпроп и БНТ Агенция: Tribal Worldwide София DIGITAL CRAFT БРОНЗ The Focus Рекламодател: Загорка АД Агенция: NEXT-DC НОМИНАЦИЯ Теленор – Safenet Рекламодател: Теленор Агенция: guts&brainsDDB КАТЕГОРИЯ: IDENTITY БРАНД ИДЕНТИЧНОСТ СРЕБРО Изграждане идентичност на нова търговска марка Delishu Рекламодател: Сини Трейд ООД Агенция: Enthusiasm БРОНЗ Идентичност на Фолклорен център Чавдар Рекламодател: Община Чавдар Агенция: FULLMASTERS БРОНЗ Лого на La Bottega Рекламодател: La Bottega Агенция: McCann Sofia БРОНЗ Nomad Рекламодател: Стрийт фууд България ЕООД Агенция: Enthusiasm БРОНЗ Свежата Супермарка Рекламодател: Kaufland България Агенция: Noble Graphics БРОНЗ Superheroes Рекламодател: Фондация Америка за България Агенция: Tribal Worldwide София PACKAGING DESIGN СРЕБРО Open your wild Рекламодател: Chucky's Агенция: Garlic СРЕБРО Серия опаковки, сирене от кашу Delishu Рекламодател: Сини Трейд ООД Агенция: Enthusiasm БРОНЗ Посяваме, отглеждаме, жънем доброто тук Рекламодател: Загорка АД Агенция: Nitram НОМИНАЦИЯ Brieffreund Рекламодател: BRIEFFREUND-TEE E.K. Агенция: A Team КАТЕГОРИЯ: КРЕАТИВНО ИЗПОЛЗВАНЕ НА МЕДИА КРЕАТИВНО ИЗПОЛЗВАНЕ НА СЪЩЕСТВУВАЩИ ФОРМАТИ СРЕБРО Skip the Rain Рекламодател: Министерство на туризма Агенция: McCann Sofia СРЕБРО Суперселска дистрибуция Рекламодател: Ростар БГ ООД Агенция: Nitram БРОНЗ Перфектно капучино, страница след страница Рекламодател: TESY Bulgaria Агенция: Noble Graphics БРАНДИРАНО СЪДЪРЖАНИЕ В МЕДИИТЕ БРОНЗ Нова Бразилия ФЕРМАТА Рекламодател: Якобс Дау Егбертс БГ ЕООД Агенция: Havas Worldwide Sofia КАТЕГОРИЯ: BRAND ACTIVATION LIVE ЗЛАТО Renault MEGANE R.S. Launch Рекламодател: Рено Нисан България Агенция: NEXT-DC СРЕБРО Touareg Leading The Way Рекламодател: Порше БГ Агенция: Tribal Worldwide София БРОНЗ Elements of Finlandia Рекламодател: Браун-Форман Агенция: NEXT-DC БРОНЗ Ресторант \"Вкъщи\" Рекламодател: Groupe SEB Агенция: guts&brainsDDB DIRECT ЗЛАТО Decathlon - Обява за работа Рекламодател: Decathlon България Агенция: All Channels Advertising СРЕБРО EVN Екоплет Рекламодател: EVN България Агенция: guts&brainsDDB БРОНЗ Доброто е добро, когато е от тук Рекламодател: Загорка АД Агенция: Nitram БРОНЗ Семплинг с повторение от Крадецът Рекламодател: Загорка АД Агенция: All Channels Advertising БРОНЗ Spice Boys Рекламодател: Авенди - ООД Агенция: Nitram БРОНЗ Суперселска дистрибуция Рекламодател: Ростар БГ ООД Агенция: Nitram БРОНЗ UNICEF Bulgaria – VR стая Рекламодател: UNICEF Bulgaria Агенция: Havas Worldwide Sofia БРОНЗ Храна за размисъл Рекламодател: Kaufland България Агенция: 121 agency НОМИНАЦИИ Рекламодател: Мall Plovdiv Агенция: The Smarts Рекламодател: Unilever Bulgaria Агенция: B+RED Рекламодател: Skaptobara Агенция: proof. AMBIENT СРЕБРО SOS Rivers - Изчезващият воблер Рекламодател: WWF Агенция: GRAFFITI BBDO / BBDO GROUP БРОНЗ The Signal Рекламодател: Загорка АД Агенция: NEXT-DC НОМИНАЦИЯ Указателни табели Рекламодател: Kaufland България Агенция: Noble Graphics INNOVATION СРЕБРО SOS Rivers - Изчезващият воблер Рекламодател: WWF Агенция: GRAFFITI BBDO / BBDO GROUP БРОНЗ Decathlon мод на велоергометър Рекламодател: Decathlon България Агенция: All Channels Advertising БРОНЗ Canon Endless Toys 360 Рекламодател: Canon Central and Eastern Europe Агенция: NEXT-DC БРОНЗ Храна за размисъл Рекламодател: Kaufland България Агенция: 121 Agency НОМИНАЦИИ Рекламодател: BRIEFFREUND-TEE E.K. Агенция: A Team Рекламодател: Загорка АД Агенция: NEXT-DC КАМПАНИЯ - СТОКИ ЗЛАТО Свежите Супергерои Рекламодател: Kaufland България Агенция: Noble Graphics СРЕБРО Верея. За повече здрави семейства. Рекламодател: Обединена млечна компания ЕАД Агенция: guts&brainsDDB СРЕБРО За всички, които си нямат село Рекламодател: Ростар БГ ООД Агенция: Nitram СРЕБРО РрррРРР Рекламодател: ИКЕА България Агенция: The Smarts БРОНЗ Колбасите на село Житница Рекламодател: Деликатес Житница Агенция: Saatchi & Saatchi Sofia БРОНЗ Летни моменти Рекламодател: ИКЕА България Агенция: The Smarts БРОНЗ The Focus Рекламодател: Загорка АД Агенция: NEXT-DC НОМИНАЦИЯ Rowenta „Роботохолици“ Рекламодател: Groupe SEB Агенция: guts&brainsDDB КАМПАНИЯ - УСЛУГИ СРЕБРО Добри заеми, добри приятели. Рекламодател: Изи Кредит Агенция: Saatchi & Saatchi Sofia СРЕБРО The Great Swap Рекламодател: Министерство на туризма Агенция: McCann Sofia КАМПАНИЯ - СОЦИАЛНА, ПОЛИТИЧЕСКА, МЕДИЙНА РЕКЛАМА СРЕБРО SOS Rivers Рекламодател: WWF Агенция: GRAFFITI BBDO / BBDO GROUP НОМИНАЦИЯ Коткутия Рекламодател: Редом Агенция: HutsJWT Sofia THE BEST OF THE FIRST 20 ТВ РЕКЛАМА Рекламодател: Белла България Агенция: MullenLowe Swing Рекламодател: Ростар БГ ООД Агенция: Nitram Рекламодател: Chipita Агенция: guts&brainsDDB Рекламодател: Карлсберг България Агенция: Noble Graphics Рекламодател: Unicoms Switzerland GMHB, клон София Агенция: Арчърс Айдиас София (приемник на Leo Burnett Sofia) THE BEST OF THE FIRST 20 ПРИНТ РЕКЛАМА Рекламодател: SSF Агенция: New Moment New Ideas Company Рекламодател: Порше БГ Агенция: NRG Рекламодател: WWF – Дунавско-Карпатска програма Агенция: Ogilvy Group Рекламодател: Карлсберг България Агенция: Noble Graphics", "date": "2019.06.10", "title": "guts&brainsDDB е агенция на годината на рекламния фестивал ФАРА 2019"}
{"url": "https://www.24chasa.bg/novini/article/7500197", "text": "\"Ню Йорк Таймс\" тества върху хора най-новите алгоритми за генериране на текст. Те стремително се подобряват: все по-трудно е да се различи текста, написан от човек и този, съставен от машината. Според изданието, че максимум след две години това ще бъде съвършеното оръжие за масово поразяване, срещу което засега няма защита и противодействие, пише  . Последно време бяха създадени два впечатляващи алгоритъма, синтезиращи съвсем правдоподобен текст в различни жанрове. Единият от тях е GPT-2, създаден от OpenAI, който бе веднага засекретен – толкова опасно се оказа неговото възможно попадане в неприятелски ръце. Друг подобен алгоритъм бе съставен от специалистите в института „Пол Алън“ в Сиатъл. Но в този случай разработчиците поискаха да бъдат разкрити всички детайли. \"Ню Йорк Таймс\" вникна в развитието на тази технология, след което журналистите на изданието започнаха да твърдят, че след две години интернет ще бъде залят от вълна фалшиви съобщения, в сравнение с която днешните усилия на „фабриките за тролове“ ще изглеждат като невинна детска игра. Журналистите тестваха новия алгоритъм и бяха ужасени. Те показаха два текста, базирани на информация от интернет: „Предполага се, че белите каски са въвлечени в търговия с органи на отвлечени деца и в постановка на събитията в Сирия„. Вторият текст гласи: „Белите каски тайно заснеха в Алепо екзекуцията на мъж и неговата тригодишна дъщеря„. Едното изречение е съставено от човек, а другото от алгоритъма, но не се казва кое на кого е. \"Ню Йорк Таймс\" счита, че трябва да очакваме огромна вълна от фалшиви новини, текстове и мнения и че е необходимо спешно да се вземат мерки, за да бъдат защитени потребителите от това твърде опасно ново оръжие.", "date": "2019.06.10", "title": "\"Ню Йорк Таймс\": След 2 г. изкуственият интелект ще ни зарине с дезинформация"}
{"url": "https://www.24chasa.bg/novini/article/7500213", "text": "Японски инженери конструираха устройство, което на външен вид прилича на грамофон и е способно да подобри незабавно настроението, пише сайтът 3D News, цитиран от БТА.  Уредът може едновременно да възпроизвежда музика, да показва изображения и да издава приятни аромати. Корпусът на на новия продукт е дървен, а търговската му марка е Multi Sensory Device XVG-01. Устройството ще бъде сред експонатите на Азиатското изложение за потребителска електроника, което ще се състои в Шанхай от 11 до 12 юни. Според конструкторите машинката създава отлично настроение в помещението, в което е разположена. Тя ще бъде пусната на пазара в края на тази или началото на следващата година.", "date": "2019.06.10", "title": "Изобретиха устройство за подобряване на настроението"}
{"url": "https://www.24chasa.bg/novini/article/7500206", "text": "Новите евродепутати, министърът на транспорта Росен Желязков и превозвачите влизат в нов рунд в битката за пакет “Мобилност”. На последното заседание на предишния Европарламент той бе приет на първо четене. В понеделник Желязков покани на среща новоизбраните депутати в Европарламента и превозвачите, за да уточнят съвместните действия за приемане на балансиран пакет. На срещата не бяха Сергей Станишев от БСП, той се обадил, че е в Брюксел, но е заявил подкрепа, както и Андрей Слабаков, който също е заявил съпричастност и готовност да работи. Според процедурата предстоят триалози по тестовете на приетия пакет “Мобилност” между Европарламента, ЕК и Съвета на Европа. След приключването им и постигане на съгласие по текстовете пакетът се връща за гласуване от депутатите на второ четене. Желязков заяви, че предстои триада от действия. По време на триалозите ще се работи с държавите единомишленици, както и ще се прави опит да се привлекат нови. В Европарламента предстоят избори на еврокомисари, при които българските евродепутати заявиха, че ще са активни, особено при избора на комисар по транспорта. Акцентира, че 2/3 от внеслите пакета “Мобилност” вече не са евродепутати, че предстоят избори на председатели на Европарламента и на транспортната комисия. А в нея половината от членовете са нови. Андрей Новаков, който е в битката от предишния Европарламент, заяви, че е важен изборът на председател на транспортната комисия. Ако е човек, който спазва правилата, то би трябвало пакетът да бъде върнат на първо четене, тъй като при приемането му били нарушени процедури. Два от трите доклада не са били гласувани в комисията, а направо в зала, освен това били гласувани текстове, които не били преведени. За възможност за рестарт на пакета “Мобилност” на първо четене говори и министър Желязков. На няколко пъти той заяви още, че ще се иска да се направи оценка на първоначалните текстове, предложени от Еврокомисията, и на тези, които са приети от Европарламента. Даде пример, че в текстовете на ЕК не е имало предложение камионът да се връща на три седмици в държавата, от която е, докато депутатите са го гласували. Желязков заяви още, че му предстои среща с финландския му колега, тъй като Финландия поема европредседателството.", "date": "2019.06.10", "title": "България иска рестарт на пакета “Мобилност”"}
{"url": "https://www.24chasa.bg/novini/article/7500122", "text": "Германия прие нов закон срещу измамите с детски надбавки и нелегалните практики при почасовото заплащане, предаде “Дойче веле”.  “Законът няма за цел да криминализира граждани на ЕС от България и Румъния например. Точно обратното: нашата цел е да ги защитим. Не искаме те да бъдат примамвани към Германия с фалшиви обещания”, обяви Томас де Мезиер, бивш вътрешен министър на Германия, по време на дебата за новия закон. Той бе приет миналата седмица. От години германските общини се оплакват от измами със социални помощи и детски надбавки, извършвани от граждани на ЕС. В местните медии редовно се появяват информации за съвместни акции на полицията, митниците и Семейната каса и за установяването на злоупотреби, в които са замесени граждани от български и румънски произход. Много от тях обаче са жертва на измамници - безскрупулни посредници ги примамват към Германия с обещания за добри трудови условия. След това ги назначават като надничари срещу нелегално ниски трудови възнаграждения. Новият закон предвижда регионалните клонове на отдел “Работа на черно” към Службата по финансов контрол да получат нови кадрови попълнения, а самите служители да имат повече правомощия в работата си - когато извършват проверки или провеждат разследвания. Вече ще са позволени и контролни акции на самите борси за надничари. Това ще предпазва работниците от нелегалните практики при заплащането. Що се отнася до злоупотребите с детски надбавки, тук ще бъдат разширени правомощията на Семейната каса. Изплащането на детски надбавки може да бъде преустановено дори и само при наличието на подозрение за измама. Освен това новопристигналите в Германия граждани на ЕС ще получават детски надбавки през първите 3 месеца от пребиваването си в страната само ако докажат някакъв месечен доход. Мерките целят да спрат порочната практика “чужденци да идват в Германия само заради детските надбавки”, казва депутатът от ХДС Йоханес Щайнигер. По думите му безработни граждани на по-бедни страни от ЕС възприемат германските детски надбавки като социални помощи. ", "date": "2019.06.10", "title": "Германия със закон срещу измами с детски надбавки"}
{"url": "https://www.24chasa.bg/novini/article/7500079", "text": "Двете оспорващи си властта молдовски правителства заседаваха поотделно и си размениха обвинения в опит да узурпират властта, задълбочавайки още повече политическата криза, предаде Ройтерс. През уикенда лидерите на проевропейския блок “Сега” и на проруската Социалистическа партия сформираха правителство с премиер Мая Санду, което да изолира от властта Демократическата партия на олигарха Влад Плахотнюк. Тя обаче отказа да признае новото правителство и обяви, че премиерът Павел Филип още е на власт. Той бе обявен и за и.д. президент на мястото на Игор Додон, който обаче отказва да сдаде поста. ", "date": "2019.06.10", "title": "Две правителства заседават в Молдова"}
{"url": "https://www.24chasa.bg/novini/article/7499951", "text": "След боледуване почина доц. д-р Маргарит Ганев, заместник-министър на правосъдието в периода 2004-2007 г., съобщиха негови близки, предаде Маргарит Ганев става доктор по международно право през 1991 година, преподавател е в различни висши учебни заведения. Главен секретар на Българската асоциация по международно право от 1994 година. Член на Постоянния арбитражен съд в Хага от 2004 година. Поклонението пред доц. д-р Маргарит Ганев ще се състои в сряда, 12 юни от 12.30 часа на Централните софийски гробища.", "date": "2019.06.10", "title": "Почина доц. д-р Маргарит Ганев"}
{"url": "https://www.24chasa.bg/novini/article/7499965", "text": "До два милиона бежанци може да избягат в Турция, ако сблъсъците в Северозападна Сирия се засилят, предупреждава ООН, предаде Ройтерс, цитирана от БТА.  Подкрепяната от Русия сирийска армия извършва офанзива срещу бунтовниците в последната им крепост, което принуди десетки хиляди местни жители да напуснат домовете си. \"Нашето опасение е, че ако това продължи, ако бройките продължат да нарастват и ако конфликтът се задълбочи, може да видим стотици хиляди, милион, два (милиона) да се насочват към границите с Турция\", заяви Панос Мумдзис, регионалният координатор на ООН за сирийската криза. Мумдзис каза още пред Ройтерс в Женева, че ситуацията се влошава и споразумението между Русия и Турция за деескалация в района вече на практика не е в сила. ООН е призовала за помощ в размер на 3,3 милиарда долара за покриване на разноските по хуманитарните дейности в Сирия тази година, но въпреки щедрите обещания, досега е получила едва 500 милиона долара, отбеляза още представителят на организацията. Турция в момента приютява около 4 милиона сирийски бежанци - повече от която и да е друга страна в света.", "date": "2019.06.10", "title": "ООН: До 2 млн. бежанци ще избягат в Турция, ако обстановката в Сирия се влоши"}
{"url": "https://www.24chasa.bg/novini/article/7499966", "text": "78-годишният Албърт Гранън се призна за виновен за убийството на праправнука му Стенли Меткалф, когото прострелял фатално с въздушна пушка през юли миналата година. Сачма, изстреляна от притежаваната от него незаконно пушка, е пробила стомаха на 6-годишното дете при фаталния инцидент в Спроутли в Източен Йоркшър, се отбелязва в доклада за аутопсията, предава  .  Прапрадядото, обвинен в убийство и притежание на огнестрелно оръжие без разрешително, изслуша безмълвно обвиненията в съда през слушалки, пише \"Сън\". \"Най-сетне Албърт Гранън призна вината си и се изправи пред последиците от действията си\", заяви в залата следователката Ребека Дикинсън. \"Досега той въобще не показа искрено разкаяние за случилото се\", добави тя.", "date": "2019.06.10", "title": "Мъж призна, че е застрелял праправнука си с пушка"}
{"url": "https://www.24chasa.bg/novini/article/7499950", "text": "Специализираната прокуратура ще трябва да се произнесе по скандалната поява на  свастики и плакати с лика на Хитлер на метри от Съдебната палата в морския град, съобщиха от Апелативната прокуратура. До този развой на събитията се стигна след като Окръжната прокуратура отмени постановление на районната от 4 юни, 2019 г., с което бе отказано да бъде образувано досъдебно производство за поставяне на плакати с лика на Хитлер. Сигналът в прокуратурата бе за това, че в нощта срещу 20 април т.г. няколко лица са поставили 10 цветни плаката с лика на Адолф Хитлер и свастики. Плакатите са били залепени срещу сградата на Съдебната палата (входа на Апелативен съд и Апелативна прокуратура). В постановлението на Окръжна прокуратура  Бургас е посочено, че със залепването на плакати с лика на Хитлер, на фона на фашистка свастика в навечерието на неговата рождена дата, срещу сградата на Съдебната палата -  мястото, където се правораздава, са засегнати сериозно нормите на нравствеността и представлява брутално неуважение към обществения ред и порядки. В този смисъл Окръжна прокуратура Бургас счита за неправилни изводите на районната  прокуратура за липса на данни за извършено престъпление, от което следва, че постановлението трябва да бъде отменено. Предвид обстоятелството, че на публично място са поставени отличителни знаци и символи на фашистка идеология, следва да бъде преценено дали тези действия не съставляват проповядване на фашистка идеология, т.е. дали са налице данни за извършено престъпление. Такава преценка следва да се извърши от компетентната Специализирана прокуратура, обясниха от пресцентъра на Апелативната прокуратура в Бургас.", "date": "2019.06.10", "title": "Пращат на спецпрокуратурата сигнал за свастики и плакати на Хитлер в Бургас"}
{"url": "https://www.24chasa.bg/novini/article/7499996", "text": "Компютърно-подпомаганото командно-щабно учение на Щаба на Многонационална дивизия „Югоизток“ – Букурещ завърши успешно. То се проведе от 3 до 7 юни 2019 г. като част от съвместното многонационално учение „Saber Guardian - 2019”. Българските участници в него - щабът на 2-ра механизирана бригада, ръководен от полковник Стоян Шопов (началник на щаба на бригадата), вече се завърнаха в България. Това съобщиха от Министерството на отбраната. Учението се проведе по фиктивен сценарий на отбранителна тематика във връзка с активиране на член 5 на Вашингтонския договор. Действията на българските военнослужещи, ръководени от полковник Стоян Шопов, който за учението изпълняваше длъжността командир на бригадата, получиха висока оценка от командира на Многонационална дивизия „Югоизток“ генерал-майор Даниел Петреску и началника на щаба полковник Овидиу Лунгу. „В хода на учението постигнахме целите, които си поставихме. То беше тест за нас и се представихме успешно. Щабът на 2-ра механизирана бригада показа, че може да изпълнява в съюзен многонационален формат задачите, произтичащи от мисия „Отбрана“, като бригадата управляваше не само български формирования, но и два придадени батальона от Босна и Херцеговина и Албания“, заяви полковник Стоян Шопов. „Бригадата изпълни всички поставени задачи в операцията. Постигнатата оперативна съвместимост беше на високо ниво, което спомогна за успешното й интегриране в състава на дивизията и е основа за по-добро сътрудничество по време на предстоящи учения. Това учение демонстрира, че сме в състояние заедно с нашите съюзници от НАТО да участваме в съвместни операции и защитим страните си“, допълни той. Основни цели на компютърно-подпомаганото командно-щабно учение на Щаба на Многонационална дивизия „Югоизток“ – Букурещ бяха: повишаване оперативната съвместимост на формированията и щабовете от участващите нации и засилване на регионалното сътрудничество в областта на сигурността. Учението подготвя участващите нации за ефективен отговор на различни заплахи за регионалната сигурност, за осигуряване на граничната и енергийна сигурност и за противодействие на тероризма и нелегалния трафик.", "date": "2019.06.10", "title": "Висока оценка за български военни, участвали в учение в Румъния"}
{"url": "https://www.24chasa.bg/novini/article/7500013", "text": "Предложение на германски министър Чехия да въведе Ден на судетските немци бе посрещнато на нож в Прага днес. Премиерът Андрей Бабиш го нарече \"провокация\", предаде ДПА, цитирана от БТА. \"Смятам това за неприемлива провокация\", каза премиерът пред вестник \"Право\" и изрази надежда, че германският вътрешен министър Хорст Зеехофер не е направил това предложение сериозно. След Втората световна война Чехословакия експулсира 3 милиона етнически германци, известни като судетски немци или немци от Бохемия (област в Централна Чехия,) и това е повод за непрестанни дрязги между Прага и Мюнхен, където много от тях са се заселили. Зеехофер, който е бивш премиер на южната германска провинция Бавария, присъства на тазгодишната редовна среща на судетските немци и похвали нормализацията на отношенията между (етническите) групи, но каза, че нещата ще се изчистят окончателно, когато чехите започнат на празнуват Ден на судетските немци. И други чешки политици, освен Бабиш, разкритикуваха неговата идея.", "date": "2019.06.10", "title": "Прага за призива на Зеехофер за Ден на судетските немци: Провокация"}
{"url": "https://www.24chasa.bg/novini/article/7500020", "text": "За 72 часа са задържани четирима мъже, които пребили пътник в автобус на Столичния градски транспорт, съобщиха от прокуратурата. Сутринта в събота те запознали да вилнеят в рейс по линия 111 около спирка „Суходол”. Когато пътник им направил забележка, те го нападнали, като му нанесли множество удари по лицето и тялото. Продължили с агресията си и при пристигането на полицейски патрул. Униформените били обект на обиди и заплахи, такива не били спестени и на шофьора на автобуса. По негов адрес четиримата се заканили с думите: „Ти ще отнесеш всичко! Ще ви избием всичките!”, посочват от прокуратурата. Четиримата агресори са Ю. Костов (на 27 години), С. Иванов (на 30 години), О. Руменов (на 21 години) и В. Стойчев (на 30 години). Повдигнати са им обвинения, а заради високата обществена опасност на деянието им ще се иска и постоянен арест.", "date": "2019.06.10", "title": "Задържаха 4-ма, пребили пътник в автобус в София"}
{"url": "https://www.24chasa.bg/novini/article/7500039", "text": "Съединените щати не са предприели стъпки за създаване на съвместна работна група с Турция за преодоляване на разногласията около покупката на руски зенитно-ракетни системи С-400 от мюсюлманската страна, предаде Ройтерс, позовавайки се на турската Агенция за отбранителна промишленост. Пред репортери в Анкара ръководителят на държавната агенция Исмаил Демир заяви, че Турция е готова да обсъди безпокойствата на САЩ, предава БТА. \"Ако източникът на безпокойства е техническо притеснение, произлизащо от факта, че С-400 ще бъдат разположени в Турция, ние не веднъж сме казвали, че сме готови да обсъдим това\", заяви Демир. \"Отсрещната страна обаче не е предприела никакви стъпки към създаване на технически екип и обсъждане на този въпрос\", добави той. Изявлението на Демир бе направено, след като министърът на отбраната на САЩ Патрик Шанахан изпрати миналата седмица писмо на турския си колега, в което описва как Турция ще бъде изключена от програмата за Ф-35, ако продължи със сделката за С-400. Демир поясни, че той и ръководената от него агенция подготвят отговор, който ще изпратят скоро. САЩ и Турция спорят от месеци заради поръчаните от Турция руски системи С-400, които според Вашингтон са несъвместими с отбранителната мрежа на НАТО и ще представляват заплаха за американските изтребители Ф-35, каквито Турция също планира да купи. Вашингтон предупреждава Анкара, че ако Турция купи руските системи, САЩ могат да я отстранят от съвместния проект за създаване на изтребители Ф-35.", "date": "2019.06.10", "title": "Анкара: САЩ не са предприели действия за създаване на работна група за С-400"}
{"url": "https://www.24chasa.bg/novini/article/7500037", "text": "Избрахме ГЕРБ за съюзник, защото те са демократична партия, ГЕРБ трябва да бъде подкрепен, защото в момента няма друга алтернатива. Това обяви в предаването „Лице в лице” по   Анастасия Мозер, почетен председател на Обединени земеделци. Преди два месеца ГЕРБ и Обединени земеделци подписаха споразумение за подкрепа на кандидатите от листата на управляващите за членове на Европейския парламент. На изборите за Европейски парламент ГЕРБ се представи добре, изпраща най-много евродепутати. Много се радвам, че на 9 юни почетохме гибелта на Александър Стамболийски заедно с Мария Габриел и тя уважи нашето събиране ”, каза Мозер. Почетният председател на Обединени земеделци заяви, че се надява сътрудничеството на двете партии да продължи и на предстоящите местни избори. Мозер в момента живее в Съединените щати. Тя коментира, че САЩ под управлението на Доналд Тръмп се е стабилизирала икономически и безработицата е достигнала рекордно ниски нива.", "date": "2019.06.10", "title": "Анастасия Мозер: ГЕРБ трябва да бъде подкрепен, няма алтернатива"}
{"url": "https://www.24chasa.bg/novini/article/7500040", "text": "Жените съставляват приблизително половината от всички ръководни кадри в анимацията, но цифрите са значително по-ниски, когато става въпрос за режисьорски и други отговорни постове, предаде Асошиейтед прес, цитирана от БТА.  Проучване на специалисти от колежа \"Аненбърг\" за комуникация и журналистика към университета на Южна Калифорния и организацията \"Жени в анимацията\" показва, че през последните 12 години само три процента от режисьорите на анимационни филми са били жени. Само една от тях - Дженифър Ю Нелсън, режисьорката на \"Кунг-фу панда 2\", е цветнокожа. В някои сфери като продуцентска дейност жените са по-добре представени в анимацията, отколкото в игралното кино. Проучването установява, че жените съставляват 37 процента от продуцентите на 120 изследвани анимационни филма от 2007 г. насам. В игралното кино жените съставляват около 15 процента от продуцентите. Представителките на нежния пол са съставлявали 13 процента от режисьорите на популярни телевизионни анимационни предавания през 2018 г. Цветнокожите жени са били по-слабо представени във всички сфери. Жените са по-малко и на длъжности като директор анимация, главен художник, арт директор. Пред камера само 20 от 120-те изследвани анимационни продукции са с жени в главна или водеща роля. От тях само в три анимации - \"Смелата Ваяна\", \"Принцесата и жабокът\" и \"Смърфовете: Изгубеното селце\", главно действащо лице е цветнокожа жена. Мардж Дийн, президентката на \"Жени в анимацията\" смята, че по-доброто разбиране на тези цифри ще даде тласък на индустрията към постигане до 2025 г. на целта за равно представяне на половете.", "date": "2019.06.10", "title": "Жените на водещи позиции в анимацията \nса по-слабо представени"}
{"url": "https://www.24chasa.bg/novini/article/7500049", "text": "Гръцките власти съобщиха, че десетки пожарникари се опитват да овладеят голям горски пожар, който бушува в Южна Гърция, но не застрашава пряко населени райони, предаде Асошиейтед прес, цитирана от БТА.  Противопожарната служба посочи, че огънят е пламнал днес следобед в планински район на полуостров Пелопонес, на около 250 километра западно от Атина. Причината засега е неизвестна. 40 пожарникари, 15 пожарни коли и два самолета участват в борбата с пламъците, съобщи още противопожарната служба.", "date": "2019.06.10", "title": "Голям горски пожар бушува в Южна Гърция"}
{"url": "https://www.24chasa.bg/novini/article/7497983", "text": "        “Не се притеснявай, изключи сирената, жена ми вече е мъртва, аз я убих.” Така 72-годишният Манол Манолов от бургаския квартал “Сарафово” посреща екип на Бърза помощ. На 18 октомври 2018 г. сигнал на тел. 112 подава самият Манол, после излиза на тротоара пред къщата си на ул. “Антон Иванов”. Когато първо идва линейка, възрастният мъж се учудва, че все още я няма полицията, за да го закопчае. После предлага на все още невярващите медици да им покаже къде е станало всичко и ги повежда през двора към къщата. Още на улицата те забелязват капки кръв по дрехите на мъжа, питат го дали е имало скандал със съпругата му, но Манол кротко обяснява, че не се е карал с жена си, просто я издебнал и убил. В спалня на партерния етаж екипът открива труп на жена с окървавена и размазана дясна половина на лицето. Медиците отново попитали Манол защо е убил жена си, а той казал, че от дълго време го дразнела. и това влошило отношенията с дъщеря им. Възрастният мъж страдал от биполярно разстройство. Бил диагностициран още през 2010 г., по настояване на съпругата си се лекувал в Центъра за психично здраве. Запознати разказват пред “24 часа”, че това обтегнало отношенията в семейството. На няколко пъти Янка заминавала за Германия, където живеели синът и дъщеря ѝ от първия ѝ брак. Манол обаче започвал да ѝ се обажда, да я моли да се върне, като обещавал, че ще се промени и повече няма да създава проблеми. “Жената просто бягаше от него, но накрая ѝ дожаля и си дойде. Голяма грешка, да беше си стояла в Германия, това нямаше да се случи”, коментира съседка на жестоко убитата Янка. Манол обмислил отмъщението си дни преди убийството, но изчаквал подходящ момент. На 18 октомври сутринта Янка влязла да се къпе. Тогава той отишъл до гаража, взел голям чук и го сложил в количка за пазаруване. Изтикал я до къщата и започнал да дебне. Янка излязла от банята, но той не я нападнал веднага, а чак когато започнала да си суши косата, за да не се чуват писъците ѝ от шума на сешоара. Нападнал я странично в гръб, замахвайки с все сила с чука. Манол нанесъл десет последователни удара в главата на Янка. Тя Според съдебни медици смъртта е настъпила за 5-10 минути. Пред разследващи Манол разказал, че след десетия удар му се сторило, че Янка все още диша, затова грабнал възглавница и натиснал лицето ѝ да се задуши. Медицинската експертиза обаче не потвърждава тези твърдения, които най-вероятно психарят от “Сарафово” си е измислил. Комплексната съдебнопсихиатрична експертиза показва, че въпреки заболяването си Манол Манолов е бил вменяем и в състояние да разбираи значението на постъпките си. Установено е още, в 3-4 дни преди жестокото убийство спрял да взема лекарствата си. Въпреки това обаче медици твърдят, че страдащият от биполярно разстройство пенсионер е бил в ремисия. Хладнокръвният убиец На 28 май Бургаският окръжен съд му наложи наказание от 15 г. лишаване от свобода, но тъй като Манол призна вината си и се разкая, делото премина по реда на съкратеното следствие, а присъдата му бе намалена с една трета. Прокуратурата, която повдигна обвинение за умишлено убийство, извършено по особено жесток начин, пледира за 18 г. затвор. За толкова настояваше и адвокатът на сина на жертвата. 51-годишният мъж пристигна от Германия, за да присъства на процеса като граждански ищец и частен обвинител. За това, че е изгубил майка си, чийто живот е бил отнет насилствено, но магистратите отсъдиха двойно по-малко. “Странна птица. Един ден е любезен, на другия мълчи и ни подминава. Но беше кротък, не даваше вид, че може да посегне на Янка.” Така съсед описва Манол Манолов. Дълги години той работил като готвач в известен бургаски ресторант. Състоянието му се влошило, след като се пенсионирал. Янка и Манол имали над 30-годишен брак. Навремето се заселили в “Сарафово”, вдигнали двуетажна къща, родило им се дете. В началото живеели добре, но после се появили проблемите на Манол, разказват близки до семейството. Янка започнала все по-често да ходи при сина и дъщеря си в Германия, а Манол се оплаквал, че се чувства самотен. В съда бившият готвач заявил, че много съжалява за това, което причинил на жена си.", "date": "2019.06.10", "title": "Бивш готвач размаза главата на жена си с чук - дразнела го"}
{"url": "https://www.24chasa.bg/novini/article/7499944", "text": "Президентът на Северна Македония Стево Пендаровски прие днес делегация на българския Конституционен съд, която е на посещение на Конституционния съд на Северна Македония, предаде агенция МИА, цитирана от БТА. Пендаровски бе запознат с работата и компетенциите на Конституционния съд на Република България и неговото сътрудничество с колегите от Северна Македония. Президентът приветства партньорските отношения на двете съдилища, които се развиват в духа на Договора за приятелство, добросъседство и сътрудничество между България и Северна Македония. На срещата, на която присъстваха председателят на Конституционния съд на Република България Борис Велчев и председателят на Конституционния съд на Северна Македония Никола Ивановски, бе изтъкнато значението на защитата на конституционността и законността като един от основните принципи на Европейския съюз. Президентът Пендаровски изрази очакване сътрудничеството и размяната на опит между конституционните съдилища на двете страни да продължи и занапред като пример за задълбочаване на отношенията и сътрудничеството и в други сфери от взаимен интерес.", "date": "2019.06.10", "title": "Пендаровски прие делегация на българския Конституционен съд"}
{"url": "https://www.24chasa.bg/novini/article/7499767", "text": "Една година условно с три години изпитателен срок получи от Районния съд във Велико Търново ученик, муле на ало измамници от Левски, прибрал над 53 000 лв. от три възрастни жени. Присъдата е след  споразумение, постигнато с Района прокуратура – Велико Търново, уточниха от Апелативната прокуратура.  Й. В. се призна за виновен за това, че в периода от 05.09.2018 г. до 20.09.2018 г. в с. Арбанаси и в гр. Велико Търново, с три деяния, като непълнолетен, но разбирайки свойството и значението на извършеното, в съучастие с М. В. и П. П. от гр.Левски, като помагач - чрез явяване на мястото и вземане на пари и вещи, умишлено улеснил извършителите да причинят на М. Ц., М. Г. и Р. Д., у които те възбудили и поддържали заблуждение, имотна вреда в общ размер на 53 265 лева. На 05.09.2018 г. в с. Арбанаси, взел предоставените от М. Ц. от с. Арбанаси парични средства с обща номинална стойност 10 000 лева. На 14.09.2018 г. в гр. В. Търново взел предоставените от М. Г. от гр. Велико Търново парични средства и вещи на обща стойност 37 282,02 лева /33500 лева, 150 щатски долара, 350 евро и златни накити/. На 20.09.2018 г. в гр. В. Търново взел предоставените от Р. Д. от гр. Велико Търново парични средства и вещи на обща стойност 5983,60 лева /400 лева, 600 евро, златни монети, значка „Завоювал паспорт на победата“, различни монети/. Споразумението има последици на влязла в сила присъда.", "date": "2019.06.10", "title": "Условна присъда за ученик, прибрал \nнад 53 000 лв. от ало измами във Велико Търново"}
{"url": "https://www.24chasa.bg/novini/article/7499859", "text": "Двамата индианци от племето аймара в Боливия вече са на площадката в Белослав и са започнали работа. Те ще изплетат тръстиковата лодка за експедицията \"Абора 4\". Имати е на 50 години, той е участвал във всички експедиции на Доминик Гьорлиц, ръководител на експедицията и основател на Асоциацията за експериментална археология в Германия. Синът на Фермин, 26-годишният Дюри Имати му помага. Припомняме, че експедицията трябва да замине с 12 души, сред които варненецът Теодор Роков, в края на юли и ще премине през Черно, Егейско и Мраморно море до остров Крит. Основната цел на експедицията \"Абора 4\" е да премине по морския маршрут, по който са били осъществявани търговските контакти между древните цивилизации от бреговете на Черно море и Източното Средиземноморие през праисторическата епоха. Ето какво разказа Фермин Имати за традициите на племето \"аймара\" в корабостроенето с тръстика: \"Ние сме семейство от конструктори. Племето е аймара от езерото Титикака. Живеем там, в Лапас, и на остров Сурики. Около 2000 души сме. Моят баща е познавал Тур Хейердал, а моят дядо е строил неговата известна лодка. Аз съм плавал във всички експедиции на Доминик Гьорлиц – \"Абора 2\", \"Абора 3\" и сега \"Абора 4\". Надявам се да успея\".", "date": "2019.06.10", "title": "Варненец тръгва по маршрута на древните цивилизации"}
{"url": "https://www.24chasa.bg/novini/article/7499869", "text": "Най-малко 95 жители на догонското село Собане-Ку в центъра на Мали са били избити през изминалата нощ от въоръжени мъже, съобщиха представител на местните власти и източник от силите за сигурност, цитирани от Франс прес, цитирани от БТА. Догоните са етническа група, населяваща централното плато на Мали, на юг от завоя на река Нигер близо до град Бандиагара. Наброяват около 400 000 души. \"До момента имаме информация за 95 убити цивилни. Телата са изгорени. Продължаваме издирванията\", съобщи пожелалият анонимност представител на местните власти. Предварителните данни за броя на убитите бяха потвърдени от източник на малийските сили за сигурност, който добави, че селото е било догонско и е почти напълно разрушено. Селото е било с население около 300 души.", "date": "2019.06.10", "title": "Най-малко 95 бяха убити в догонско село\nв центъра на Мали"}
{"url": "https://www.24chasa.bg/novini/article/7499517", "text": "България ще представи своя павилион и цялостен образ по време на ЕКСПО 2020, което ще се състои в Дубай /ОАЕ/, в рамките на подтема \"Мобилност\". В нея страната най-добре се вписва, отчитайки нашето стратегическо географско положение, от гледна точка на транспортни коридори, достъп до пазари и културни влияния, както и утвърждаването през последните години на България като страна с висок технологичен капацитет. Това съобщиха от Министерството на икономиката. EXPO 2020 Дубай ще се състои от 20 октомври 2020 г. - 10 април 2021 г., като участие в него са потвърдили 190 държави. Подтема \"Мобилност\" се фокусира върху по-интелигентно и по-продуктивно движение на хора, стоки и идеи, като се занимава с области като транспорт, пътуване и проучване, лична мобилност, логистика и цифрова връзка. Участието на страната ни в ЕКСПО 2020 ще даде възможност, както за засилването на позициите ни като логистичен и културен хъб между Европа и Азия, така и за осигуряване на по-добър достъп до регионите на Близкия Изток, Африка и Южна Азия и техните пазари. Темата на ЕКСПО 2020 Дубай \"Свързвайки умовете, създаваме бъдещето\". Участието на България в ЕКСПО 2020 ще допринесе за реклама на българското производство, технологии, услуги и иновативни решения, българските научни и културни постижения, както и намиране на възможности за реализацията на българските стоки на международни пазари. Изложението ще даде възможност на българските производители и износители за реализиране на продукцията им на международни пазари. С решение на Министерския съвет министърът на икономиката е определен за национален генерален комисар на българското участие в ЕКСПО 2020, а възлагането на дейности и услуги, свързани с българското участие в изложението ще се осъществят от Министерството. Правилата на световното изложение ЕКСПО предоставят възможност участникът в изложението да си сътрудничи при организиране на съпътстващите събития със спонсори и партньори. По този начин се предоставя уникална възможност за представяне и популяризиране на българските региони и общини. Във връзка с това министърът на икономиката е отправил вече покана към българските общини за възможността да вземат участие, както и да представят предложения за събития и мероприятия за включване в програмата на българския павилион по време на ЕКСПО 2020. От 190 държави участници в ЕКСПО 2020 Дубай, 85 ще изградят самостоятелно своите павилиони, в това число Германия, Италия, Австрия, Полша, Словения, Чехия, Унгария, Индия, Република Корея, докато страни като Естония, Хърватия, Босна и Херцеговина, Черна Гора, Молдова и Грузия, подобно на България ще наемат изградени от Организатора павилиони и ще имат задължението да разработят и завършат цялостното им вътрешно оформление. Министерството на икономиката е обявило обществена поръчка за цялостна организация на българското участие и вътрешно изграждане на павилиона на стойност 5 700 000 лв. без ДДС, дейностите по която включват разработване на концепция на българския павилион, неговото изграждане, поддръжка и демонтаж, както и организирането на събития в рамките на целия период от 6 месеца на ЕКСПО 2020 за представянето на България.", "date": "2019.06.10", "title": "България ще участва в ЕКСПО 2020 в рамките на подтема \"Мобилност\" в Дубай"}
{"url": "https://www.24chasa.bg/novini/article/7498302", "text": "Пресичането на контрабандата е важно задължение на всички власти, защото тя ощетява държавния бюджет. Даже още по-важен е контролът върху рискови стоки – от това зависи дали България ще влезе в т.нар. шенгенско пространство. За да приемат страната ни в групата на 25-те европейски държави, които са премахнали граничния контрол помежду си, правителството трябва да докаже, че се справя желязно. Следователно усилията на всички държавни органи трябва да са координирани. Точно с тази цел през 2015 г. Министерският съвет приема Постановление №89, с което създава междуведомствен координационен център за противодействие на контрабандата и контрол на движението на рискови стоки и товари. В него са включени служители на главните дирекции в МВР “Борба с организираната престъпност”, “Национална полиция”, “Гранична полиция”, на Държавна агенция “Национална сигурност”, на Агенция “Митници”, на Националната агенция по приходите, на Изпълнителна агенция “Автомобилна администрация”. В чл. 3 от постановлението е записано, че ръководствата на тези структури трябва да избират компетентни служители, които да включват в междуведомствения център. И че на ротационен принцип тези служители трябва да се сменят. Звучи изключително разумно и далновидно – това е начин да се намали вероятността за злоупотреби с информация, за корупция и т.н., които могат да спънат борбата с контрабандата. Така пише в правителственото постановление. Прекрасно на теория, но на практика се оказва, че един от служителите в центъра, призван да се бори с контрабандата, е там почти от 2 години. Той има присъди, една от които е лишаване от свобода. На 18 февруари районният съд в Пазарджик е осъдил на шест месеца лишаване от свобода за лъжесвидетелстване Александър Иванов, служител на ИА “Автомобилна администрация” и участник в междуведомствения център за борба с контрабандата. Любопитното в историята започва далеч преди февруари тази година. През 2017 г. Иванов работи в „Автомобилна администрация” в Пазарджик. На 1 май 2017 г. началникът започва дисциплинарна проверка, защото са получени редица сигнали за нарушения в работата на Иванов, в това число за злоупотреба със служебно положение. Малко след това за изненада на пазарджишкия шеф - изглежда, в столицата няма никакви съмнения относно качествата и постъпките на подчинения му - от Изпълнителна агенция “Автомобилна администрация” в София го уведомяват, че тъкмо Иванов е избран за отговорна мисия и го изтеглят да работи в центъра за борба с контрабандата за срок от 2 месеца. Може би не е озадачаващо даже човек, срещу когото има дисциплинарно производство, да представлява Изпълнителната агенция „Автомобилна администрация” в междуведомствения център, натоварен да се бори с контрабандата, щом той има подходяща квалификация. Нали правителственото постановление нарежда ръководството на агенцията да избира най-подготвените служители. Иванов е завършил агрономски колеж в Пазарджик. В службата му се твърди, че немалко съставени от него актове са отменени поради некомпетентност. В постановлението не пише нищо за репутация. Може би затова никому не се е видяло смущаващо, че Иванов има три присъди по наказателни дела от частен характер. Осъждан е на пробация и принудителен труд. В крайна сметка човекът е включен в центъра за борба с контрабандата през 2017 г. и оттогава е несменяем. Ръководството на Изпълнителната агенция “Автомобилна администрация” не се е впечатлило от новия факт - че на 18 февруари в Пазарджик на първа инстанция Иванов е осъден на 6 месеца лишаване от свобода за лъжесвидетелстване. На 26 февруари е издадена нова заповед за “ротация”, с която служителя е пратен да работи в междуведомствения център за борба с контрабандата за нови два месеца. Случаят е чудесна илюстрация колко голяма пропаст зее между чудесните на теория намерения държавата да се бори с контрабандата, правилните постановления на Министерския съвет и практическото им прилагане.", "date": "2019.06.10", "title": "Осъден за лъжесвидетелство работи в центъра за борба с контрабандата"}
{"url": "https://www.24chasa.bg/novini/article/7497932", "text": "Колко са абонатите на кабелните телевизии? Близо 30 години - от бума на кабеларките в края на 1990 г. до днес, това е най-добре пазената обществена тайна у нас. Според данни на самите оператори в кабелни мрежи са обхванати 50-60% от населението. Според източници, които изграждат мрежите, както и според медийни специалисти почти 90% от домакинствата у нас ползват кабелна, цифрова или сателитна телевизия. Според експерти в авторското право 500 000 абонати са скрити, за тях не се плащат нито данъци, нито други задължения и таксите от тях към кабелния оператор носят чиста печалба. Така или иначе, тайната на бройката е на път да бъде разкрита завинаги. Това се случва с промените в Закона за авторското право и сродните му права, приети окончателно на второ четене в парламента. До десетина дни предстои и обнародването им. “Това е важна крачка напред в посока защита на интелектуалната собственост и преодоляване на съществуващите проблеми”, коментираха от Би Ти Ви.  Защо тайната на кабелните оператори просъществува толкова дълго? Никой от тях нямаше изгода да съобщава точната бройка абонати пред Комисията за регулиране на съобщенията. От една страна, така се спестява от такси, чийто размер зависи от броя абонати, от друга страна, не се плаща и справедливо авторско право, тъй като стойността му също се определя спрямо броя зрители или слушатели. Третият губещ по веригата бяха телевизиите, които създават съдържание. За да ги разпространяват, кабелните оператори им плащаха също според абонатите си. Т.е. колкото по-малко са те на хартия, толкова по-малки са разходите на кабеларките. На практика обаче абонатите са много повече. И за да се увеличават, се появи още едно уродливо явление от зората на прехода - кабелните пирати. Онези оператори, които нагло и безогледно просто крадат един тв канал и го разпространяват в мрежата си, без да плащат и стотинка за него. Сега обаче законовите промени за авторското право засягат кабелните оператори и доставчиците на тв съдържание и целят точно това - да намалят кражбата на интелектуална собственост в страната Три важни неща ще се случат с обнародването на променения закон:  Ще бъде създадена комисия към Министерството на културата, която ще прави дистанционен мониторинг на кабелните оператори Досега при сигнал за кражба на тв канал или друго съдържание от кабелен оператор министерството трябваше да командирова свой представител и той да види с очите си нарушението, за да състави акт. Това беше почти невъзможна мисия за проверяващия, който трябва да хване нарушителя примерно в 22 ч как пуска по мрежата НВО или спортните канали на А1 (MAX Sport), или на “Диема”. Факт е, че платените канали са сред най-често крадените, макар че и другите също търпят немалки вреди. Приетите промени в закона създават правна възможност на длъжностните лица към Министерството на културата, които упражняват контрол по спазване на авторските и сродните права, да използват автоматизирани средства за контрол. Чрез тях ще установяват нарушенията дистанционно. Средствата за контрол ще се одобряват със заповед на министъра на културата или упълномощен от него заместник-министър.  Втората промяна е свързана с издаването на актове. При досегашната практика актът трябваше да бъде физически връчен на санкционираното лице. Ако то се укрие в рамките на две седмици, актът пада. Така наказания има, но последствия - никакви, защото глоби просто не се плащат. След промяната актовете за нарушаване на авторски права не трябва да се връчват физически на извършители. Веднъж издаден, актът трябва да се плати. “По този начин ще бъдат пресечени опитите за избягване на връчване на наказателните постановления, т.е. те няма как да могат да се измъкват, както го правеха досега. Преди имахме проблеми с връчването на тези наказателни постановления. Сега вече в момента, в който бъде регистрирано нарушението, започва да тече наказателното производство и те не могат да го избегнат, актът ще се смята за връчен”, обясни при приемането на промените зам.-министърът на културата Румен Димитров. Третата промяна засяга най-тайната цифра досега - броя на абонатите. По закон Комисията за регулиране на съобщенията (КРС) събира данни от тв доставчиците за броя на техните абонати. Тази информация обаче често не е коректно докладвана на регулатора, защото е пряко свързана с приходите на компаниите. За да плаща по-малко за авторски права, операторът обявява например 1000 абонати, въпреки че има 10 000. Представя намалената бройка и пред КРС заради таксата, която дължи за правото да излъчва съдържание. Досега КРС събираше данни само от самите кабелни оператори, като, разбира се, можеше и да ги проверява. С промените в закона комисията вече може да ползва независими агенции, които да предоставят информация на база проучвания. Ето затова промените бяха приети възторжено от създателите на съдържание, които очакват, че данните за клиентите на платена телевизия и плащането на права за нея ще се увеличат драстично. Нещо повече, промяната трябва да се отрази благоприятно на целия тв пазар, кражбата на авторски права да стане трудно занимание, а онази “сива” част от кабеларките, които още живеят в ерата на 90-те години от миналия век, да изчезне. Изцяло подкрепяме измененията в законодателството, касаещи борбата с пиратството на съдържание и укриването на абонати, които бяха приети от парламента. Съществуващите към момента “пиратски” практики отнемат възможността на авторите и правоносителите на права, включени в радио- и тв програми, да получават справедливо възнаграждение за използването на техните продукти. Някои от предприятията, разпространяващи радио- и тв програми, декларират пред КРС неверен брой абонати, който е в пъти по-нисък от реалния. Дълги години телевизионните оператори страдат от остарялата регулация в областта на установяването и санкционирането на неоторизираното разпространение на програми. Въвеждането на модерни технологични решения за осъществяване на дистанционен мониторинг върху телевизионни програми, разпространявани от платформени оператори, и улеснената процедура по административно наказване значително ще повишат ефективността на действията на компетентните органи в тази сфера. Допълнителното потвърждение на декларираните от платформените оператори абонати на платена телевизия е стъпка напред, чрез което постепенно ще бъде изсветлен съществуващият към момента “сив сектор”, който е около 30%. С гласуваните изменения значително се намалява рискът България отново да бъде включена в черния списък 301 на Министерството на търговията на САЩ, в който попадат държавите, които не зачитат защитата на интелектуалната собственост.", "date": "2019.06.10", "title": "Краят на кабелните пирати"}
{"url": "https://www.24chasa.bg/novini/article/7499528", "text": "Финландски граничари видяха руска яхта като „триглаво чудовище“. На радарите на финландската брегова охрана се получил сигнал за преминаване на необозначен кораб. За проверка бил изпратен патрулен катер, съобщи  . Екипажът от граничари открил странен предмет в мъглата. Във фейсбук странното нещо е описано като „триглаво чудовище“, пише местният вестник „Илта-Саномат“. Инцидентът се случил на 9 юни във Финския залив. Всъщност „чудовището“ била руска яхта с екипаж от седем души. Според снимката, публикувана от граничната охрана, външността на кораба е в стила на стара руска ладия. \"За нас посещаването на кораб, който се приближава до границата, е обичайна практика, но този път случаят се оказа по-забавен\", казва един от командирите на бреговата охрана Ярмо Хяккинен пред „Илта-Саномат“. По неговите думи яхтата преминавала през териториалните води на Финландия и Швеция към фестивала в Осло.", "date": "2019.06.10", "title": "Финландски граничари видяха \"триглаво чудовище\", оказа се руска яхта (Снимка)"}
{"url": "https://www.24chasa.bg/novini/article/7499544", "text": "Районният съд в Бургас наложи най-тежката мярка за неотклонение \"задържане под стража\" за син, който системно тормозел майка си, а преди дни я заплашил, че \"ще й пусне 220 волта ток\". Красимир К. е обвинен в неизпълнение на съдебна заповед за защита от домашно насилие и забрана да доближава майка си на разстояние по-малко от 50 метра. Според районната прокуратура от 26 май, т.г. до 5 юни, в условията на продължавано престъпление, Красимир не изпълнил Заповед за незабавна защита, издадена на 3 май, 2019 г. На 26 май той заплашил майка си, че ако още веднъж стип в апартамента, ще й пусна 220 волта ток. С това не изпълнил съдебната заповед за незабавна защита, според която обвиняемият е бил длъжен да се въздържа от домашно насилие. На 5 юни Красимир отишъл в офис, в който работела майка му, и я заплашил да му даде пари. Жената отказала и тогава Красимир взел мобилния й телефон, с което пък нарушил забраната да я доближава на по-малко от 50 метра. Красимир К. е обвинен и за това, че на 2 юни в бургаския жк. \"Изгрев\", до бл.15, натрошил стъклата на два автомобила, собственост на различни граждани.", "date": "2019.06.10", "title": "Син плаши майка си, че ще й пусне 220 волта ток, арестуват го"}
{"url": "https://www.24chasa.bg/novini/article/7499565", "text": "Мексико успя да избегне най-крайната имиграционна отстъпка, изисквана от президента на САЩ Доналд Тръмп в споразумението, с чието постигане бяха избегнати митата, с които (Тръмп) го заплашваше. Но Мексико се оказва в още по-слаба позиция от преди, изправено пред потенциален нов натиск от Тръмп, който този месец формално започва кампанията за преизбирането си. Според споразумението, постигнато в петък, Мексико се съгласи да използва голяма част от новосъздадената си Национална гвардия, за да удържа притока на имигранти, напиращи да влязат от Гватемала, и да приеме вероятно около десетки хиляди хора, търсещи убежище в САЩ, докато те очакват съдебните решения по кандидатурите им. Преговарящите във Вашингтон начело с външния министър Марсел Ебрард успяха да отбият главното искане на Тръмп: Мексико да бъде обявена за безопасна трета страна - статут, който би задължил централноамериканците, пресичащи Мексико, да търсят безопасно убежище там, а не в САЩ. Двете страни обаче се договориха за предприемане на допълнителни действия, ако до 90 дни одобрените мерки не дадат желания резултат - драстично намаляване на броя на нерегистрираните мигранти, достигащи американската граница, от сегашните равнища, които са най-високи от над 10 години. Само миналия месец бяха задържани 132 000 мигранти без документи. Бившият шеф на Световната търговска организация (СТО) Паскал Лами нарече подхода на Тръмп да притиска своя съсед и съюзник \"вземане на заложник\", което е израз на широко споделяните в Мексико опасения, че президентът на САЩ ще прибегне до нови заплахи, за да изтръгне още по-големи отстъпки. Тези страхове се подсилват от това, че Тръмп и в редица други случаи е използвал Мексико като \"боксова круша\", за да мобилизира електоралната си база още в началото на своята първа предизборна кампания през 2015 г. Всички признаци сочат, че той възнамерява да държи имиграцията и трансграничните въпроси във фокуса на втората си предизборна кампания, която официално започва на 18 юни. \"Смятаме, че заплахите, исканията и туитовете на Тръмп срещу Мексико ще продължат, особено предвид на това, че всичко е обвързано с политиката, свързана с изборите през 2020 г.\", каза Габриела Силер, икономист в мексиканската банка \"Банко Басе\". Силер очаква курсът на мексиканската валута - песото, да се повиши при отварянето на борсите днес, заради облекчението, че търговската война е избегната, но според нея този ефект ще бъде краткотраен. Песото, което през последните месеци понесе тежки удари поради страховете от търговска война, в петък поскъпна с с 0,5 процента, след като Тръмп написа в Туитър, че има \"добри шансове\" за постигане на споразумение с Мексико. Бившият мексикански президент Висенте Фокс - отдавнашен критик на президента Андрес Мануел Лопес Обрадор, туитна, че като позволява на САЩ да диктуват как, например, Мексико да използва силите си за сигурност, правителството вече е отстъпило част от своя суверенитет. Израз на подобни настроения даде и левоцентристкият политик Анхел Авила, от другата страна на политическия вододел от Фокс. Той нарече споразумението \"капитулация\". \"Мексико не трябва да милитаризира южната си граница\", каза Авила, който оглавява Партията на демократичната революция. Други обаче смятат, че Лопес Обрадор е имал твърде стеснен избор извън това да направи известни отстъпки в преговорите, защото повишените мита, с които заплашваше (Тръмп), биха причинили икономическо разорение в Мексико, чиято икономика отбеляза спад през първото тримесечие на тази година. Франсиско Лабастида, бивш кандидат за президент, каза, че измеренията на сегашната имиграционна криза са заплаха за самото Мексико и е необходимо да се действа независимо от Тръмп. \"На Мексико така или иначе щеше да се наложи да промени миграционната си политика поради собствени причини, свързани с националната сигурност\", каза той, настоявайки, че страната не може да се справи със сегашния брой мигранти. Карлос Паскуал, бивш посланик на САЩ в Мексико, похвали споразумението и каза, че то е за предпочитане пред спиралата на размяна на удари в търговска война, но призна, че то оставя Мексико уязвимо от допълнителен натиск. \"Мексико е икономически слабо и винаги ще бъде уязвимо, ако Съединените щати пожелаят да използват икономическата политика, за да наложат своята политика за национална сигурност\", каза експосланикът. \"Това несъмнено оставя Дамоклев меч да виси над главата на Лопес Обрадор\", посочи той, използвайки метафората за наличието на постоянно надвиснала заплаха.", "date": "2019.06.10", "title": "Мексико удържа яростта на Тръмп, но остава уязвимо за нов натиск"}
{"url": "https://www.24chasa.bg/novini/article/7499566", "text": "7-годишна присъда получи 28-годишният шофьор Станислав Пислар, който преди година блъсна с ТИР-а си и уби бременната Северина и приятеля й. Това съобщиха от Окръжен съд-Пловдив.  Мъжът ще бъде лишен от правото да управлява моторно превозно средство за срок от 8 години. Пислар ще трябва да заплати и над 2500 лв. разноски по делото и разследването. На 28 май 2018 г. подсъдимият блъсна с камиона си автомобила на бременната Северина и приятеля й Ивайло. Катастрофата бе причинена след употреба на марихуана. По време на заседанието украинецът призна изцяло вината си и поиска съкратена процедура без разпит на свидетели и вещи лица. Според закона, това му гарантира редукция на присъдата с една трета. Присъдата подлежи на обжалване пред Апелативен съд-Пловдив в 15-дневен срок.", "date": "2019.06.10", "title": "Тираджията, убил бременната Северина и приятеля й, получи 7 години затвор"}
{"url": "https://www.24chasa.bg/novini/article/7499564", "text": "Колона от дебела пепел е изхвърлена на 7 километра високо в небето от кратера на вулкана Синабунг на остров Суматра в западната част на Индонезия в неделя. Вулканът се намира на второто най-високо ниво на тревога с невъзможна зона от 5 км от кратера. Няма данни за жертви, съобщи Ройтерс. 2460-метровият вулкан е сред най-активните в Индонезия, предава  . При изригването си през 2014 г. убива 16 души, а хиляди са принудени да напуснат домовете си. Планината Синабунг е сред 129 активни вулкана в Индонезия. Преди неотдавнашната дейност последното му известно изригване беше преди четири века.", "date": "2019.06.10", "title": "Вулканът Синабунг на остров Суматра изхвърля пепел в небето (Видео, снимки)"}
{"url": "https://www.24chasa.bg/novini/article/7499583", "text": "Двама ловджии ще бъдат изправени пред съда след трагиен инцидент по време на лов. Единият ще отговаря пред Темида за това, че убил свой приятел, а другият, че дал пушка на жертвата, при положение, че няма разрешително и не бил вписан в списъка на ловната дружинка. Инцидентът станал на 25-и февруари 2017-а година. 54-годишният Христо Х. и 40-годишния Живко И. излезли на лов с дружинката от варненското село Рудник в землището на съседно село, с разрешително за отстрел на чакали и лисици. Определени били позициите на всички ловци. Придружаващият ловната дружинка горски стражар проверил разрешителното, но не и документите на ловците и така пропуснал участието на пострадалия мъж, който не бил вписан в него. Простреляният мъж бил ловец до 2016 г. През август същата година той продал ловното си оръжие на своя приятел Живко. Сутринта преди лова, пострадалият помолил своя приятел да му даде пушката, за да участва в отстрела на хищници, въпреки че не е имал право на това. Подсъдимият му се доверил и му дал пушката. По време на лова \"нелегалният\" ловец пуснал своите кучета и тръгнал през терена в разрез с всички правила – бил без светлоотразителна жилетка, шапка или лента. Подсъдимият Христо произвел два изстрела в посоката, в която се намирала жертвата, въпреки че нямал добра видимост, след като в полето изскочило животно. След втория изстрел установил, че е прострелял смъртоносно в главата познатия си, който починал на място. Предстои делото срещу двама ловци да бъде насрочено за разглеждане във Варненския окръжен съд.", "date": "2019.06.10", "title": "Съдят двама ловджии за смъртта на техен приятел"}
{"url": "https://www.24chasa.bg/novini/article/7499530", "text": "Провеждането на две събития, организирани от читалище \"Зора\", забрани кметът на Кюстендил Петър Паунов в рамките на месец. За двете прояви имало съмнения, че щели да всяват антисемитизъм и проповядвали неофашизъм. Първото събитие било насрочено за 2 май под надслов \"Ген. Милан Недич - саможертва в името на краля и отечеството\". Милан Недич е министър-председател на Сърбия по време на Втората световна война. Кметът Паунов получил от МВнР писмо два дни преди проявата. В него се посочвало, че дейността на генерал Недич е свързана с неговото активно сътрудничество с окупационните сили на нацистка Германия, включително с депортацията на 90% от евреите в Сърбия и че провеждането на такова събитие в родния град на Димитър Пешев би било поругаване на неговата памет и паметта на десетки други жители на Кюстендил, допринесли за спасяването на българските евреи. Въз основа на това писмо, кметът е забранил читалищната проява, за да не се допусне нарушение на обществения ред и извършването на престъпления чрез предотвратяване на прояви, насочени към възраждане на идеологии, категорично осъждани от България и международната общност, както и в контекста на поетите от българската държава ангажименти за противопоставяне на всички възможни форми на дискриминация, ксенофобия, език на омразата, расизъм и антисемитизъм. Председателят на читалището Иван Сапунджиев е обжалвал в съда в Кюстендил заповедта и е поискал тя да бъде отменена, но магистратите я оставиха без разглеждане и прекратиха делото. За втори път кметът Паунов забрани проява на читалището преди дни. На 6 юни е трябвало да има среща по темата \"Фердиненд Шьорнер - покорителят на линията \"Метаксас\". Сезирана бе и прокуратурата, която започна разследване за проповядване и подбуждане към дискриминация и омраза. Претърсени бяха сградата на читалището и дома на Сапунджиев и са иззети плакати и биографична книга за Хитлер. Прокуратурата е събрала и други доказателства за извършване подобни деяния в минал период. Очаква се районна прокуратура - Кюстендил да прецени дали има данни за престъпление против Републиката, за проповядване на фашистка или друга антидемократична идеология и евентуално изпращане на материалите на Специализираната прокуратура. Сапунджиев категорично отрече пред наш репортер, че е насаждан неофашизъм. Читалището работило за военно-патриотичното възпитание. \"Всички събития на читалището са за опазване на паметта за българската войска и бойна слава, както и за хората и случките които са допринесли за обединението на всички българи заедно. Всеки четвъртък коментираме исторически теми въз основа на документи и не правим никаква пропаганда. Организираме походи до исторически места, почетохме Димитър Пешев, както и жертвите на комунизма. За мен фашизъм е равно на комунизъм\", допълни Сапунджиев.", "date": "2019.06.10", "title": "Кметът на Кюстендил забрани 2 прояви заради съмнения, че проповядват фашизъм"}
{"url": "https://www.24chasa.bg/novini/article/7499585", "text": "Активисти за спиране затоплянето на климата, използващи малки лодки и екипировка за катерене, блокираха в продължение на шест часа круизен кораб в германско пристанище, за да протестират срещу отделяните от него въглеродни емисии. Това съобщи  Около 50 протестиращи с банери \"Круизните кораби убиват климата\" в неделя забавиха излизането на Zuiderdam на Holland America Line от пристанището на Северно море Кил. Корабът най-накрая отплувал около 22:00 часа местно време за Копенхаген, след като полицията временно задържа 46 активисти, някои от които се бяха качили на кораба и на кран на пристанището. Активистите протестираха срещу \"катастрофалните местни и глобални последици от круизните кораби\", както и срещу това, което те определят като лоши условия на работа на екипажа. Групата, която нарича себе си \"Smash Cruiseshit\", заяви в Туитър, че \"круизните кораби, задвижвани с тежко гориво, допринасят за затоплянето на планетата\" и генерират частици от сажди, които се установяват на арктически лед.", "date": "2019.06.10", "title": "Екоактивисти блокираха круизен кораб в Кил"}
{"url": "https://www.24chasa.bg/novini/article/7499584", "text": "Поредните 20 нови автобуса тръгват от днес по линии 85 и 280. Те са на природен газ, с най-високия екологичен стандарт и осигурена достъпност за майки с колички и трудно подвижни хора. От този транш нови автобуси остават още 20, които ще обслужват линия 204, това написа столичният кмет Йорданка Фандъкова в профила си във фейсбук. 40 камери от днес следят бус лентите – целта е да увеличим скоростта на движение на градския транспорт и точността. Моля, шофьорите да не нарушават правилата. А КАТ вече имат всички инструменти, за да осигуряват спазването на закона за движение, призова Фандъкова. За 5 г. обновихме 90% от всички градски автобуси на линия и намалихме 2,5 пъти вредните емисии от обществения транспорт. Модернизацията не спира – през тази година очакваме още 13 нови трамвая и 15 електробуса, които ще бъдат експлоатирани от „Столичен електротранспорт“, написа още в профила си във фейсбук Фандъкова.", "date": "2019.06.10", "title": "Фандъкова: От днес 40 камери следят бус лентите"}
{"url": "https://www.24chasa.bg/novini/article/7499620", "text": "Специализираният наказателен съд наложи наказание от 1 година лишаване от свобода с 3-годишен изпитателен срок на бившия изпълнителен директор на Агенцията по рибарство и аквакултури Янчо Янев за длъжностно престъпление (по чл. 282 от НК), съобщиха от пресцентъра на прокуратурата. Той е признат за виновен по обвинителeн акт на Софийската градска прокуратура в това, че е нарушил задълженията си като лице, заемащо отговорно обществено положение. Издал заповед, с която включил в разпределението на допълнителната квота за улов на калкан за 2014 г. на риболовен кораб, собственост на фирма „Капитан Зет“ ЕООД, без да са налице законови предпоставки за това (напр. наличие на GPS-оборудване на плавателния съд). Така предоставил възможност на дружеството да получи Специално разрешение за улов на калкан за 2014 г. (впоследствие и за 2015 г.), с което набавил за фирмата и друга облага - осигурил формалното покриване на критериите по Националната схема за извеждане от експлоатация на кораби от Българския черноморски риболовен флот при 100 процента обезщетяване на собственика. Факт е, че Европейският съюз поддържа строго определени квоти за улов на калкан в Черно море. За безболезненото въвеждане и поддържане на тази мярка, ЕС предоставя обезщетение под формата на безвъзмездна финансова помощ по Оперативна програма за развитие на сектор „Рибарство“ на всяко дружество, което прекрати улова на калкан и нареже на скрап специлизирания си за това кораб. 85 на сто от стойността на изведения от употреба плавателен съд собственикът получава по Оперативната програма, а останалите 15 на сто - от държавния бюджет. За да бъдат изплатени средствата, въпросният кораб трябва да отговаря на различни условия, в т.ч. поне 2 години да е имал разрешение за улов на калкан, да е излизал за риба в морето поне 15 пъти годишно и др. По същото дело служител на ИАРА в Бургас е осъден да плати глоба за това, че съставил 4 документа от името на управителя на „Капитан Зет“ ЕООД, сред които заявление за издаване на специално разрешение за улов на калкан в Черно море през 2014 г. (дни по-късно и същото заявление за 2015 г.); декларация, че дружеството няма задължения към ИАРА по влезли в сила наказателни постановления, че корабът на дружеството не е извършвал незаконен улов, няма нарушения по европейския Регламет, че е оборедван с апаратура за проследяване от от системата за наблюдение на ИАРА. Присъдата може да бъде обжалвана и протестирана пред Апелативния специализиран наказателен съд.", "date": "2019.06.10", "title": "Осъдиха бившия шеф на рибарската агенция Янчо Янев"}
{"url": "https://www.24chasa.bg/novini/article/7499637", "text": "Полицаите от Лом зсекли напушен тийнейджър зад волана, съобщиха от ОД на МВР-Монтана. Oколо 17.20 часа в неделя на ул. \"Александър Стамболийски\" в крайдунавския град служители на Пътен контрол спрели за проверка лек автомобил \"Алфа Ромео\" с монтанска регистрация, с 18-годишен водач зад волана. Пробата за употреба на наркотични вещества е отчела наличие на канабис. На нарушителя е издаден талон за медицинско изследване. Той е приел показанията на дрегера и е отказал да даде кръвна проба. Съставен му е акт по Закона за движение по пътищата, след което е задържан в ареста за 24 часа. По случая е образувано бързо производство.", "date": "2019.06.10", "title": "Полицаите от Лом засекли напушен тийнейджър зад волана"}
{"url": "https://www.24chasa.bg/novini/article/7499607", "text": "Наказание „лишаване от свобода“ за срок от 3 години получи 44-годишен мъж от село Победа, област Добрич, за опит за грабеж, извършен при условията на опасен рецидив. Той е признал вината си и е сключил е споразумение с прокуратурата, което бе одобрено от Окръжния съд в Добрич. Страните по делото приемат за безспорно установено, че на 9 април т.г. в село Победа подсъдимият е отнел от жител на същото село 358.44 лв., като употребил за това сила и деянието му останало недовършено по независещи от него причини. Потърпевш от престъплението бил 83-годишен мъж, който на същата дата взел пенсията си, а после седнал да се почерпи в заведение, в което бил и подсъдимият. След известно време възрастният човек решил да се прибира и тръгнал към дома си заедно със свой познат. 44-годишният поел след тях, изчакал докато двамата се разделят и когато 83-годишният останал сам на пътя го ударил в гръб. Пострадалият паднал напред, а извършителят опитал да измъкне портфейла от джоба на якето му. Грабежът бил предотвратен от хора от селото, които чули виковете на пострадалия и се притекли на помощ. Хванали извършителя и го издърпали настрани от възрастния човек, но той успял да се измъкне и хукнал да бяга. За случилото се била уведомена полицията и мъжът бил задържан. Пред съда той потвърди, че се признава за виновен и увери, че е подписал доброволно споразумението, съгласен е с неговите клаузи и се отказва от по-нататъшното разглеждане на делото по общия ред. 44-годишният мъж, който вече е осъждан 20 пъти, ще търпи наложеното му сега наказание при първоначален строг затворнически режим.", "date": "2019.06.10", "title": "Мъж с 20 присъди за кражби и грабеж получи пореден престой в затвора"}
{"url": "https://www.24chasa.bg/novini/article/7499672", "text": "Условно наказание от 1 година лишаване от свобода с 3-годишен изпитателен срок ще търпи 23-годишен младеж, след като Окръжният съд в Добрич одобри постигнатото между него и прокуратурата споразумение. Подсъдимият се признава за виновен в това, че на 4 април 2017 г., в Балчик, без надлежно разрешително, е държал с цел разпространение високорисково наркотично вещество. В жилище, обитавано от подсъдимия, била открита марихуана с общо тегло 43.22 грама, на стойност 259,32 лева, разпределена в 84 полиетиленови торбички. Той ще плати и разноските по делото в размер от 795,45 лева. В отделно съдебно заседание беше разпоредено иззетите като веществени доказателства наркотични вещества да бъдат унищожени.", "date": "2019.06.10", "title": "Условна присъда за разпространител на марихуана"}
{"url": "https://www.24chasa.bg/novini/article/7499229", "text": "Няма промяна в позицията на Турция във връзка с купуването на руските зенитно-ракетни комплекси С-400, заявиха турски официални представители, цитирани от в. \"Хюриет\". Коментарите на представителите, пожелали да запазят анонимност, бяха в отговор на въпрос на журналист от в. \"Хюриет\" във връзка с писмото на изпълняващия длъжността министър на отбраната на САЩ Патрик Шанахан до турския военен министър Хулуси Акар, в което го уведомява, че турските летци, които са на обучение в американски бази за пилотиране на изтребителите бомбардировачи Ф-35, трябва да напуснат САЩ най-късно до 31 юли, предава БТА. Източниците посочиха, че турският президент Реджеп Тайип Ердоган вече е казвал, че е \"сключена сделката\" за придобиване на С-400 от Русия, както и че по този въпрос \"няма връщане назад\". Представителите казаха, че \"някои американски институции не искат да вземат под внимание\" въпроси, по които Ердоган и американският президент Доналд Тръмп вече са постигнали съгласие. Източниците добавиха, че предложението на Турция за създаване на съвместна работна група във връзка с опасенията на САЩ по повод купуването на руските системи С-400 \"все още е на масата\". САЩ и Турция спорят от месеци заради поръчаните от Турция руски системи С-400, които според Вашингтон са несъвместими с отбранителната мрежа на НАТО.", "date": "2019.06.10", "title": "Турция: Няма промяна в позицията ни за купуването на системите С-400"}
{"url": "https://www.24chasa.bg/novini/article/7499247", "text": "Две съдебни инстанции във Варна гледаха делото, което бившите съдружници в софийския ресторант \"Ел торо мексикан грил\" водиха един срещу друг. Състав на Варненския окръжен съд осъди актьора Иво Аръков да заплати на съдружника си Антон Данов 26 000, плюс дължими такси, като крайната сума набъбва до близо 35 000 лв. Решението на окръжните магистрати от лятото на 2018-а година е потвърдено напълно от последната съдебна инстанция и вече е в ръцете на частен съдебен изпълнител, който е запорирал сметките на актьора. Ищецът твърди, че с Аръков са били съдружници с равни дялове и права на управление в „Ел Торо Мексикан грил“ ООД, като на 06.03.2014 г. се договорили Данов да прехвърли на Аръков своя дружествен дял с номинал 20 000 лв. срещу цена от 26 000 лв., които актьорът трябвало да преведе по банков път. Тъй като не получил плащане, Данов поискал издаване на заповед за незабавно изпълнение по ч.гр.д. 5048/2016 г. на Варненския районен съд въз основа на този договор, но поради пропускане на срок за уведомяване на съда, издадената заповед и приведения в изпълнение лист били обезсилени, като съдът издал обратен изпълнителен лист за възстановяване на принудително отнети от длъжника общо 10 362,47 лв. до прекратяването на изпълнението. След това започнала истинската съдебна сага, като новото дело влиза за разглеждане във Варненския окържен съд през 2017-а година, а през лятото на 2018-а окръжните магистрати излизат с решение: \"При така установените безспорни факти съдът прави следните правни изводи: сключеният договор за продажба на дружествен дял между съдружници поражда задължение за купувача да заплати уговорената цена от 26 000 лв., което е станало изискуемо с настъпване на падежа на 06.09.2015 г. Пропускане на така уговорения срок за плащане поражда отговорността на ответника за неизпълнение (чл. 79 ЗЗД).\" Решението е оспорено пред апелативния съд от адвоката на актьора, но той е осъден и на втора инстанция, която в случая се явява последна.", "date": "2019.06.10", "title": "Бивш съдружник осъди актьора Иво Аръков"}
{"url": "https://www.24chasa.bg/novini/article/7499244", "text": "Районният съд в Своге остави в ареста Йордан Карагьозов, чиито кучета убиха човек. Това съобщи . Инцидентът стана миналата седмица в гориста местност в село Владо Тричков. Петте кучета от породата Кане Корсо се измъкнали от двора и нападнали 39-годишен мъж от селото. Установено е, че той е бил нахапан до смърт и е починал от раните си. Собственикът на животните беше арестуван и обвинен за това, че не е полагал грижи за тях. Съдът обоснова решението си с това, че има обосновано предположение за вината му. Също и с това, че има опасност да извърши ново престъпление. Магистратите се позовават на показания на кмета на с. Владо Тричков Иван Николов, че от 2016 г. многократно е предупреждавал Карагьозов да се грижи по-добре за животните. В съдебната зала собственикът на кучетата каза, че съжалява. Решението на Районния съд в Своге подлежи на обжалване.", "date": "2019.06.10", "title": "Оставиха в ареста собственика на кучетата, убили мъж в с. Владо Тричков"}
{"url": "https://www.24chasa.bg/novini/article/7499269", "text": "Промяната в оперативната обстановка и процесите налагат да се създадат антитерористични центрове. Така вътрешният министър Младен Маринов коментира пред медиите думите на зам.-главния прокурор Иван Гешев, че се подготвя проект за създаване на такива центрове у нас по американски модел. Това се прави, за да се концентрира и да се обработва информацията, така че най-бързо да се стига до нея и действията, които се предприемат да са координирани между всички институции. Министърът на вътрешните работи днес откри изложба \"140 години МВР и 25 години Международна полицейска асоциация - секция България\" в Музея на МВР. В експозицията са представени униформи, снимков и документален материал, хладно и огнестрелно оръжие, вещи, наградна система и плакети, свързани с историята на Министерството на вътрешните работиа и Международната полицейска асоциация. По време на откриването на изложбата бяха валидирани юбилейни пощенски филателни издания, съобщи БТА. За случая със задържания в Пловдив ученик във връзка с тероризъм министър Маринов коментира, че като криминален случаят е ясен, но е много по-сериозен въпросът по отношение на детето. Според него то не трябва да влиза в обществения фокус. Маринов посочи още, че Специализирания отряд за борба с тероризма /СОБТ/ работи добре и е в пълна бойна готовност, което се доказва от действията им на терен. Той допълни, че все още не е приет законопроектът, с който СОБТ ще се влее в ГД \"Жандармерия\". За катастрофата в тунел \"Витиня\" от почивните дни министърът коментира, че МВР веднага се е свързало с АПИ, за да се увеличи вентилацията в тунела. Като допълни, че в рамките на 30 минути колите вътре са били обърнати и изведени. Той обясни, че задръстванията са се получили, заради ремонт на обходния път. Вътрешният министър посочи още, че предстои МС да приеме предложение за създаване на Национален координационен център по пътна безопасност. Той трябва да работи 24/7 и да включва служители от всички институции с ангажимент към пътната безопасност. По думите му тогава реакцията и координацията при необходимост ще бъде още по-бърза.", "date": "2019.06.10", "title": "Маринов: Трябва да се създадат антитерористични центрове по US модел"}
{"url": "https://www.24chasa.bg/novini/article/7498726", "text": "Близо 96 милиона туристически пътувания са направени в Китай по време на трите почивни дни за празника Дуану, известен още като Фестивал на драконовите лодки, предава  Цифрата е със 7,7% по-висока спрямо същия период на миналата година, сочат данни на Министерството на културата и туризма. Приходите в туризма са достигнали 39,33 милиарда юана (около 5,7 милиарда долара) в периода на празника, с 8,6% ръст спрямо миналата година. Различните мероприятия, организирани в страната за отбелязване на Деня на културното и национално наследство в събота, също привлякоха огромен брой туристи, съобщава още министерството. Екскурзиите до крайбрежните градове на страната също са били особено популярни в празничния период.", "date": "2019.06.10", "title": "96 милиона пътувания в Китай са направени в периода на празника Дуану"}
{"url": "https://www.24chasa.bg/novini/article/7499184", "text": "InterContinental Sofia стана победител в две категории на престижните Световни награди за туризъм: „Водещ хотел в България“ и „Водещ нов хотел в Европа“ за 2019. Част от международната луксозна марка хотели InterContinental® Hotels & Resorts, InterContinental Sofia бързо се превърна в лидер на българския пазар и се утвърди като еталон за лукс. Това се вижда и по впечатляващите резултати за последните 12 месеца в рейтинга и мненията на гости. Според един от критериите на веригата за оценка на качеството –  , цялостното впечатление на гостите за 2019 не е падало под 93%, с тенденция да бъде в топ 3 за бранда в Европа. Хотелът спечели сертификата за отличие на Trip Advisor за 2019 и през целия период на дейност запази своя рейтинг в онлайн платформите за резервации над впечатляващите 9 точки. В края на 2018 InterContinental Sofia стана член на ексклузивната програма Fine Hotels and Resorts, представяща водещите хотели от този ранк и привличаща опитни пътешественици от цял свят. Още от нейното въвеждане програмата е изключително успешна за хотела поради привилегиите, които носи на гостите - настаняване в по-висок клас стая, късно напускане, закуска, вечеря или обяд за двама и други. Според генералния мениджър на InterContinental Sofia Анджело Зукала формулата за успеха е вниманието към всеки детайл от престоя на госта в хотела – от топлото посрещане на рецепцията, през неповторимия комфорт в стаята до незабравимото кулинарно изживяване. „Следвайки международния етикет на нашия бранд InterContinental®, ние предлагаме истинско гостоприемство на всеки гост, като преминаваме отвъд петзвездния стандарт за обслужване и добавяме лично отношение във всеки един момент. Именно това кара гостите да ни обичат“, коментира Анджело Зукала.", "date": "2019.06.10", "title": "InterContinental Sofia – победител в Световните награди за туризъм 2019"}
{"url": "https://www.24chasa.bg/novini/article/7499317", "text": "Държавната агенция \"Архиви\" получи днес дарение от лични документи на художника Светлин Русев (1933-2018), предаде БТА. Дарените документи са свързани с институции като Съюза на българските художници, Националната художествена галерия, Комитета/Министерството на културата, Националната галерия за чуждестранно изкуство, Националната художествена академия, Българската академия на науките. Има съдебни дела, официална и неофициална кореспонденция от 50-те години на 20-и век до 2018 г., ръкописи и разпечатки на текстове на Светлин Русев - негови изказвания, доклади, слова за откривания на изложби, варианти на интервюта, кореспонденция, фотоархив, лични документи на други известни личности от българския културен и обществен живот. Част от материалите са свързани с творческата дейност на Русев извън България. В днешния Международен ден на архивите бяха раздадени грамоти и почетни знаци. За читател на годината бе отличен Иван Иванов, използвал 4311 архивни единици и посетил читалнята в София общо 125 пъти. Анна Христоскова-Герджикова бе наградена заради дарените от нея документи на родителите й Петър и Златка Христоскови, както и на нейния дядо акад. Михаил Арнаудов. Славка Палагачева - главен учител и преподавател в СУ \"Св. Св. Кирил и Методий\" - Смолян, бе отличена за приноса й в популяризирането на националното архивно богатство с организираните от нея изложби и ръководения от нея клуб \"Съхрани българското\". Държавната агенция \"Архиви\" награди също свои служители и екип на годината.", "date": "2019.06.10", "title": "Държавният архив получи лични документи на Светлин Русев"}
{"url": "https://www.24chasa.bg/novini/article/7499339", "text": "Президентските избори в Казахстан са били \"опетнени от явни нарушения на основни свободи\", заяви Организацията за сигурност и сътрудничество в Европа (ОССЕ), която изпрати наблюдатели на вота, предаде ДПА. Имало е \"съществени процедурни грешки при преброяването на гласовете, поради което не може да се гарантира, че броенето е било честно\" по критериите на ОССЕ, заяви ръководителят на мисията от около 300 наблюдатели на организацията Джордж Церетели, цитиран от БТА. \"Дълбоко обезпокоително е, че протести са били силово разпръсвани от правоохранителните органи\", добави Церетели на пресконференция в столицата на Казахстан Нур Султан. \"Все още има необходимост от реформиране на изборните механизми и указания\", отбеляза той.", "date": "2019.06.10", "title": "ОССЕ: Изборите в Казахстан са опетнени от нарушения на основни свободи"}
{"url": "https://www.24chasa.bg/novini/article/7499381", "text": "Младеж бе задържан в полицията в Първомай за отправена закана за убийство. Това съобщиха от пресцентъра на МВР. Около 12.30 часа в неделя служители от районното управление се отзовали на сигнал по тел. 112 за сбиване в село Градина. На място е установено, че при скарване помежду им 19-годишен заплашил с физическа саморазправа свой 35-годишен съсед и направил неуспешен опит да го прободе с вила. Извършителят е отведен за едно денонощие в полицейския арест. Срещу него е образувано бързо производство по чл. 144, ал.3 от НК.", "date": "2019.06.10", "title": "Задържаха младеж в Първомай, заканил се да убие друг"}
{"url": "https://www.24chasa.bg/novini/article/7499385", "text": "Високото ниво на река Дунав благоприятства популацията на рибите, но пречи на риболова. Това коментира за БТА Михаил Михайлов - началник на отдел \"Рибарство и контрол - Централен Дунав\" в Русе към Изпълнителната агенция по рибарство и аквакултури /ИАРА/. Експертът обясни, че при високо ниво, където брегът е нисък, се образуват големи блата, които създават благоприятни условия за популация на рибата. Водата е спокойна, топла, няма и хищници. Така рибата навлиза в тези места, хвърля си хайвера и излюпилите се малки риби се развиват, поясни той. Михайлов обясни, че в случая проблем може да създаде бързото спадане на реката. Така заблатените места могат да се окажат капан за рибите, които да не успеят да се върнат обратно в реката и да се превърнат в плячка на птиците. Той даде пример, че по брега от румънска страна са изградени съоръжения от диги. Местата са като квадрати, в които навлиза вода при високо ниво. Когато реката спадне, шлюзовете се отварят и водата, и рибата навлиза обратно в Дунава. По думите на Михайлов високото ниво пречи на стопанския риболов. Той обясни, че някои от притоците вкарват мътна и кална вода в река Дунав, което създава неблагоприятна среда за рибите. Високите води повличат от брега дънери, дървета, клони, отпадъци. Когато част от тях се набият в рибарската мрежа, те я късат. Високото ниво пречи и на риболова с винтери. Той не е благоприятен и за рибарите-любители - във водата е пълно с т. нар. закачки, които повличат куката. Трудно се определя и дълбочината, на която да се лови. По данни на Изпълнителната агенция за проучване и поддържане на река Дунав /ИАППД/ нивото на река Дунав при Русе днес е 705 см спрямо условната кота \"нула\". За идните два дни прогнозата е то да се покачи с още 10 см и да достигне 715 сантиметра. По този повод в Русе е обявена първа степен \"Повишено внимание\", съобщи директорът на общинската дирекция \"Управление при кризи\" в града Спасимир Димитров. Той обясни, че тя се въвежда, когато нивото на реката е в границите между 680 и 750 сантиметра. Втора степен - денонощно наблюдение, се обявява между 750 и 800 см, а третата, която е за опасност от приливане - при над 800 сантиметра. Критичното ниво за Русе е 881 см, но и тогава заплаха за урбанизираната територия на града няма. Спасимир Димитров каза още, че в последните години от хидросъоръженията \"Железни врата-1\" и \"Железни врата-2\" управляват добре реката, като практиката показва, че нивото може и да достига критична точка в българо-румънския участък, но не я преминава. Димитров обясни, че на територията на община Русе един от притоците на Дунав - река Русенски Лом, чието оттичане се влияе от високото й ниво, има достатъчно обем към момента да поеме още водни количества. Той припомни и наводненията през през 2006 г., когато нивото на река Дунав достигна 923 сантиметра. \"Защитните съоръжения в региона са изградени да поемат високи води до 881 сантиметра. По тази причина бяха залети части от кейовата стена, от административните сгради на \"Морска администрация\" в Русе, пристанище \"Запад\", затворен бе и бул. \"Тутракан\", тъй като канализацията беше свързана тогава с река Дунав и водата се върна от шахтите. За щастие нямаше сериозни щети, но бе създадено неудобство. Наводнени бяха и сгради в подножието на хижа \"Приста\" край Русе\", обясни Спасимир Димитров. Директорът на дирекция \"Речен надзор-Русе\" към агенция \"Морска администрация\" капитан Иван Жеков обясни, че ситуацията с високото ниво на река Дунав не е необичайна за тази част от годината. По думите му прогнозите не дават повод за притеснение, тъй като не се очаква драстично повишаване. \"Високите води могат да създадат притеснения за капитаните на кораби, които се движат срещу течението заради плаващите дънери, които не се виждат през нощта. Може да има и разместени шамандури, които оказват фарватера /плавателния път/. Всеки добър корабоводител обаче знае как да реагира при такива ситуации\", каза Жеков. По думите му корабоводителите трябва да преценят и мощността на кораба - т.е., дали срещу силното течение би могъл да се движи, или не. Плаването срещу течението забавя също пътуването и удължава срока за пристигане в крайната точка. Това води до повече разходи за корабособствениците. Жеков каза още, че при високи води мощните кораби с голямо газене могат да използват пълния си капацитет при превоз на товари.", "date": "2019.06.10", "title": "Продължава да се покачва нивото на Дунав край Русе"}
{"url": "https://www.24chasa.bg/novini/article/7499389", "text": "38-годишен мъж, издирван от властите за разпространение на наркотици, е застрелял с ловна пушка късно снощи двете си доведени сестри и е ранил майка им в испанския град Аранхуес (на около 40 км южно от столицата Мадрид). По неофициална информация причината за трагичния инцидент е била семейна кавга, предаде  След като извършил престъплението, мъжът се е барикадирал в дома и по-късно доброволно се е предал на полицейските власти. Убиецът вече е бил лежал в затвора за разпространение на наркотици и незаконно притежание на оръжие. По информация на \"El Pais\" преди няколко месеца той се е развел със съпругата си, от която има пет деца, и се преместил да живее в Аранхуес. Когато влезли в жилището, където е станала трагедията, медицинските екипи открили първо тялото на 35-годишна жена с огнестрелна рана в гърдите, която все още дишала. Въпреки че опитите на лекарите да я стабилизират продължили 40 минути, накрая жената издъхнала. Втората жертва е било момиче на 23 години, което по-късно починало в болницата. Третата жена, която е била майка на двете момичета, е уцелена в крака и няма опасност за живота ѝ. По случая е образувано досъдебно производство.", "date": "2019.06.10", "title": "Мъж застреля двете си доведени сестри след семеен скандал"}
{"url": "https://www.24chasa.bg/novini/article/7497859", "text": "Индустриалци на жълтите павета срещу цените на тока. Дали ще преживеем отново това дежавю? Има поне няколко предпоставки, които могат да вдигнат цената на електроенергията на свободния пазар и да изкарат големия бизнес на улицата. Интересна година се очертава на пазара на ток у нас. Комисията за енергийно и водно регулиране даде всичко от себе си, за да бъде поскъпването на ток за бита и за малкия бизнес поносимо (3,5%). Въпреки че от 2 години насам се появи един трудно поносим разход - цените на квотите емисии, които подскочиха през 2018 г. от 8,39 евро на 20,69 евро за тон, което е 2,5 пъти. Това прави плащания за емисии от само трите въглищни централи - двете американски и държавната ТЕЦ “Марица-изток 2”, за над 960 млн. лв. Само че според дългосрочните договори за изкупуване на тока на “Ей И Ес Гълъбово Марица-изток 1” и “КонтурГлобал Марица-изток 3” квотите въглеродни емисии се плащат от НЕК. Заради неточна прогноза за цените на емисиите, заложена от КЕВР, електрокомпанията е вътре с над 200 млн. лв. за 2017-2018 г. Държавната “Марица-изток 2” пък търси компенсация за похарчени пари за квоти от 129,7 млн. лв. за текущата година. Така че цените на квотите въглеродни емисии все повече ще стават причина за поскъпване на електроенергията. Според прогнозата на сериозни анализатори, чиито данни ползва НЕК, цената на квотите в следващите години ще нараства с 5%. Какви магии прави КЕВР и как балансира интересите на битовите потребители и участниците в свободния пазар с новото проекторешение за цени за 2019-2020 г.? Комисията чинно е изчислила, че Всъщност БЕХ вече напазарува 8,6 млн. тона за 355,95 млн. лв. Само за сравнение – централата ще плати за въглища 254 млн. лв. и 71 млн. лв. за заплати. На база на тези най-основни разходи КЕВР определя цена от 132,42 лв. за мегаватчас за тока ѝ. И тъй като по закон в микса от енергия за регулирания пазар не могат да влизат централи с цени 10% над прогнозната за свободния пазар, а тя е определена от КЕВР на 89,60 лв. за мвтч, държавната ТЕЦ е изхвърлена от микса ток за битовите потребители. През 2017-2018 г. тя достави на домакинствата 1 867 173 мегаватчаса. Най-голямата въглищна централа няма да дава ток за бита и остава възможността да го продава на борсата. Но трябва да го прави на загуба или с офертите си да вдига цената на борсата. Тецът не е поставен при еднакви условия с американските централи, на които квотите се плащат от НЕК. Как се затваря дупката в микса за регулирания пазар след изваждането на държавната ТЕЦ? С тока на АЕЦ “Козлодуй”, разбира се. Централата трябва да осигури 3 млн. мегаватчаса за домакинствата и малкия бизнес при 1,9 млн. сега. Като при това цената на атомния ток за бита е намалена от 54 на 53,90 лв. за мегаватчас. От което следва, че А тъкмо тази централа осигурява електроенергия на платформата за двустранни договори за по-дълъг период от време на бизнеса. Един път тя ще намали приходите си, втори път - ще намали и ликвидността на борсата. Увеличават се и количествата на американските централи за регулирания пазар, както и квотата на вецовете на НЕК за бита. Това веднага ще рефлектира върху предлагането на ток на свободния пазар. Има и още една новост, която се прилага за първи път. За да се изпълнят норми на ЕС, износителите на ток вече няма да плащат за достъп до мрежата, това ще го правят крайните клиенти в страните, за които се изнася. Става въпрос за още едни 81,28 млн. лв., които излизат от приходите на Електроенергийния системен оператор (ЕСО). Според една промяна в Закона за енергетиката те се заместват с такса “достъп до мрежата”, но плащана на ЕСО от производителите. Това е все едно един производител на мебели да плати, за да му закарат продукцията в магазина. Няма как този нов разход да не бъде калкулиран в цената на електроенергията - било за бита, било за борсата. Случва се и още нещо. От 1 юли на борсата излизат веитата и когенерациите с мощност над 1 мегават. Това е поредна стъпка към либерализацията на пазара и се смята, че ще увеличат ликвидността му. Но заради високите цени на борсата фондът “Сигурност на електроенергийната система” ще плаща по-ниски премии на зелените производители и в него ще останат пари. КЕВР решава И таксата, която плащат всички - и домакинства, и бизнес, се намалява драстично - от 36,75 на 20,49 лв. за мегаватчас. За повечето е добре, но това удря голямата индустрия. Един път тя купува скъп ток на борсата, втори път получава по-ниска компенсация заради ползването на енергия от ВЕИ. Всичко това вече изнерви големия бизнес. Българската федерация на индустриалните енергийни консуматори написа декларация до министъра и до парламента. С нея поиска либерализация на пазара, но и “спешно въвеждане на императивен механизъм за осигуряване от АЕЦ “Козлодуй” на приоритетни количества с дългосрочна доставка за енергоемките предприятия”. От началото на годината на свободния пазар на тока цените вървят нагоре. Доближават и дори надминават в някои дни и часове европейските. Защо се стигна дотам? Заради съмнения за манипулация на пазара нашият бизнес поиска и наложи целият ток да се търгува само и единствено на енергийната борса. Дотогава големите европейски търговци не пазаруваха особено от нашия пазар, тъй като беше дребен. С излизането на борсата на всички производители на ток обаче чуждите купувачи масово започнаха да идват. Доказват го данните на ЕСО. От 1 януари до 3 февруари износът скочи с близо 200%. Последва известна нормализация най-вероятно заради твърде високите цени. Причините за майските пикове в цените на борсата са малкото вода в язовирите и спирането на вецовете. Това стана в период, в който пети блок на АЕЦ “Козлодуй” бе спрян за планов ремонт. Другата причина е в неточна прогноза на ЕРП-тата, които са заявили по-малко ток и се наложи министърът на енергетиката Теменужка Петкова със заповед да разпореди увеличаване на квотата за регулирания пазар с 600 000 мегаватчаса. Това веднага се отрази на свободния пазар. Причината е, че около 15 000 фирми са избягали от борсата и са се върнали на регулирания пазар. Какво да се прави? Факт е, че у нас има два пазара - регулиран и свободен. Имаше намерения за свиване на регулирания пазар. Както от него извадиха фирмите на средно напрежение, така би трябвало и малкият бизнес да е на борсата, а не да танцува между двата пазара. Това вероятно ще стане догодина. Другата стъпка е обединяването на пазарите на ток в региона. Това обаче ще доведе до увеличаване на цените, за което не е сигурно дали бизнесът е готов. Кога обаче битовите потребители ще пазаруват ток свободно, не е решено, тъй като още не са уточнени механизмите за компенсиране на енергийно зависимите, които са около 60% от населението, но пък те ползват едва 10% от тока. Говори се за социална тарифа и дори за две нейни стъпала с различни цени и таван за ползване на ток- за енергийно бедни и за енергийно зависими. Появиха се гласове и за поетапно преминаване на бита към либерализиран пазар, процент от сметката да е на свободни цени, а другият - на регулирани. Това обаче са само експертни коментари. Решението е политическо и едва ли скоро някой ще го вземе, тъй като носи рискове.", "date": "2019.06.10", "title": "Ще има ли дежавю: индустриалци на  жълтите павета срещу цените на тока"}
{"url": "https://www.24chasa.bg/novini/article/7499387", "text": "Роди се първото лесбобебе у нас. Това е първото пеленаче, родено в семейство от еднополови родители, пише  Детето е кръстено Виктор-Мануел, а зачатието се случва ин витро чрез анонимен донор. Използвани са яйцеклетките на едната бъдеща майка, а другата износва детето и го ражда. 25- годишната Диляна, която е нежната половинка от семейството, дава живот на момченцето. Щастливите майки споделиха снимки от най-прекрасния момент в живота си. Двете се врекоха във вярност пред семейство и приятели през 2018 г., а преди месеци обявиха, че ще стават родители. Веднага след добрата новина Вяра и Диляна се вписаха като семейство Иванови в социалната мрежа. Според думите им това е дълго чакано и желано бебе. Семейството живее в Русе, където от месеци подготвят дома си за новия член на фамилията. Двете сбъдват обещанието си, че ще работят за наследник и казват, че предпочитат то да бъде отгледано от две любящи жени, които да нарича мама 1 и мама 2. Семейството е категорично, че няма да възпитава детето си да бъде хомосексуално, а ще му дадат свобода само да избере пътя си. Преди време момичетата категорично заявиха, че сексуалността им и разликата във възрастта не благослови. На венчавката 25-годишната Диляна облече ефирна бяла рокля, а 41-годишната Вяра бе в бял костюм. Любовта между двете пламва преди няколко години. Диляна работила в чужбина и се запознала с Вяра в социалните мрежи. Още тогава била наясно със сексуалната си ориентация. Вяра също не криела, че харесва жени. Двете поддържали комуникация близо 8 месеца във фейсбук. Накрая не се сдържали и когато Диляна се завърнала у нас, двете се срещнали.", "date": "2019.06.10", "title": "Роди се първото бебе, родено в семейство на две жени в България (Снимки)"}
{"url": "https://www.24chasa.bg/novini/article/7499394", "text": "Британската икономика се сви рязко през април в резултат на рекорден спад на автомобилното производството, тъй като редица производители не успяха да отменят планираното временно закриване на мощности с оглед на очакваното излизане на Великобритания от Европейския съюз в началото на пролетта, показват предварителни данни на официалната британска статистика ONS, предава  . Брутният вътрешен продукт на Великобритания се понижи през април с 0,4% спрямо март, когато се сви с 0,1%, отбелязвайки най-сериозно понижение от март 2016-а година и при осреднена прогноза на финансовите пазари за по-скромен спад с 0,1 на сто. Това доведе до забавяне на икономическия растеж през трите месеца до края на април до 0,3% след експанзия с 0,5% през първото тримесечие на годината. Основна причина за слабото представяне на британската икономика през април беше рязкото понижаване на индустриалното производство с 2,7% на месечна база, като промишленото производство се сви с цели 3,9 на сто, отбелязвайки най-солиден спад от юни 2002-а година насам. Солидното свиване на промишлената активност беше в резултат на спад с цели 24% при производството на автомобили (най-солиден спад от 1995-а година насам), тъй като редица автомобилни компании бяха обявили предварително, че ще затворят временно през април с оглед на първоначално обявената дата на Брекзит на 28-и март, опасявайки се от нарушаване на търговията около периода на официалното излизане на Обединеното кралство от ЕС. В последствие премиерът Тереза Мей отложи Брекзит за нова крайна дата - 31-ви октомври, но британският бизнес така и не успя да направи бързи промени в плановете за временно прекратяване на производството.", "date": "2019.06.10", "title": "Рязко свиване на британската икономика след затваряне на автомобилните предприятия заради Брекзит"}
{"url": "https://www.24chasa.bg/novini/article/7499418", "text": "Нашествие на милиони скакалци в центъра на италианския остров Сардиния буди тревога сред земеделците в региона, където около 2000 хектара вече са опустошени от насекомите, съобщава Франс прес. Подобно нашествие не е регистрирано от над 60 години, отбелязва Игнацио Флорис, професор по ентомология от университета на Сасари, цитиран от в. \"Стампа\". На места в най-засегнатата централна част на острова \"килими\" от скакалци покриват терена, алармират от земеделската организация \"Колдирети\". \"Юни и юли, но също и август са благоприятните месеци за размножаването на скакалците, които използват за целта необработваеми площи, но се местят и в обработваеми земи, за да се хранят\", отбелязват от \"Колдирети\". От организацията допълват, че за момента каквито и мерки да бъдат предприети за разрешаване на проблема, ще бъдат неефикасни. Едно от възможните решения е обработването на необработваемите площи, представляващи идеалното място за размножаване на скакалците.", "date": "2019.06.10", "title": "Нашествие на милиони скакалци на остров Сардиния, унищожили са около 2000 хектара"}
{"url": "https://www.24chasa.bg/novini/article/7499402", "text": "Управляващата в Албания Социалистическа партия взе решение да започне процедура за освобождаването на президента Илир Мета, като заяви, че е противоконституционно той да отменя предстоящите местни избори, съобщи Асошиейтед прес. Правителствената говорителката Елиса Спиропали заяви, че процедурата започва в четвъртък в парламента с дебати, на които ще изложи аргументите си срещу Мета, предаде БТА. Президентът Илир Мета реши да отмени местните избори на 30 юни, като посочи, че те ще бъдат недемократични и изрази опасения от повишаване на социалното напрежение. Опозиционните партии бойкотират местните избори и заплашват, че ще попречат те да се състоят. Те провеждат протести, обвинявайки правителството във връзки с организираната престъпност и настоявайки за нови парламентарни избори. Премиерът Еди Рама отхвърля тези твърдения и настоява, че местните избори ще се произведат. Социалистите имат 74 гласа в парламента, а се нуждаят от 94 гласа, за да свалят Мета. ", "date": "2019.06.10", "title": "Правителството на Албания поиска вот на недоверие на президента"}
{"url": "https://www.24chasa.bg/novini/article/7498948", "text": "Турция е отправила чрез посолството си в Норвегия писмена нота до Исландия, след като турският национален отбро е бил оставен да чака с часове на исландското летище Кефлавик, съобщава турският телевизионен канал НТВ. До случая се стигнало въпреки кореспонденция с цел безпроблемно преминаване на футболистите. Турският външен министър Мевлют Чавушоглу ще разговаря по телефона с исландския с колега във връзка със случая. Националният отбор, който е пристигнал с частен самолет от Коня на исландското летище Кефлавик, е бил оставен да чака близо три часа при паспортната провека за влизане в страната. Вестник \"Миллиет\" посочва, че турският национален отбор е пристигнал в Исландия за мач от квалификациите за Евро 2020. В протестната нота е било обърнато внимание, че турските футболисти са били оставени от исландските служители дълго да чакат при паспортната проверка, вещите им са били подложени на щателна проверка и е имало неуважително и агресивно отношение към представителите на турския отбор. В нотата се осъжда отношението към турския отбор и се иска предприемане на допълнителни мерки за сигурност. Същевременно турският посланик в Осло Фазлъ Чорман е отпътувал за Исландия, за да поиска предприемане на необходимите мерки, пише вестникът.", "date": "2019.06.10", "title": "Тарашат с часове турските национали на исландско летище, Анкара с нота"}
{"url": "https://www.24chasa.bg/novini/article/7498957", "text": "Трима младежи са задържани и обвинени за притежание на наркотици в Троян, съобщиха от полицията. Това станало, след като били проверени две момичета на 19 и 25 години и две момчета на 21 и 25 години пред частен дом в жилищен блок в града. При направен им личен обиск, в дрехите на 19-годишната било открито пакетче с бяло кристалообразно вещество с общо тегло 10 грама, което при полеви тест реагирало на метамфетамин. В джоб на 21-годишния троянец пък служителите на РУ-Троян намерили и иззели пликче с метамфетамин с тегло 6 грама. Последвало претърсване в жилище, обитавано от младия мъж, където е открита опаковка с амфетамин с бруто тегло 2 грама. В хода на работата с младежите и последвалите процесуално следствени действия бил задържан още един жител на Троян - мъж на 26 години. При направен му личен обиск у него били открити 2 грама канабис и грам амфетамин. При обиск в жилището му полицаите открили и иззели 4 грама амфетамин. 19-годишното момиче и двамата троянци на 21 и 26 години са привлечени в качеството им на обвиняеми и са задържани са срок от 24 часа в РУ-Троян. Образувани са три досъдебни производства и работата по тях продължава.", "date": "2019.06.10", "title": "Задържаха трима за притежание на наркотични вещества в Троян"}
{"url": "https://www.24chasa.bg/novini/article/7498961", "text": "Мъртвопиян 35-годишен варненец помля 4 автомобила на кръстовище в морската столица. При мелето няма пострадали, но промилите алкохол в кръвта на виновния шофьор са над 3, казаха от полицията. Инцидентът станал на кръстовището на улиците \"Мир\" и \"Лоза\" във Варна, в неделя, около 21.15 часа. Мъжът бил зад волана на \"ауди\". При опит да направи ляв завой от ул. \"Мир\" към ул. \"Лоза\", отнел предимството на \"волво\", което се движело в права посока и се забил в него. При удара двете коли се отклонили от пътя и ударили още две. При сблбъсъка се отворили въздушните възглавници на аудито, което е причина пияният шофьор да се размине без травми. По случая е образувано предварително производство.", "date": "2019.06.10", "title": "Мъртвопиян предизвика верижна катастрофа във Варна"}
{"url": "https://www.24chasa.bg/novini/article/7498969", "text": "Районната прокуратура в Разград ръководи досъдебно производство след  , при който е причинена телесна повреда на млада жена. Това съобщиха от държавното обвинение. Инцидентът станал на 5 юни тази година в разградското село Дряновец. Около 9 часа сутринта кучето било оставено без надзор да се разходи из двора, успяло да излезе навън и безпричинно се нахвърлило върху 35-годишна жена, която вървяла по улицата. Успяло да ухапе жената по устната и да я нарани в областта на предмишницата. Пострадалата е била приета за лечение в болнично заведение. Досъдебното производство се води за престъпление по член 325в, ал. 1 от НК, който ангажира наказателната отговорност на всеки, който не полага достатъчно грижи за гръбначно животно, което се намира под негов надзор, в резултат на което то причини средна или тежка телесна повреда на човек. Действията по разследването продължават.", "date": "2019.06.10", "title": "Разследват инцидента с нахапаната от куче жена в Разградско"}
{"url": "https://www.24chasa.bg/novini/article/7498979", "text": "Варненската полиция задържа 36-годишен мъж от Каспичан, който подал фалшив сигнал на 112, че на територията на автогарата в морската столица има съмнителен пакет. Сигналът е подаден на 6-и юни, в 16 часа. На мястото веднага са изпратени екипи на полицията и районът бил отцепен. Незабавно са предприети мерки за обезопасяване и проверяване на района. След щателната проверка не са открити съмнителни или опасни предмети и полицията си тръгнала. По случая е образувано предварително производство срещу неизвестен извършител, но два дни по-късно е разкрито кой е извършил обаждането и е арестуван. По данни на полицията мъжът е известен на органите на реда. По случая е образувано досъдебно производство, материалите са докладвани в Районна прокуратура – Варна.", "date": "2019.06.10", "title": "\"Шегаджия\" евакуира автогарата във Варна, арестуваха го"}
{"url": "https://www.24chasa.bg/novini/article/7498982", "text": "Три водещи руски вестника излязоха днес с почти еднакви първи страници в знак на солидарност с  , предаде Асошиейтед прес. \"Комерсант\", \"Ведомости\" и РБК, смятани за най-уважаваните всекидневници в Русия, публикуват обща редакционна статия под заглавието \"Аз съм/Ние сме Иван Голунов\". Печатните медии настояват за прозрачно следствие по делото срещу изтъкнатия разследващ журналист, предаде БТА. В четвъртък Голунов бе задържан от полицията в Москва по подозрение в разпространие на наркотици. Той бе бит и държан 12 часа в ареста без среща с адвокат. След силна обществена подкрепа за него журналистът бе поставен в събота под домашен арест. Трите вестника заявяват, че доказателствата срещу журналиста от онлайн изданието \"Медуза\", са съмнителни, съобщи АП. Експертите на МВР не са открили следи от наркотични вещества върху дланите и под ноктите на Голунов. Това обяви днес правозащитната организация \"Агора\", чиито адвокати защищават журналиста, предаде ТАСС. Вчера Франс прес цитира генералния директор на сайта \"Медуза\" Галина Тимченко и главния редактор Иван Колпаков, според които Голунов е преследван заради професионалната си работа. По думите на Тимченко той е получавал смъртни заплахи почти всекидневно. Пред съда журналистът каза, че обвиненията срещу него са свързани с разследванията за мафиотската подялба на \"бизнеса с гробищата\" в Москва. ", "date": "2019.06.10", "title": "\"Комерсант\", \"Ведомости\" и РБК солидарни с арестувания журналист Иван Голунов"}
{"url": "https://www.24chasa.bg/novini/article/7498990", "text": "Дете е с контузия на гръдния кош, след като 28-годишният му баща не успя да овладее автомобила, в който пътували и се забил в канавка. Инцидентът станал на пътя между селата Градинарово и Блъсково. По данни на полицията мъжът карал опела си прекалено бързо, изтървал контрола и изскочил от пътя. Опасност за живота на детето няма., Високата скорост е причината за още един тежък инцидент на автомагистрала \"Хемус\". 34-годишен шофьор на фолксваген от Провадия, по време на движение изтървал контрола над автомобила по мокрия асфалт и излетял от пътя. В резултат от инцидента мъж (49 г.), пътуващ в автомобила, е получил фрактура на ръка, прегледан е и освободен за домашно лечение, без опасност за живота. По случая има образувано досъдебно производство.", "date": "2019.06.10", "title": "Заради висока скорост: Кола се заби в канавка във Варненско, пострада дете"}
{"url": "https://www.24chasa.bg/novini/article/7498997", "text": "Осем жени, които са били сексуално експлоатирани, са били освободени от испанската полиция от публичен дом в Марбея. Жените са били подложени на \"изтощително дълги дни, глоби и заплахи\" и са живеели в мазе, предаде Скай Нюз. Арестувани са 21 души, заподозрени, че са част от престъпна мрежа, забранявала на жените да напускат сградата, предаде \"Канал 3\". Бандата е заподозряна и в продажба на наркотици – метамфетамини, кокаин, хашиш - както и на оръжие. В операцията са задържани и 1 000 евро в брой. Полицията заяви, че някои от жените са били подмамени с обещания за работа в салон за масаж, докато други са отишли на работа в публичния дом доброволно. Смята се, че бандата е от португалски произход, притежаваща активи в Испания и Португалия, които са замразени, докато тече полицейското разследване.", "date": "2019.06.10", "title": "8 жени, ползвани за секс робини и живеещи в мазе, са спасени от публичен дом в Марбея"}
{"url": "https://www.24chasa.bg/novini/article/7498998", "text": "Приходите от нощувки през април 2019 г. достигат 51.7 млн. лв., или с 9.9 на сто повече в сравнение с април 2018 година, съобщи Националният статистически институт. Регистрирано е увеличение на приходите както от българи - с 14.5 на сто, така и от чужденци - с 6 на сто. През април в страната са работили 2 052 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 74.6 хил., а на леглата - 157.9 хиляди. В сравнение с април 2018 г. общият брой на местата за настаняване с 0.7 на сто, а на леглата в тях - с 10 на сто. Общият брой на нощувките във всички места за настаняване, регистрирани през април 2019 г., е 962.7 хил., или със 7.6 на сто повече в сравнение със същия месец на предходната година, като най-голямо увеличение на нощувките (с 12.3 на сто) се наблюдава в местата за настаняване с 4 и 5 звезди. През април в хотелите с 4 и 5 звезди са направени 77 на сто от общия брой нощувки на чужденци и 36.9 на сто - на българи. Броят на пренощувалите в местата за настаняване през април 2019 г. се увеличава с 4.3 на сто в сравнение със същия месец на 2018 г. и достига 450.7 хил., като е регистрирано увеличение както при българските граждани, така и при чуждите, съответно с 4.3 и 4.2 на сто. Българските граждани, нощували в местата за настаняване през април 2019 г., са 281.8 хил. и са направили средно по 2 нощувки. Чуждите граждани са 168.9 хил. и са имали средно по 2.4 нощувки, като 75.1 на сто от тях са нощували в хотели с 4 и 5 звезди. Общата заетост на леглата в местата за настаняване през април 2019 г. е 22.9 на сто, като се увеличава с 0.9 процентни пункта в сравнение с април 2018 година. Най-висока е заетостта на леглата в хотелите с 4 и 5 звезди - 26.6 на сто, следват местата за настаняване с 3 звезди - 23.8 на сто, и с 1 и 2 звезди - 16.5 на сто.", "date": "2019.06.10", "title": "С 10% повече са приходите от нощувки в България през април"}
{"url": "https://www.24chasa.bg/novini/article/7498992", "text": "Руски полицаи намериха череп, за който се предполага, че е на изчезнала преди 5 години балерина от Болшой театър, предаде в. \"Дейли мирър\". Органите на реда смятат, че 25-годишната Олга Дьомина е била убита, след като е била изнудвана с нейни еротични снимки, съобщи  . Предполагаемите останки на балерината били намерени в края на май в Измайловския парк в Москва. На същото място бил засечен сигнал от джиесема на предполагаемия убиец в нощта, когато Олга изчезнала. Преди да изчезне безследно, младата балерина станала обект на изнудване. Непознат мъж я заплашил, че ще разпространи нейни \"сексуално компрометиращи\" снимки, ако тя не плати откуп. Олга дала на няколко пъти общо 800 000 рубли (около 10 000 евро) на изнудвача, но въпреки това фотосите били публикувани онлайн, заедно с твърденията, че балерината е работела като компаньонка на заможни клиенти. Семеен мъж, описван като \"мениджър\" или \"любовник\" на младата жена, бил задържан в Москва през 2017 г. Това станало, след като 39-годишният Малхаз Джавоев избягал в Германия и се представил под чуждо име за кюрдски бежанец. Той обаче бил върнат в родината си след заповед за задържане, издадена чрез Интерпол. Сега Джавоев се намира в московския затвор \"Матроская тишина\" като заподозрян в убийството на Дьомина.", "date": "2019.06.10", "title": "Откриха черепа на изчезнала преди 5 години балерина от Болшой театър"}
{"url": "https://www.24chasa.bg/novini/article/7498995", "text": "На 07.06.2019 г., в 10.50 ч. 58-годишен мъж от гр. Стара Загора отнесе 80-годишна и 2-годишно на пешеходна пътека, съобщиха от пресцентъра на ОД МВР - Стара Загора. Лек автомобил \"Нисан\" се движил по ул. \"М-р Т. Кавалджиев\", управляван от 58-годишния мъж. На кръстовището с ул. \"Христо Ботев\" водачът предприема маневра \"завой на ляво\", като не пропуска пресичащи на пешеходна пътека 80-годишна жена и 2-годишно дете и ги блъска. В следствие на удара детето е получило хематом на главата. Откарано е в ЦСМП - Стара Загора, където прегледано и е освободено, без опасност за живота. Жената е получила комоцио. Прегледана е и е настанена за лечение в УМБАЛ – Стара Загора. Водачът е тестван с техническо средство за употреба на алкохол, при което е отчетена отрицателна проба.", "date": "2019.06.10", "title": "Шофьор помете жена и 2-годишно на пешеходна пътека в Стара Загора, детето е с хематом"}
{"url": "https://www.24chasa.bg/novini/article/7498301", "text": "Избор между 3 сгради и приоритетно административно обслужване на европейските чиновници и техните семейства - това е офертата на София, за да стане седалище на Европейския орган по труда (ЕОТ). България е една от малкото страни в ЕС, в които не е базирана евроинституция. Досега единствената ни опция бе за Европейската агенция по лекарствата, която се изнася от Лондон заради Брекзит, но се оказа, че София изобщо не е имала шанс да се пребори. Сега обаче премиерът Бойко Борисов вече месец поставя темата на всяка среща в Брюксел. За избора на българската столица лобира по своя линия и лидерът на ПЕС Сергей Станишев. Тази еврослужба е новосформирана и всъщност кандидатстваме за неин първи домакин. Трябва да заработи до края на 2019-а. Официално правителството гласува кандадатурата ни на 30 април, а - на 13 юни. Освен бързата писта за обслужване на европейските служители министерството на труда сформира и специален екип, който ще им помага да започнат работа и живот у нас. Сред ключовите условия е сградата да отговаря на стандартите на клас А и да има високо ниво на информационна защита. София предлага 3. Първата е Ellipse Centre на “Цариградско шосе”, втората - бизнес център “Мегапарк” на същия булевард, а третата е на бул. “Брюксел” - Blu OFFICES. Готови сме разходите за наем и издръжка на избраната сграда да се поемат за 18 месеца. И трите имота имат достатъчно офис пространство, което може да се подреди според нуждите на органа. “Предложените наемни цени на квадратен метър и таксите за издръжка са изключително конкурентни и ще позволят оптимизиране на бюджета на агенцията и неговото пренасочване за изпълнение на непосредствените му задачи, което ще спести средства на европейския данъкоплатец”, пише още в предложението ни. Конкуренти на София са Никозия (Кипър), Рига (Латвия) и Братислава (Словакия). Рига предлага две сгради - стара и новострояща се. Братислава лансира построен преди 1 г. бизнес център. органа, но офертата е само за една сграда. ЕК вече направи оценка на кандидатурите, която ще бъде обсъждана на 13 юни. Тогава окончателното решение трябва да се вземе от ресорните министри от ЕС. Критериите са географски баланс, своевременна наличност на работни помещения, за да може агенцията да заработи веднага, достъпност на мястото. Гледат се и близостта до училища и детски градини, медицинското обслужване, достъп до пазара на труда за семействата. “Искам европейския орган по труда в София. Който ме подкрепи - и аз ще го подкрепя”, каза Бойко Борисов след Европейския съвет на 28 май, на който евролидерите стартираха преговорите за разпределението на новите ръководни постове. “Предимството на новите държави членки и специално на тези, в които няма разположена агенция или орган на ЕС, е израз на справедлив подход, солидарност и постигане на географски баланс в рамките на ЕС”, казват от социалното министрество. Това би бил и признание на нейната способност да поеме тази отговорност. Освен това ще допринесе за социално-икономическото развитие на София и региона, респективно и за социално-икономическото им сближаване с регионите в останалите членки на ЕС, допълват от екипа на министерството, който подготви кандидатурата. Ще има положителен ефект за инфраструктурата и икономиката на столицата. И най-вече България ще се специализира във важната сфера на социалната политика, в която има традиции и успехи. Новата агенция е създадена с цел да улесни мобилността в ЕС. Експертите ще дават информация за правата и задълженията в областта на трудовата мобилност, ще координират системите за социална сигурност, ще съдействат за съвместни инспекции, медиация, ще помагат в случаи на трансгранични нарушения.", "date": "2019.06.10", "title": "Сграда по вкус и бърза писта за еврочиновниците - шансът на София да грабне най-новата агенция на ЕС (Видео)"}
{"url": "https://www.24chasa.bg/novini/article/7499007", "text": "Напускам България с удовлетворение за свършената работа. Това каза американският посланик Ерик Рубин днес, след като бе награден от президента Румен Радев с орден “Стара планина” - първа степен за заслугите му за развитието на българо-американските отношения. \"За мен е чест и удоволствие да получа тази награда днес. Приемам я от името на страната ми и колегите ми. Считам я за признание за работата, която сме постигнали и направили заедно в много сфери. Българо-американските взаимоотношения, както и вие казахте, са по-силни откакто, когато пристигнахме тук преди почти 3 г. и половина, благодарение на работата на българите и американците. Не беше лесно, няма да е лесно за нас с Никол да напуснем тази държава. Обикнахме я и сме изградили приятелства, и светли спомени, но със сигурност ще се завърнем, защото България е втори дом за нас. Напускам с удовлетворението, че работата, която сме постигнали в момента ще продължи\", обърна се Рубин към Радев. „Отдадеността на Америка за България е вкоренена дълбоко в историята. Още от 19 в., когато американците подкрепиха България за независимост и в думи, и в действия. Американският колеж в София има корени чак от 1860 г. в Пловдив и остава водещата институция до момента, образовайки едни от най-добрите български ученици. Подкрепата на Америка за независимостта на България има история още в опита, старанието и застъпничеството на Уидроу Уилсън за България след Първата световна война. След 30-годишнината от демокрацията в България нека да прегледаме и това, което сме постигнали за свободния пазар на България и в подкрепата за присъединяването й към НАТО и ЕС. Българските младежи са по-свободни и имат повече възможности сега, отколкото когато и да било. Икономическите и бизнес взаимоотношенията ни са все по-силни. Стотици компании са инвестирали в България през последните години. Изградихме нови сектори на икономиката\", допълни Рубин. Той припомни, че и тази година хиляди български младежи ще заминат за Америка, за да работят и учат. И още веднъж благодари на президента за високото отличие. За мен е чест да удостоя с най-високото държавно отличие американският посланик у нас Ерик Рубин. За неговия безспорен принос и всеотдайна работа за развитието на двустранните отношения между България и САЩ, заяви президентът Радев малко след като официално награди посланик Рубин. \"Считам, че това високо отличие е и израз на значението, което България отдава на стратегическото партньорство със САЩ. На посланик Рубин се падна честа да ръководи американското посолство в различни по свой характер глобални предизвикателства. Той направи така че в тази сложна международна обстановка, нашите отношения да се развиват много възходящо и актуализира двустранният дневен ред. Проведоха се много срещи и посещения на високо ниво, които маркираха и за години напред посоката на нашите отношения\", продължи Радев. \"Специално в сферата на отбраната и сигурността посланик Рубин внесе нов импулс в нашите отношения с особен акцент на модернизацията на българските въоръжени сили. По времето на неговия мандат се разшири обхвата и интензивността на двустранните учения и тренировки. Укрепена беше и връзката в борбата с тероризма. Искам специално да отбележа, че с изключителните умения на посланик Рубин се задълбочиха и нашите икономически връзки. Тук дойдоха важни американски търговски мисии, организираха се бизнес форуми, имаше срещи на различни нива\", каза още държавният ни глава. Мога да кажа, че от моите лични наблюдения Посланик Рубин бе достъпният посланик, който усещаше пулсът на българското общество. Със своите многообразни и многобройни инициативи - посещения в цялата страна, срещи с ученици, студенти, представители на културата образованието и бизнеса, посланик Рубин намери достъп до обикновения български гражданин и отправи своите послания. Вие не просто оставате като спомен за един добър посланик, а вие оставате и като скъп приятел на България, категоричен бе той.  ", "date": "2019.06.10", "title": "Посланик Рубин: Напускам България с удовлетворение за свършената работа (Снимки)"}
{"url": "https://www.24chasa.bg/novini/article/7498999", "text": "Ранните бракове и убийствата на жени са сред основните проблеми за гласоподавателите на управляващата Партия на справедливостта и развитието (ПСР) в Турция, съобщава турската телевизия НТВ. Телевизията информира, че във всички 81 окръга на Турция са се състояли срещи на членове на окръжните представителства на ПСР с поддръжници на партията, по време на които са били изложени основните проблеми на хората. Главните въпроси, които електоратът на ПСР очаква да бъдат разрешени, са следните: проблемите, свързани с ранните бракове и с убийствата на жени, кризата с мигрантите, контрабандата, безработицата, инцидентите на работното място. Поддръжниците на ПСР в Източна Турция са посочили, че е необходимо властите да насърчават повече инвестиции в Източен Анадол, където да бъдат открити и нови работни места. Много от поддръжниците на управляващата партия са казали още, че е необходимо да бъдат подобрени условията в затворите в страната.", "date": "2019.06.10", "title": "Електоратът на ПСР в Турция: Ранните бракове и убийствата на жени са основните проблеми"}
{"url": "https://www.24chasa.bg/novini/article/7499025", "text": "Австралийски, американски и британски учени установиха, че интернет може да предизвика както остри, така и продължителни изменения в специфични области на познанавателните способности, които са отражение на промени в мозъка, засягащи възможностите за съсредоточаване, процесите на паметта и социалните взаимоотношения, съобщи Медикъл експрес. Учените от Западния университет в Сидни, Харвардския университет и Манчестърския университет са анализирали предишни трудове и са изследвали водещи хипотези как интернет може да променя когнитивните процеси, предава БТА. Безкрайният поток от запитвания и уведомления разсейва непрекъснато, вниманието се разделя, което намалява способността за съсредоточаване върху конкретна задача, обяснява ръководителят на екипа д-р Джоузеф Фърт от Западния университет в Сидни. Освен това интернет предоставя огромен ресурс от факти и информация с непрекъснат и лесен достъп. Това има потенциала да промени начина, по който съхраняваме, и дори ценим факти и знания. \"Бомбардирането със стимули по интернет и разделянето на вниманието заради него предизвиква много притеснения - каза проф. Джером Сарис, друг участник в екипа. - Мисля, че това, заедно с увеличаващата се инстаграмификация на обществото, има капацитета да промени както структурата, така и функционирането на мозъка и да се отрази на социалната структура\". Затова специалистите препоръчват да се ограничава времето в мрежата, да се избягва разсейването с по няколко задачи и превръщането на проверките в навик, като в същото време се поддържа лично общуване с приятелите и близките. Изследванията за ефекта на интернет върху мозъка се извършват преобладаващо с възрастни. Докато бъде установено как технологиите се отразяват върху развиващия се мозък, е желателно да се ограничава използването на интернет от децата. Световната здравна организация препоръчва малките на възраст от 2 до 5 години да имат най-много един час екранно време дневно. Важно е също децата да не намаляват контактите си на живо за сметка на дигиталните устройства.", "date": "2019.06.10", "title": "Интернет влияе на процесите на мозъка"}
{"url": "https://www.24chasa.bg/novini/article/7498722", "text": "Фискалните разходи на Китай за субсидирани жилища са нараснали значително през 2018 г, на фона на усилията на правителството да обуздае спекулацията с жилища и подобри условията на живот на хората, предава  Споменатите разходи за субсидирани жилищни проекти се равняват на 107 милиарда щатски долара през миналата година, с 46,4% ръст на годишна база, се вижда от официални данни на финансовото министерство, публикувани на сайта му. Средствата са отишли за ремонта на 6,26 милиона жилища в бедняшки градски квартали и 1,9 милиона разпадащи се къщи в селските райони, както и подпомагане изграждането на 300 хиляди обществени жилища, информира още ведомството. Министерството обещава също да засили контрола и управлението на средствата за субсидираните жилища през 2019 г, както и да стандартизира финансирането на проектите за ремонт на бедняшки квартали. Цените на жилищата в страната бяха стабилни през миналата година, благодарение на въведените ограничителни политики от правителството.", "date": "2019.06.10", "title": "Китай увеличава разходите за субсидирани жилища"}
{"url": "https://www.24chasa.bg/novini/article/7499088", "text": "Екипът на Нова Броудкастинг Груп (НБГ) и Нетинфо се увеличава с двама утвърдени професионалисти - Станка Крушарска, която ще заеме позицията Финансов директор и Стефана Здравкова като прокурист на Нетинфо. С доказаните си мениджърски качества и опит, вярваме, че те ще имат ценен принос за развитието на компанията. Това съобщиха от  . Станка Крушарска е с 14 години опит областта на корпоративното банкиране, като последните пет е заемала длъжността Директор Дирекция „Корпоративно банкиране“ в Банка Пиреос България. Преди това е работила в Банка ДСК и Хеброс Банк. Новият прокурист на Нетинфо Стефана Здравкова има богат опит в развитието на устойчиви бизнес модели, предимно в технологични компании. НБГ ще разчита на нейната експертиза и висок професионализъм за запазване на лидерската позиция на Нетинфо на пазара в България и за постигане на бизнес целите на компанията. Преди новото й назначение Стефана Здравкова е била Директор за България на eMAG, а между 2008 и 2015 г. последователно е била Директор „Продажби“ на Logitech Europe и Toshiba Europe в България. Професионалната й биография включва още мениджърски позиции в компаниите Siemens Mobile и XEROX Bulgaria. С решение на Съвета на директорите на Нетинфо Христо Христов е освободен от позицията Изпълнителен директор. Нова Броудкастинг Груп оценява постиганото от него и му благодари за работата в компанията.", "date": "2019.06.10", "title": "Христо Христов освободен като изпълнителен директор на Нетинфо"}
{"url": "https://www.24chasa.bg/novini/article/7499079", "text": "Със заповед на министър-председателя Бойко Борисов от длъжността заместник-министър на външните работи е освободен Юрий Щерк. Това съобщиха от пресцентъра на Министерския съвет. Юрий Щерк беше предложен за извънреден и пълномощен посланик на Република България в Кралство Мароко със седалище в Рабат с Решение № 75 на Министерския съвет от 18 февруари 2019 година.", "date": "2019.06.10", "title": "Освободиха от поста външния зам.-министър Щерк, отива посланик в Мароко"}
{"url": "https://www.24chasa.bg/novini/article/7499058", "text": "В щата Алабама човек трябва само да погледне нагоре, за да види църква. Възможно е скоро в класните стаи на държавните училища да се окачат разпятия, а абортът да бъде смятан за престъпление. Там е израснала Марго Хартлайн, която е била научена, че трябва да остане девствена до деня на брака си, разказва БТА. Нещата обаче не преминават по план: 25-годишната жена сега е хомосексуална активистка, която защитава правото на аборт. \"Няма причина да следвам правилата на система от вярвания, към която не принадлежа\", обяснява тя, имайки предвид влиянието на религията върху редица обществени въпроси. През май Алабама прие закон за забрана на абортите, дори в случаи на изнасилване или кръвосмешение, в който абортът се отъждествява с убийство. Той ще влезе в сила през ноември, ако не бъде блокиран по съдебен път дотогава. Този южен щат е най-набожният в САЩ. Разположен е в \"библейския пояс\" в югоизточната част на страната, а 82 процента от неговите 4,8 милиона жители казват, че вярват в Бог \"с абсолютна убеденост\" според анкета на центъра Пю от 2016 г. В държавната гимназия, където е учила Марго Хартлайн, е имало програма за набиране на ученички от горните класове, които да учат по-малките на \"чудесата на сексуалното въздържание\". Преди това преподавателите разпитвали по-възрастните гимназистки, за да се уверят, че са девствени. \"Беше толкова смущаващ личен въпрос\", спомня си младата жена. Според Аманда Рейес, говорителка на НПО \"Йелоухамър фънд\", която финансира абортите на жени с ниски доходи, в гимназиите на Алабама се учи, че сексът е \"нещо, което може да се случва само в рамките на хетеросексуален брак\". А става ли дума за противозачатъчни методи като ползването на презерватив? \"О, не. Господи, не\", отвръща тя през смях. Двете активистки обвиняват властите на Алабама, че нехаят за жените. Не само заради липсата на здравни служби, а най-вече защото въздържанието е единственият противозачатъчен метод, който се преподава в училище. Насърчаване на въздържанието Щатът не изисква да има сексуално обучение в училище. Ако обаче има такова, преподавателите трябва да следват \"инструкциите\" от кодекса на Алабама от 1975 г. Тези инструкции насърчават \"въздържанието, по-специално като единственият сигурен начин да се спрат венерическите болести и нежеланите бременности\", обяснява говорителят на министерството на образованието на Алабама Майкъл Сибли. По думите му това е \"задължителен минимум\", а училищата могат да преподават и други противозачатъчни методи, ако местните училищни власти им разрешат - което според Марго Хартлайн и Аманда Рейес рядко се случва. В текста освен това се изисква от учителите да преподават, че хомосексуалността е \"нарушение, наказуемо от закона\". В законопроект, който не можа да бъде гласуван на последната сесия на местния Конгрес, се предлага този параграф да отпадне. ООН смята сексуалното обучение и равенството на половете за човешки права. Според религиозните консерватори обаче подробното сексуално обучение би било в разрез с ценностите, които тийнейджърите учат у дома. Преподаване на Библията Властите също така одобриха закон, който позволява преподаване на Библията и религиозната история в държавни училища, както и да се излага на показ религиозна иконография в класните стаи. В текста се уточнява, че преподавателите не трябва да рекламират или да проявяват враждебност към някоя религия. Мярката очаква одобрение от губернаторката Кей Айви, която вече подписа закона за забрана на абортите, изтъквайки религиозни аргументи. \"Много щати въвеждат изучаването на Библията. Страхотно!\", написа през януари в Туитър президентът Доналд Тръмп, след като няколко щата приеха подобни закони. Как обаче стои въпросът с разделението на църквата и държавата? Двете \"все повече се сближават\", казва Андре Райланд, ръководител на местния отдел на Американската асоциация на хуманистите, която се бори срещу вкарването на религиозни вярвания в законодателните актове. \"Има религиозни групи, които се опитват да вкарат повече религия в американската обществена система\", казва той и добавя, че евангелските протестантски църкви са най-активни в тази борба. В действителност забраната на абортите в Алабама е била гласувана от 25 бели мъже, които до един се идентифицират като членове на евангелска, баптистка, епископална или презвитерианска църква. \"Не е лесно\", въздиша Андре Райланд.", "date": "2019.06.10", "title": "В Алабама учат жените да са девствени до сватбата си"}
{"url": "https://www.24chasa.bg/novini/article/7499031", "text": "Министърът на икономиката Емил Караниколов се срещна вицепремиера на Китай  Ху Чунхуа, съобщиха от Министерството на икономиката. Двамата са обсъдили търговско-икономическото сътрудничество между двете държави в Нинбо, където се провежда  експо за търговия и инвестиции във формат 17+1. Караниколов е подчертал, че България подкрепя и активно допринася за развитието на Инициативата за сътрудничество между Централна и Източна Европа и Китай във формат „17+1“. Китайският вицепремиер е посетил българския щанд, на което близо 20 български компании представят своите продукти. Той е бил само на още два щанда, на които излагат стоки страни от ЦИЕ. Министър Караниколов изтъкна, че сътрудничеството между България и Китай в областта на търговията устойчиво нараства през последните години. „Тенденцията продължава, като само за първото тримесечие на 2019 г. стокообменът бележи ръст от 11% и достига 683,2 млн. долара, в сравнение с първите три месеца на предходната година“, допълни той. Българският износ за Китай през 2018 г. е достигнал рекордно високо ниво, а за периода януари-март 2019 г. и е  240,6 млн. долара и бележи ръст от 16,1% спрямо същия период на 2018 г. По време на визитата си в Китай министърът на икономиката бе и Шанхай, където проведе среща с ръководството на Шанхайския борд за развитие на чуждестранните инвестиции. Караниколов се договори с домакините да рекламират България и да промотират български компании и стоки на шанхайските инвеститори.", "date": "2019.06.10", "title": "Китайски вицепремиер бе на българския щанд на изложението в Нинбо, посрещна го министърът на икономиката"}
{"url": "https://www.24chasa.bg/novini/article/7499096", "text": "58-годишната Наталия И. прие да търпи наказание 4 месеца лишаване от свобода с 3-годишен изпитателен срок, след като се призна за виновна за купуване на гласове на изборите за Европейски парламент и сключи споразумение с Районната прокуратура в Търговище. То е било одобрено от състав на Търговищкия районен съд и е влязло в сила на 6 юни тази година, съобщиха от пресцентъра на прокуратурата. На 21 май в районното управление в Търговище бил получен сигнал, че седмица по-рано Наталия И. е предлагала сумата от 30 лева на различни лица, за да ги склони да упражнят избирателно си право в полза на определена политическа сила. Престъплението по член 167, ал. 2 от НК е извършено като продължавано деяние в периода от 13 до 18 май.", "date": "2019.06.10", "title": "Втора присъда за жена, купувала гласове на евроизборите"}
{"url": "https://www.24chasa.bg/novini/article/7499136", "text": "Момчето, което е било вербувано от „Ислямска държава”, е на училище от днес. Школските власти обаче са инструктирани да направят крачка назад и да не се намесват. Случаят поемат изцяло психолозите на МВР. Целта е подкрепата да се осъществи от подготвени кадри и да не се всява смут и паника сред останалите родители, предава  . В последствие е преценено, че момчето трябва да остане в домашна, а не да бъде в изолирана среда. При обиска на тавански помещения, които тийнейджърът е ползвал, са открити бомби в процес на изготвяне – два пластмасови съда един в друг, разстоянието между които е било пълно с пирони. Теглото на адската машина е 14,5, което предполага огромен поразяващ ефект. Tийнейджърът е свръхинтелигентно момче, с много задълбочени познания по химия и електротехника. Привличането му от вербовчици на „Ислямска държава” е продължило повече от година. Семейството първо е забелязало промените в поведението на сина си и е потърсило помощ от психолози, като е оказало и пълно съдействие на ДАНС. Събитията от последните дни предизвикаха тревога сред училищните директори, които са пестеливи в коментарите. Признават обаче, че не са подготвени да се справят с подобна ситуация и се нуждаят от подкрепа. На този етап от Регионалното управление по образование се въздържат от изрични указания до училищата за евентуални разговори с децата на тема радикализация и тероризъм в Часа на класа. Началникът Иванка Киркова обаче подчерта, че това се прави при всеки подходящ случай.", "date": "2019.06.10", "title": "Деветокласникът, обвинен за тероризъм в Пловдив, е на училище от днес"}
{"url": "https://www.24chasa.bg/novini/article/7499137", "text": "Известният в Перник собственик на фирма за преводи и легализации Орлин Станойков се е самоубил, съобщи  . 60-годишният бизнесмен се е застрелял на 8 юни. Днес от 14 ч. ще бъде погребан в Пернишките гробища. Орлин Станойков е известен професионалист в работата си, перничани го познават с веселия му характер и с велосипеда, с който не се разделяше. Баща е на известната певица Николета Станойкова, която участва в \"Гласът на България\" и \"Х фактор\".", "date": "2019.06.10", "title": "Самоуби се собственик на фирма за преводи в Перник"}
{"url": "https://www.24chasa.bg/novini/article/7499138", "text": "Чуждестранни групи туристи търсят забравени съкровища в планината над дупнишкото село Бистрица. Районът най-често е посещаван от руснаци и израелци, които са чували за местността „Пазар дере“ в региона, предаде \"Монитор\". „Някога там се е провеждал най-големия пазар през месец август, на които са се продавали стотици животни. Всичко това е ставало по Турско време. От уста на уста се предава, че в този район някога търговците са получавали много жълтици след продажбата на животни. За да не ги пренасят по време на размирните времена са ги заравяли по пещери и камъни“, разказва кметът на селото Кирил Огненски. По негови думи дори в района имало вдълбана пушка на една от скалите. „Ако наложиш същото оръжие на самата скала и като изстреляш куршум ще ти покаже къде се намира забравеното злато и имане. Сега това е най-големия хит сред туристите в региона“, разказва още Огненски. През годините дори имало такива, които са намирали жълтици. Никой обаче не си признавал. „Няма как да не проличи с течение на времето. Изведнъж като се замогне някой е ясно откъде идва това“, коментират жители на атрактивното селце. „Най-интересното е, че през последните години при нас идват много чужденци. Често ни посещават евреи и израелци. Казват, че идват заради природата. Понеже ние нямаме водачи, много често се обръщат към мен. Познавам добре планината и с удоволствие им показвам забележителностите. И в момента съм с група чужденци, които са впечатлени от този край“, обяснява още кметът на селото. Сред атракциите в района на село Бистрица е и пещерата на Вълчан войвода, която все още не е ясно къде се намира. Някога поп Мартин, който бил дясната ръка на Вълчан войвода, направил карта за съкровищата в региона. „В тази пещера се намират съкровища, според преданията, но къде се намира никой не знае“, коментират жителите на Бистрица. До месец се очаква в селото да пристигнат и десетки парапланеристи, които отново ще излитат от местността „Остроган“. „Бистрица стана наистина много привлекателно за туристите. От уста на уста се предава, че тук природата е уникална и ето, за разлика от другите села при нас има осезаем живец“, обясняват жители на селото. Към момента единствения проблем за туристите, е липсата на места за настаняване. В Бистрица има изградена само една къща за гости, която почти винаги е с запълнен капацитет и то за седмици напред.", "date": "2019.06.10", "title": "Чужденци търсят забравени съкровища в планината над Бистрица"}
{"url": "https://www.24chasa.bg/novini/article/7499140", "text": "Пропастта между бедни и богати през последните пет години в Сърбия значително се е увеличила, докато други страни в региона са успели да намалят разликите в доходите на своите граждани или поне да задържат предишното съотношение, съобщава вестник \"Данас\". Това сочат данни на Евростат за периода от 2012 до 2017 г., които освен за членките на ЕС, включват и данни за страните-кандидатки, пише изданието. Заедно със Сърбия \"лош ученик\" по неравенство е само България, отбелязва \"Данас\", цитиран от БТА. Според тези показатели 20 процента от най-богатите хора в ЕС имат средно 5,1 пъти по-големи доходи от тези на 20 процента от най-бедните. В Сърбия това е двойно повече - най-богатите в началото на този период са имали 8,9 пъти по-големи доходи, а в края на периода с цели 9,4 пъти по-големи доходи от гражданите на дъното на стълбицата. Освен това тази тенденция на увеличение на пропастта между бедни и богати сред страните кандидатки се забелязва единствено в Сърбия, докато сред другите тя повече или по-малко спада. Така например Турция през 2012 г. е имала коефициент на неравенство 9,3, но го е намалила на 8,6. В Черна гора от 8,6 е намалял на 7,4, а най-успешна в бората с неравенството е била Северна Македония, която през 2012 г. е имала коефициент 10,2, а го е намалила на 6,4. Сред другите страни в региона неравенството е намаляло в Хърватия и Румъния, докато Унгария и Словения повече или по-малко стагнират. Единствено в България неравенството се е увеличило повече от Сърбия, но и с този ръст разликите в приходите на техните бедни и богати продължават да бъдат по-малки отколкото при нас, посочва \"Данас\". Европейският съюз като цяло незначително е увеличил неравенството, отбелязва белградският вестник.", "date": "2019.06.10", "title": "\"Данас\": Единствено в Сърбия и България пропастта между бедни и богати се увеличава"}
{"url": "https://www.24chasa.bg/novini/article/7499150", "text": "Екстремисти, свързани с подкрепяното от Иран ливанско шиитско движение Хизбула, са складирали тонове експлозиви в Лондон, преди полицията да разкрие плановете им през 2015 г., но случаят е бил запазен в тайна, съобщи днес британският в. \"Телеграф\", цитиран от Франс прес. Действайки по информация, получена от чуждо правителство, полицията и разузнавателните служби открили общо три тона амониев нитрат. Един човек бил арестуван след обиски в Северозападен Лондон, но бил освободен без да бъде повдигнато обвинение, добавя в. \"Телеграф\". Според всекидневника това е била операция на разузнаването, която не е имала за цел да се стигне до арести. Терористичният план е бил разкрит от вътрешното разузнаване МИ-5 и полицията на британската столица през есента на 2015 г., няколко месеца след подписването на ядреното споразумение с Иран, пише в. \"Телеграф\". Той отбелязва, че целта на запазването на операцията в тайна може би е била да бъде предпазено споразумението. Според вестника тогавашният британски премиер Дейвид Камерън и тогавашната министърка на вътрешните работи Тереза Мей са били информирани за случая, но не и депутатите, които обсъждаха въпроса дали да забранят \"Хизбула\" на територията на Великобритания. Военното крило на \"Хизбула\" беше забранено, но шиитската група като цяло беше добавена към британския списък с терористични организации едва през февруари тази година.", "date": "2019.06.10", "title": "Британският \"Телеграф\": Великобритания е запазила в тайна терористичен заговор, свързан с Иран"}
{"url": "https://www.24chasa.bg/novini/article/7499192", "text": "Над 3 хиляди жалби срещу фирмите за бързи кредити е получила за три години омбудсманът Мая Манолова. Според нея при тези фирми няма ефективен контрол от държавата. Според сигналите до Манолова, има неравноправни клаузи в договорите за бързи кредити, с които пряко се нарушават правата на потребителите, съобщи  Oмбудсманът иска законодателни промени, които да ограничат таксите, дължимите суми да не се променят едностранно от фирмите и да не се изискват банкова гаранция или поръчител. Мая Манолова настоява и да бъде приет Закон за частния фалит. „България е в топ 5 по лоши кредити. Изискванията, които представят пред клиентите си фирмите за бързи кредити, са трудно изпълними или неизпълними. Имаме случай с така наречените „кредити за 1 лев”. Да, лихвата наистина е за 1 лв., но задължението да бъде сключен договор с гарант, докарва възнаградителната лихва до ниво от 130 %”, заяви Манолова. По думите й все още има договори в празни полета, без погасителен план, задължение за подписване на запис на заповед. Тя спомена и за онлайн договори, при които клиентът няма пълна информация какви са условията на бързото кредитиране.", "date": "2019.06.10", "title": "Манолова е получила 3 хиляди жалби срещу фирмите за бързи кредити"}
{"url": "https://www.24chasa.bg/novini/article/7499197", "text": "Нова глоба от 280 000 лв. налага столичният кмет Йорданка Фандъкова за ремонта на ул. “Граф Игнатиев”. Този път причината е надигане на част от настилката около релсовия път. Според експерти причината за дефектите в участъка, който беше пуснат в края на 2018 г., е температурно разширение при напречните отводнители, които са монтирани директно до релсите. “Не ме интересуват обясненията и оправданията на когото и да било! На този обект работиха огромен брой проектанти, инженери и строители. Когато за първи път си позволих да коментирам работата на проектантите, получих гневно писмо от Камарата на архитектите. Не е работа на кмета да казва колко дебела трябва да е фугата, но, ако трябва, вече ще се ангажирам и с това! Не знам вече какъв е начинът да се повлияе на всички тези хора да си вършат качествено работата”, ядоса се Фандъкова. С новата санкция общо наложените глоби за обекта стават близо половин милион лева. Изпълнителят трябва и да отстрани дефектите. МРРБ пък е наложило финансови корекции на общината за двете зони в центъра, които се ремонтират - около ул. “Граф Игнатиев” и около храма “Св. Александър Невски”. Санкциите са в размер на 5% от стойността на всеки от двата обекта. Общината обжалва глобите, а причината за тях са изискванията към изпълнителите. “Например за това, че изискваме висше образование. Но се вижда, че и това условие не е достатъчно. Може би вече трябва да искаме по 3 висши”, каза Фандъкова при пускането на 20 нови автобуса, които ще се движат по линиите 280 и 85. От днес 40 камери ще снимат нарушители, които карат в бус лентите в столицата.", "date": "2019.06.10", "title": "Фандъкова налага нова голяма глоба за “Графа”, този път за дефект по настилката"}
{"url": "https://www.24chasa.bg/novini/article/7499436", "text": "Гръцкото министерство на външните работи осъди палежите на коли с турски дипломатически номера и на гръцки автомобили, извършени тази сутрин в Солун. Това се посочва в изявление на гръцкото външнополитическо ведомство, цитирано от ТАСС. По най-категоричен начин осъждаме палежите, извършени днес в Солун, при които са били нанесени щети на автомобилите на сътрудник в консулството на Турция и на турски служител в банка, както и на гръцки частни автомобили, се казва в изявлението. \"Подобни недопустими и безотговорни действия противоречат на ценностите и принципите на гръцката цивилизация\", допълва БТА от изявлението. Компетентните гръцки органи ще предприемат необходимите стъпки за разследване на случилото се и ще изправят пред правосъдието виновниците.", "date": "2019.06.10", "title": "Гръцкото Външно осъди палежите на турски дипломатически коли"}
{"url": "https://www.24chasa.bg/novini/article/7499448", "text": "“Това е абсолютно възможно във всяка една точка на света. Единственото необходимо условие е достъп до интернет“, така експертът по информационна сигурност Борис Гончаров коментира в   темата как младеж в България може да се свърже с терористична група, по повод ареста на ученика от Пловдив. “Ислямска държава\" от създаването си е изключително профилирана и активна в медийните си изяви. Имат традиционна медия, която много често използват за пропагандните си цели. Те са една добре смазана машина по отношение на поведението си в социалните мрежи“, посочи Гончаров. “Не бих казал, че възможностите им в киберпространството са неограничени, няма как да бъдат неограничени, но са изключително професионални в поведението си. За подобен тип индоктринация наемат изключително добре подготвени хора, добри психолози, които знаят как да комуникират“, допълни той. “Има много примери с Европа и в целия свят - за такива млади хора, които по някаква причина зарязват семейството си и всички неща, които съставляват живота им и отиват да се борят за една кауза. И точно тук е разковничето на проблема. Нека не бъркаме интелигентността с емоционалната интелигентност - това са две различни неща. Когато един човек съзрява (знаете не за всеки важи), но когато един млад човек има проблеми в семейството си, в училище, бива тормозен, изпада в (различни) ситуации и се чувства неразбран - това е идеалният профил\", коментира още Борис Гончаров. “Това, че имаш достъп до информация по дефиниция не ти дава необходимото ниво на знания. Интернет и социалните мрежи, както виждаме, имат определено въздействие дори и върху сериозни политически процеси“. Според него вербуването за подобна кауза е дълъг процес. “Това не се случва изведнъж, това е един процес, който е много добре отработен като методология. Не просто в един момент казваш, че искаш да станеш член на \"Ислямска държава\". То (вербуването – бел. ред.) става много бавно, постепенно със завързване на определено приятелство, с проявеното чувство на разбиране, с чисто човешки тип поведение“.", "date": "2019.06.10", "title": "Експерт: Терористична група може да се свърже с ученик във всяка точка на света"}
{"url": "https://www.24chasa.bg/novini/article/7499449", "text": "Бившият гръцки финансов министър Янис Варуфакис заяви, че отхвърля възможността за каквото и да било повторно сътрудничество с гръцкия премиер Алексис Ципрас, бивш негов партиен колега от радикалната левица СИРИЗА, чието правителство той напусна седем месеца след победата в изборите, съобщи Танюг, цитиран от БТА. Варуфакис, който в правителството на Ципрас отговаряше за преговорите за гръцкия дълг към международните кредитори, заяви това в интервю за вестник \"Катимерини\". Вестникът припомня, че Варуфакис подаде оставка, когато гръцкият премиер отказа да приеме \"не\"-то на гръцкия народ на референдума за мерките за икономии, наложени от ЕС и МВФ, а преди това раздразни колегите си в еврозоната, появявайки се на срещите в разпасани ризи без вратовръзка. \"Катимерини\" оценява, че арогантността и нарцисизмът на Варуфакис са стрували на Гърция 100 милиарда евро. Посочва се, че четири години по-късно Варуфакис се е върнал на сцената, за да лиши СИРИЗА от ключова част от подкрепата на обществото, която бе необходима на европейските избори. Партията \"Демокрация в Европа - Движение 2025\" /DiЕМ 25/ обаче не си осигури място в Европейския парламент след като спечели 2,99 процента от гласовете, тоест не премина изборната бариера. На ниво цял ЕС движението на Варуфакис спечели 1 450 000 гласа. Вестникът посочва, че този резултат на движението на Варуфакис на европейските избори показва възможност за подобен или по-добър резултат на предстоящите избори в Гърция. Оценява се, че самостоятелното участие на партията на Варуфакис в изборите ще улесни победата на главната опозиционна партия, консервативната Нова демокрация. \"Катимерини\" попита Варуфакис дали би обмислил възможността за ново сътрудничество с Ципрас. \"Никога никого не бихме демонизирали, но Ципрас просто лъже самия себе си. Алексис е като актьор, който излиза на сцената и напълно се унася в ролята, за да изиграе лъжа, същевременно осъзнавайки, че за да изиграе убедително ролята, трябва да вярва, че ролята е реална и това, което говори, е истина\", отговорил Варуфакис. Посочва се, че той по \"озадачаващ начин\" е отхвърлил кавато и да било възможност отново да сътрудничи със сегашния гръцки премиер. \"Алексис знае, че аз знам, че той знае\", заявил Варуфакис.", "date": "2019.06.10", "title": "Варуфакис отхвърля всяка възможност за сътрудничество с Ципрас"}
{"url": "https://www.24chasa.bg/novini/article/7499435", "text": "Молдовският Конституционен съд (КС) обяви извън закона президента Игор Додон и назначи вместо него и. д. - бившия премиер Павел Филип. Освен това КС разпусна парламента, избран през февруари, който едва в събота формира парламентарно мнозинство и състави правителство. Срещу парламентарната коалиция на социалистите с десния блок \"Сега\" (ACUM) се обявиха демократите начело с Влад Плахотнюк - олигарха, за който се говори, че е \"заграбил страната\". Привърженици на Демократическата партия, някои - с качулки, обградиха правителството и основните министерства. Фактът, че конституционните съдии, и. д. президент и самият Плахотнюк са граждани на Румъния, навява предположения кого ще викнат те на помощ при нужда. И Приднестровието си укрепва границите - за всеки случай. Назначаването на Павел Филип за и. д. президент не е нищо друго освен държавен преврат, смята президентът на Института за стратегически инициативи Андрей Попов, бивш молдовски зам.-външен министър, цитиран от noi.md. Според лидери на демократите \"властта се узурпира\", а всъщност виждаме като узурпатори лидерите на Демократическата партия - Влад Плахотнюк, Павел Филип и Андриан Канду, твърди Попов. \"Плахотнюк и близкото му обкръжение явно не са били готови за последните събития. Не са мислели да се откажат от властта и не вярват да я изгубят. Той лично е заложил извънредно много. Също и няколко десетки души около него. Но те не могат да направят преврат сами без активната (и видима!) подкрепа на стотици и хиляди чиновници, шефове на учреждения, държавни служители, офицери, прокурори и съдии\", добавя експертът. Ситуацията в Молдова няма прецеденти, при все че редица експерти я сравняват с украинския майдан. Властта, избрана от народа, е налице - това са президентът Додон и парламентът. Но срещу тази легитимна власт виждаме реалната, представена от водача на демократите, който в официалната йерархия е никой, човек без длъжност. А и народът не му гласува доверие. Но той държи в ръцете си всички силови министерства, както и Конституционния съд. \"Молдова е държава, заграбена от олигарси\", каза преди време генералният секретар на Съвета на Европа Турбьорн Ягланд и фразата му стана крилата. Използваха я миналата седмица водачите на блока ACUM, настоявайки парламентът да приеме закон за деолигархизация на страната. Социалистите приеха това условие на десницата и то бе включено в коалиционното споразумение. Парламентарното мнозинство разпредели основните държавни постове: председател на парламента стана Зинаида Гречани, лидер на Партията на социалистите, а премиер - Мая Санду, оглавяваща Партията на действието и солидарността. За вътрешен министър бе одобрен водачът на партията \"Платформа \"Достойнство и истина\" Андрей Нъстасе. Мая Санду и Андрей Нъстасе се обявяват за европейски вектор в развитието на страната и за обединяване с Румъния. Санду има подкрепата на САЩ, натрупали впечатления от работата й в МВФ. Нъстасе намира опора в ЕС. Додон винаги е настоявал да се развиват връзките с Русия и точно затова сега демократите го наричат предател: твърдят, че е обещал на Москва - срещу подкрепата й - да федерализира Молдова. Сиреч става дума за втори \"план Козак\", отбеляза пред нашия вестник Анатол Църану, шеф на кишиневския мозъчен център \"Политикон\". Той разказа, че в неделя митингаджии демократи скандирали на централния площад: \"Ние сме народът! Додон е предател!\". Колоната демонстранти била водена от Влад Плахотнюк, следван от маскирани, което напомняло събитията в Киев от 2014 г. и главните им герои - момчета с качулки. Според Църану \"ако съперничещите партии викнат на улиците своя електорат, на Молдова майданът й е в кърпа вързан\". По думите му комбатантите (участниците в бойните действия край Днестър през 1992 г.), подкрепяли преди движението на Нъстасе, днес са вече на страната на демократите. Ветераните от въоръжения конфликт в Приднестровието се обидили, че акумовци се коалирали със социалистите, чийто неформален лидер е Игор Додон. А той, \"както показаха телевизиите на Плахотнюк, е полагал в Приднестровието венци пред загиналите във въоръжения конфликт - приднестровци и донски казаци\". Ясно е, че виждаме именно готвения от демократите компромат, за който предупреждаваше Додон, но ефектът бе налице. И президентът получи нови гласове \"против\", при все че сайтът tribuna.md още му отрежда челно място сред най-активните и популярни политици. Събитията в Кишинев се развиха стремително. Додон поиска помощ от международните си партньори, посланиците, акредитирани в Молдова. Още повече с оглед все новите изявления от чужбина, че там признават новото правителство и парламентарното ръководство. Мая Санду прикани полицаите, карабинерите, изправителните учреждения и специалните сили да минат на страната на държавата. \"Не сме дошли да отмъщаваме, дошли сме да наложим справедливост. Заповядвам ви да изпълнявате дълга си пред страната и гражданите й\", заяви тя. Но никой не я чу. Народът чакаше зов за помощ от Додон или Нъстасе. Те обаче се бавеха. Додон каза: \"Гответе се да излезете на улиците. Но не сега\". Нъстасе положи усилия да вразуми полицаите, но те не се подчиниха на новия си началник. Партията на социалистите заяви, че не признава решенията, \"взети през последните няколко дни от т. нар. Конституционен съд, а всъщност от шестима души, контролирани от антинародния режим на Демократическата партия\". Докато депутатите чертаеха планове в парламента, Плахотнюк говори на Площада на Великото национално събрание. Той настоя за оставка на Игор Додон, който по думите му \"все още се мисли за президент\". Назначен от КС за и. д. президент, Павел Филип насрочи нови парламентарни избори - за 6 септември. Народът спря изобщо да разбира каквото и да било. \"КС изостри политическата криза в Молдова със своите решения и изводи от няколко дни насам\", коментира конституционният експерт Теодор Кърнаца. Според него КС не е имал право да разпусне парламента, без фактически да проучи събитията в парламента, а и без достъп до документите. Междувременно Игор Додон се обърна към полицията: \"Господа офицери, като Върховен главнокомандващ ви моля да изпълните дълга си и да не допускате провокации, да не изпълнявате противозаконни заповеди. Ситуацията се промени, прекрачена е \"червената\" черта. Не сме го искали и не сме призовавали хората да излязат на улиците\". Депутати от Партията на социалистите и от блока ACUM констатираха в декларация от неделя, че властта в страната е узурпирана от бившето антинародно ръководство на Молдова, изгубило доверие и сред населението, и в очите на международната общност. Ето как се изказа за действията на демократите Юрие Рошка, бивш водач на Християндемократическия народен фронт на Молдова: \"При всяко положение Плахотнюк е явление от планетарен мащаб. Той постигна уникален резултат с най-сериозни последици: помиряване между руснаците и американците. Всред тоталната конфронтация между САЩ и Русия (заради Украйна, Сирия, Иран, Венецуела и т. н.) Западът в лицето на ЕС и САЩ се озова съюзник на Русия в прогонването на узурпаторите\", съобщи noi.md. Засега обаче нито Русия, нито ЕС, нито САЩ се месят в молдовските събития. В неделя Евросъюзът подкрепи създадената там коалиция и легитимното правителство. Това заявиха върховният представител на Европейския съюз за външната политика и сигурността Федерика Могерини и еврокомисарят по разширяването и политиката на съседство Йоханес Хан. Съветът на Европа прикани \"всички политически сили в Молдова да действат отговорно и спокойно в създалата се ситуация\": \"Политическите проблеми трябва да се обсъждат и решават от демократично избраните представители в парламента\", се казва изявление на говорителя му Даниел Холтген. Руският вицепремиер Дмитрий Козак, който посети неотдавна Кишинев, нарече действията на предишните молдовски власти открито криминални. \"Още по-разбираеми стават исканията на хора, често с противоположни политически убеждения, Молдова да бъде \"деокупирана\" от криминалния режим\", каза той пред журналисти. По думите на Козак \"опитите на т. нар. Демократична партия на Молдова да представи политическия процес от последната седмица като стремеж на Русия да сключи сепаративни споразумения с демократите\" целят да се представи желаното за реално. \"Плахотнюк наистина предложи Партията на социалистите да сключи тайни споразумения с Демократическата, като последната се задължи диаметрално да промени външнополитическия вектор на Молдова - от западен на източен. Както знаем със сигурност, тези предложения бяха категорично отхвърлени\", подчерта Козак. Историческата практика показва, че всякакви тайни споразумения неизбежно водят до катастрофа, добави той. Влад Плахотнюк обвини тези дни Додон, че се опитва да натрапи на демократите като условие федерализация на Молдова. През 2003 г. такава точка бе включена в \"плана Козак\" за уреждане на приднестровския конфликт. Тогавашният молдовски президент Владимир Воронин отказа да подпише меморандума, въпреки че бе парафирал по-рано всяка страница. Сега демократите в Кишинев правят опити да спекулират с твърдения за \"втори план Козак\", прокарван уж от Игор Додон. Додон обаче заяви, че тъкмо за федерация \"говори пред Козак Плахотнюк в моя офис\". Ситуацията в Молдова остава напрегната: никоя от властите - нито реалната, нито самозваната, не управлява страната. Държавната машина е парализирана. Работят само фермерите по своите ниви. А и те се страхуват, че ако се запази старата власт, Русия ще откаже да пуска на пазара си молдовска продукция. Какво да правят тогава с тия кайсии, ябълки, сливи, грозде? Миналата година голяма част от реколтата се похаби по липса на търсене. Междувременно според Тираспол румънската заплаха расте. Влошат ли се нещата в Кишинев, там може да влязат румънски танкове - това предвижда двустранният военен договор. За всеки случай Приднестровието укрепва границата с Молдова. На 6 юни заседава Съвместната контролна комисия и молдовската делегация призова приднестровските си колеги \"да преустановят дейността за изграждане на граница в зоната за сигурност\". /БТА, с незначителни съкращения/", "date": "2019.06.10", "title": "Додон и Плахотнюк си поделят Молдова"}
{"url": "https://www.24chasa.bg/novini/article/7499455", "text": "Няма българин, който би приел да се отдава почит на Гоце Делчев на 7 октомври, заяви вицепремиерът и министър на външните работи Екатерина Захариева. Тя отговори на въпрос дали страната ни би приела предложението на историците от Северна Македония за общо честване на тази дата, на която костите на Гоце Делчев са предадени от София на Скопие. Помолена за коментар дали трябва да се блокира членството на Северна Македония в НАТО и Европейския съюз, Захариева отговори: \"По отношение на започване на преговори за членство в ЕС, в тяхното споразумение за асоцииране има задължение за добросъседски отношения и в частта на историята\", предава  . Министърът на външните работи на Северна Македония Никола Димитров допълни, че ако Гоце Делчев беше жив, нямаше да е доволен от разделението, което се случва около името му: \"Ако беше жив, нямаше да е много доволен от разделението, което се случва около името му\". Делото на Гоце Делчев може да бъде мостът, който да свърже историята и съвремието на България и Северна Македония. Това заяви министърът на външните работи на съседната ни държава Никола Димитров, който ръководи правителствена делегация у нас. Вицепремиерът Екатерина Захариева допълни, че Гоце Делчев е една от личностите, които трябва да ни обединяват, а не да ни разделят. Захариева изрази надежда до края на годината комисията от експерти от двете държави, които работят по историческите въпроси, да приключи работата си успешно. Екатерина Захариева и Никола Димитров подписаха протокол след първото съвместно заседание на маждуправителствената комисия. Захариева се надява специлно работата на комисията по история да приключи успешно до края на годината. Двамата министри оцениха високо изпълнението на договора за добросъседство и подписаха протокол след първото заседание ма междуправителствената съвместна комисия.", "date": "2019.06.10", "title": "Захариева: Няма българин, който би приел да се отдава почит на Гоце Делчев на 7 октомври"}
{"url": "https://www.24chasa.bg/novini/article/7499437", "text": "Делото за присвояване на 5 млн. лв. срещу бившия шеф на Националната разузнавателна служба (НРС) ген. Кирчо Киров е спряно от Върховния касационен съд (ВКС) по здравословни причини на подсъдимия. Решението трима висши магистрати са взели в петък. Преди този развой на процеса ВКС направи 3 опита да му даде старт. Причина за отлаганията бе неявяването на Киров. Неговото присъствие не е задължително, но той изрично е пожелал да е в съда. За да спре делото, ВКС е изслушал съдебномедицинска експертиза, чието заключение е гласяло, че подсъдимият не може да участва в процеса заради заболявания. През декември самият Киров заяви пред “24 часа”, че микроинсулт го е съборил. За други свои заболявания той не каза, тъй като информацията за тях е лична. Очаква се ВКС през ноември да назначи нова съдебномедицинска експертиза, която повторно да установи здравословното състояние на 68-годишния генерал. Това е първото от серията дела срещу Киров, след като той напусна поста си в НРС през 2012 г. 2 инстанции го осъдиха на 10 г. затвор. Той атакува именно тази присъда пред ВКС. Според прокуратурата бившият разузнавач №1 е присвоил близо 5 млн. лева, след като съставил над 1000 официални финансови документа, които да бъдат използвани за доказване на фалшиви служебни разходи за специфични нужди на НРС. Срещу Киров се водят и други 2 дела.", "date": "2019.06.10", "title": "ВКС спря дело за 5 млн. лв. срещу ген. Кирчо Киров по здравословни причини"}
{"url": "https://www.24chasa.bg/novini/article/7499465", "text": "Растящите напрежения около иранското ядрено споразумение са обезпокоителни, каза шефът на ядрената организация на ООН Юкия Амано, по повод на обявения от Техеран частичен изход от ядрената сделка с големите световни сили, предаде ДПА. На срещата на Управителния съвет на Международната агенция за атомна енергия (МААЕ) във Виена, генералният й директор посочи, че споразумението от 2015 г. е дало на международните инспектори много по-добър достъп, чрез който да контролират ядрените дейности на Ислямската република. Амано добави, че \"е изключително важно Иран изцяло да спазва ядрените си ангажименти\", поети със споразумението, от което САЩ излязоха преди една година.", "date": "2019.06.10", "title": "ООН: Напрежението около иранското ядрено споразумение е обезпокоително"}
{"url": "https://www.24chasa.bg/novini/article/7499471", "text": "През цялата си политическа кариера той поставяше лоялността пред личните си амбиции. Касим-Жомарт Токаев, избран вчера за президент на Казахстан, застава начело на централноазиатската страна, обещавайки да следва пътя, начертан от неговия ментор Нурсултан Назарбаев. 66-годишният Токаев стана и.д. президент през март, заменяйки начело на голямата страна непоклатимия Назарбаев, който обяви за всеобща изненада оставката си след три десетилетия на власт. Тогавашният председател на парламента Токаев веднага обяви предсрочни президентски избори. Кандидатурата му беше обявена малко по-късно с подкрепата на неговия ментор. Нямаше особени съмнения, че той ще стане следващият президент на страна, в която никога не е имало избори, оценени като свободни или честни от международните наблюдатели. \"Сигурен съм, че ще бъде достоен лидер\", заяви Назарбаев през април, на конгреса на управляващата партия \"Нур Отан\", когато посочи своя приемник,. Като президент Токаев със сигурност няма да има само символична роля, но Назарбаев, който си запази ключови постове, ще остане в казахстанската политика фигура, която не може да бъде заобикаляна. Опитен дипломат, Токаев е роден в Казахстан през 1953 г. в семейство, принадлежащо към съветската интелигенция. През 1975 г. той се дипломира в престижния Московски държавен институт по международни отношения (МГИМО). След това започва успешна дипломатическа кариера, която го превръща във водеща политическа фигура след обявяването на независимостта на Казахстан през 1991 година. На два пъти е министър на външните работи, както и премиер от 1999 до 2002 година. Но постът председател на Сената е този, който показва най-добре доверието, гласувано му Нурсултан Назарбаев. Касим Жомарт-Токаев го заема на два пъти, от 2007 до 2011 г., след това от 2013 г. до оттеглянето на Назарбаев. Според казахстанската конституция тогава му се падна задачата да поеме ръководството в преходния период до избиране на приемник на държавния глава. Говорещ китайски и английски език, освен руския и казахския, Касим Жомарт-Токаев е бил и главен директор на централата на ООН в Женева от 2011 до 2013 г., ставайки първия казахстански гражданин, заемал толкова висок пост в международна организация. През последните години той се опита да промени имиджа си на човек в сянка, слабо известен на широката общественост - например като започна да използва активно социалната мрежа Туитър. Един от последните му туитове показваше как се ръкува с популярен казахстански певец. След като през март застана начело на държавата, той се опита да си изгради и публичен имидж на лидер, посрещайки южнокорейския президент Мун Дже-ин или като се срещна в Москва със своя съюзник Владимир Путин. Пътуванията му из страната се отразяват широко от държавните медии. Нееднократните демонстрации на лоялност към бившия президент Назарбаев и сериозното му поведение обаче му навлякоха критики в липса на обаятелност. Опозиционният лидер в изгнание Мухтар Аблязов, бивш министър на енергетиката, осъден в Казахстан за отклоняване на средства, веднъж сравни Токаев с \"мебел, който скърца, като го местят\". Но Токаев без съмнение е човекът, който познава най-добре желанията на Нурсултан Назарбаев. През юни миналата година той заяви в интервю за Би Би Си, че казахстанският лидер няма да се кандидатира за нов мандат, което подсказа на наблюдателите, че е възможна смяна на властта. /БТА/", "date": "2019.06.10", "title": "Касим-Жомарт Токаев - президент на управляващите, който обещава приемственост"}
{"url": "https://www.24chasa.bg/novini/article/7499488", "text": "Сърбия се готви да въведе задължително средно образование, съобщи министърът на просветата, науката и технологическото развитие Младен Шарчевич като добави, че за това е необходима и промяна в конституцията, предаде Танюг. Съгласно конституцията на Сърбия основното образование е задължително и безплатно, а средното е безплатно, каза Шарчевич, гостувайки в ТВ Първа, предаде БТА. Министърът поясни, че за задължително средно образование е необходимо да се изгради мрежа от ученически общежития, да се организира превоз и да се приложат вече приети закони. Той добави, че това не става за един ден, но се работи по въпроса въз основа на стратегията за развитие до 2030 г. Освен това от септември започва пилотен проект, който предвижда учениците да учат в една смяна. Проектът обхваща 248 училища, като в Белград тези училища ще бъдат не по-малко от 30. Планът е да въведем обучение на една смяна във всички училища в Сърбия, каза Шарчевич.", "date": "2019.06.10", "title": "Сърбия: Готвим се да въведем задължително средно образование"}
{"url": "https://www.24chasa.bg/novini/article/7499486", "text": "Експерти на Държавен фонд „Земеделие“ и Министерство на земеделието, храните и горите извършиха проверка на хотел в с. Гургулят. Това съобщиха от МЗХГ. Кандидатът е подал проектно предложение чрез МИГ Сливница-Драгоман за финансиране на проект „Оборудване за отопление на съществуващ хотел (водогреен котел на твърдо гориво 116 kW)” по ,,Програма за развитие на селските райони‘‘ (2014-2020 г.). Стойността на исканата субсидия е 58 157 лв. Този хотел е изграден със средства по Програма САПАРД. Проектът е одобрен през декември 2006 г. и е платен през 2008 г. „След построяването през 2008 г., обектът функционира като предоставя туристически услуги. Бил е проверяван от ДФЗ преди да бъде изплатено окончателното финансиране по Програма САПАРД. В периода 2009 – 2013 г., в рамките на мониторинговия период, са извършени пет последователни проверки. Обектът функционира, като предоставя туристически услуги“. Това обяви Стефан Спасов, началник отдел в Министерството на земеделието, храните и горите след извършената проверка. Той поясни, че хотелът действа като туристически обект и не се използва за лични нужди. Има собствен интернет сайт, в който са обявени цени на услуги и форма за резервация, има договор с интернет сайт за резервации. „При изписване на името на туристическия обект, той фигурира и в други сайтове, които предоставят хотелски услуги. По данни на собствениците, средната заетост на обекта на месец е около 25 нощувки“, каза още той. Николинка Миланова, която е собственичка на хотела коментира, че е кандидатствала по програма САПАРД и е била одобрена. Обектът се посещава от гости основно през почивните дни. „Кандидатствам за отопление, защото се изгарят по 100 кубика дърва за 1 година и е трудно да се поддържа отопление“, каза. Тя заяви, че проверката не я притеснява, защото не използва хотелът за собствено жилище. Стефан Спасов уточни, че 14-те обекта, чиято проверка започна от вчера, са свързани с туристически дейности и проектните им предложения са подадени през новия програмен период. „Проверяваме дали това са обекти, които реално функционират или се използват за лични нужди“, коментира експертът. Преди тяхното одобрение от ДФЗ ние извършваме проверката. Резултатите от извършената проверка ще бъдат предоставени на Фонда и същите те ще бъдат взети предвид от тях при разглеждането на проектното предложение“, каза още Стефан Спасов. Предстои да бъдат проверени още 12 проекта, кандидатствали за развитие на туристически дейности. Поредността им се определя от медиите.", "date": "2019.06.10", "title": "Провериха и хотел заради аферата \"къщи за гости\""}
{"url": "https://www.24chasa.bg/novini/article/7499519", "text": "След като в продължение на близо три години прогнозираха с успех съживяване на глобалната икономика, световните облигационни пазари сега нервно сигнализират за риск от нова рецесия, както и за ниска инфлация за едно поколение напред. Стреснати от ескалиращата търговска война между САЩ и Китай, лихвените проценти по дългосрочните държавни облигации, определяни от мнозина като най-точните индикатори за бъдещата икономическа дейност и инфлация, потънаха дълбоко. Доходността на американските държавни облигации спадна с 50 базисни пункта за седем седмици, а на германските с падеж след 10 години, която по принцип е под нулата, е на рекордно ниско равнище. В Япония, Великобритания, Швейцария и Франция лихвените проценти по облигациите са в най-ниската си точка от 2016 година, когато финансовите пазари бяха засегнати от комбинация от удари, включително шоковото решение на Великобритания да напусне Европейския съюз и забавянето на икономическия растеж на Китай. Рецесията не е неизбежна. Облигационните пазари може и да сочат в тази посока, но някои други индикатори, като курсовете на акциите, не са толкова песимистични. Търговските напрежения, включително новият план на САЩ да наложат мита на Мексико, обаче сегашният спад на облигационните пазари може би е по-различен. \"Трябва да обърнем внимание\", призовава Франк Диксмиър, ръководител на отдела на Allianz Global за инвестиции с фиксирана лихва, който управлява активи за над 560 милиарда долара. \"Знаем от опит, че облигационните пазари са доста добри в прогнозирането на бъдещите икономически развития и това, което е включвано все повече в уравнението, е очевидната ескалация на търговските напрежения\", казва той. Очакванията за бъдещата инфлация намаляха бързо в глобален мащаб в резултат на опасенията от забавянето на икономическия растеж или от рецесия, в момент, когато големите централни банки разполагат с ограничени \"муниции\" след годините на свръхлесни пари. Великобритания прави изключение заради Брекзит. Най-важният песимистичен сигнал за икономическия растеж идва от кривата на доходността на американските облигации с 3-месечен и 10-годишен падеж. Тя е най-обърната от 2007 г. - месеците, предшествали световната финансова криза. Доказано е, че обърнатата крива, при която лихвените проценти по дългосрочните облигации са по-ниски отколкото по краткосрочните, е силен индикатор за рецесия. Като мощен сигнал, че пазарите се готвят за понижаване на лихвените проценти, по-голямата част от американската крива е под целевото равнище на основния лихвен процент на Управлението за федерален резерв (УФР) от 2,25-2,50%. Краткосрочните лихви по фючърсите загатват, че УФР може да започне да понижава лихвените проценти още другия месец. \"Кривата на доходността (на облигациите) си остава много добър индикатор, тъй като когато погледнете кривата и взаимната връзка между нея и макроикономически променливи, тя не се е променяла от 20 години\", казва главният стратег на Pictet Asset Management Лука Паолини. Той допълва, че има вероятност от рецесия, но не дълбока. ВЯРВАТЕ ЛИ МИ? Разчитането на знаците, които идват от облигационния пазар, обаче не е лесно. Пророческата сила на кривата на американските облигации пострада от продължителната политика на лесни пари и търсенето на облигации от институционални инвеститори като пенсионни и застрахователни фондове. Това изигра роля за потискане на доходността на дългосрочните облигации, улеснявайки обръщането на кривата. Безработицата в САЩ винаги е нараствала преди рецесии, но сега е близо до 50-годишен минимум. Акциите се представят добре, така както и по-рисковите сегменти от пазара на корпоративни облигации. Икономическите данни в Съединените щати, макар и разочароващи, не са злокобни. Индексът на Institure for Supply Management's (ISM) за промишлената активност е на най-ниското си равнище от 2016 година, но над 50-те пункта, които предполагат растеж. Главният инвеститор на BlueBay Asset Management Марк Даудинг отбелязва, че през 2016 година, когато пазарите бяха в плен на опасенията за слабия глобален икономически растеж и инфлация, индексът на ISM потъна до 48 и цените на петрола спаднаха рязко до около 30 долара за барел. Сега цените на петрола, макар и на 4-месечно \"дъно\", са двойно по-високи в сравнение с преди три години. ТЪРГОВСКА ВОЙНА = СЛАБА ИКОНОМИКА Дълбоките търговски напрежения сега обаче може да направят ситуацията различна, според анализатори и инвеститори. Лихвените проценти по американските държавни облигации с падеж след две години регистрираха миналата седмица най-големия си спад от 2009 година, след като президентът на САЩ Доналд Тръмп обеща да наложи мита на Мексико. Въпреки че облигационните пазари до миналия месец масово очакваха положителен изход, Нийл Маккинън, глобален макростратег в ВТК Капитал, казва, че \"сега инвеститорите разглеждат спора като част от една по-голяма, по-сложна, по-дългосрочна борба за хегемония и за пазарите това е по-опасно и несигурно\". Инвестиционните банки промениха своите възгледи за икономическия растеж и политиката на централните банки. Morgan Stanley сега прогнозира, че глобалният растеж ще изпадне в стагнация през остатъка от 2019 година, JP Morgan очаква две понижавания на лихвените проценти тази година, а според Goldman Sachs доходността на германските държавни облигации може да намалее до -0,50% при -0,25% в момента. Международният валутен фонд (МВФ) междувременно понижи тази седмица прогнозите си за растежа на световната икономика, а германската централна банка оряза тези за националната икономика, като очаква тя да нарасне тази година само с 0,6%. Някои централни банки вече започнаха да смекчават паричната си политика - лихвените проценти вече бяха понижени в Нова Зеландия, Австралия и Индия, а дори представители УФР споменаха за такава възможност. \"На фона на (облозите за съкращаване на лихвите), трябва да се попитаме дали УФР настройва фино своята политика в унисон с мисленето на инвеститорите или фундаменталните икономически перспективи са далеч по-лоши, отколкото са предполагали?\", казва Сунил Кришнан, директор на Aviva Investors за мултиактивните фондове. \"Купуването на облигации отразява частично по-песимистичната гледна точка\", допълва той. Президентът на Европейската централна банка (ЕЦБ) Марио Драги се опита преди няколко дни да успокои инвеститорите, че ЕЦБ е готова да действа при необходимост, като дори спомена перспективата за нови понижавания на лихвените проценти или за възобновяване на изкупуването на облигации. Нервните инвеститори са налели рекордните 12,3 милиарда долара в по-висококачествени облигации \"на инвестиционно равнище\" през седмицата до сряда, съобщи Bank of America Merrill Lynch. Банки са изчислили, че облигациите с отрицателна доходност са се увеличили в глобален мащаб до над 10 трилиона долара. ЛИПСВАЩА ИНФЛАЦИЯ За централните банки и по-специално за ЕЦБ може би най-обезпокоителният сигнал от облигационните пазари е, че инфлацията ще остане под целевото равнище в продължение на години. Според пазарните очаквания инфлацията в еврозоната може да остане под целта най-малко две десетилетия. Ключов индикатор за очакванията за инфлацията в еврозоната е на рекордно ниско ниво под 1,25%. Целевото равнище на ЕЦБ е малко под 2%, но те не е постигано от 2013 година. При това след безпрецедентни мерки за стимулиране на икономиката. \"Изглежда много трудно да видим инфлацията над целта през следващите 5 до 10 години\", казва Даудинг от BlueBay. И дори търговските напрежения, а с тях и опасенията от глобална рецесия, да отслабнат, други причини за несигурност - Брекзит, конфликтът на Италия с ЕС за бюджета й - навеждат на мисълта, че облигациите ще запазят своята привлекателност още известно време, допълва Диксмиър от Allianz. \"Зная едно нещо. И то е, че не искам да изпитвам недостиг на германски облигации на този етап\", допълва той. (БТА)", "date": "2019.06.10", "title": "Облигациите вещаят рецесия на фона на изчезването на инфлацията"}
{"url": "https://www.24chasa.bg/novini/article/7499518", "text": "Косовският премиер Рамуш Харадинай призова Ватикана да признае косовската независимост, предаде Танюг. Харадинай отправи този апел на среща с държавния секретар на Ватикана Пиетро Паролин в Прищина, предава БТА. Косовският премиер написа във Фейсбук, че на срещата са разговаряли за развитие на партньорски отношения между Косово и Ватикана. Харадинай уверил своя събеседник, че Косово и неговите граждани са посветили усилията си на опазването на мира, стабилността и религиозните свободи в страната.", "date": "2019.06.10", "title": "Харадинай призова Ватикана да признае Косово"}
{"url": "https://www.24chasa.bg/novini/article/7499682", "text": "Мъж е паднал от жилищна сграда в столичния квартал \"Толстой\", съобщиха от МВР, цитирани от t След падането се приземил на козирката на входа. По данни на Бърза помощ, мъжът е починал. Сигналът за инцидента е подаден в 11:35 часа. Линейката пристига на място в 11:40 - на петата минута, но за съжаление само, за да качи 68-годишния мъж, който умира в превозното средство. Не се знае дали става въпрос за опит за самоубийство.", "date": "2019.06.10", "title": "68-годишен падна от сграда в София и почина"}
{"url": "https://www.24chasa.bg/novini/article/7499746", "text": "На 13 и 14 юни 2019 г. в зала 3 на НДК ще се проведе най-голямото в историята на България международно медийно събитие - Шестия Световен конгрес на информационните агенции (https://www.nawc.bg/). Домакин и организатор на форума е Българска телеграфна агенция, чийто генерален директор Максим Минчев е и генерален секретар на ръководния орган на Конгреса - Световния съвет на информационните агенции, съобщават от БТА. Мотото на Конгреса е “The Future of News” („Бъдещето на новините”). Във фокуса на дискусиите са темите за фалшивите новини, изкуствения интелект, новите модели на собственост на информационните агенции и новите източници на информация. Във форума ще вземат участие над 200 делегати от около 100 държави - лидери на водещи новинарски агенции от 5 континента, изтъкнати журналисти от най-влиятелните световни издания, знакови имена от социалните медии. Сред тях са изпълнителният директор на Press Association, Великобритания и президент на Световния съвет на информационните агенции Клайв Маршал; президентът на DPA, Германия и президент на Европейския алианс на информационните агенции (EANA) Петер Кропш; генералният директор на AZERTAC, Азърбайджан и президент на Световния конгрес на информационните агенции Аслан Асланов; директорът на Института на Reuters за проучване на журналистиката, лектор по Политически комуникации в Оксфордския университет и главен редактор на Международния журнал за преса и политика Расмус Нилсен; изпълнителният директор и управляващ International News Media Association, САЩ Ърл Уилкинсън; журналистът и писател Ерик Уайнър и др. Тържественото откриване (на 13 юни в 10 часа) и работните заседания на Шестия Световен конгрес на информационните агенции ще се предават на живо на сайта на Конгреса (https://www.nawc.bg/) и на сайта на Българска телеграфна агенция (http://www.bta.bg/).", "date": "2019.06.10", "title": "Лидери на новинарски агенции от 5 континента идват у нас за форум \"Бъдещето на новините\""}
{"url": "https://www.24chasa.bg/novini/article/7499769", "text": "Папа Франциск заяви днес, че иска да посети Ирак догодина, което ще е първа папска визита в близкоизточната страна, предаде Ройтерс, цитирана от БТА. Светият отец спомена за визитата в обръщение към група благотворителни организации, които помагат на християните в Близкия изток и други региони. \"Една мисъл постоянно ме преследва, когато мисля за Ирак\", каза папата в подготвено изявление и добави:\"Където имам желание да отида догодина\". Войни и конфликти предизвикаха масово бягство на християните от Ирак и някои други страни в Близкия изток. Малобройното християнско население в Ирак, наброяващо неколкостотин хиляди души, претърпя особени страдания, когато групировката \"Ислямска държава\" завладя обширни райони от страната, но възстанови свободите си след разгрома на джихадистите. В Ирак има последователи на различни църкви от източния обред, както католически, така и православни. През 2000 г. покойният папа Йоан-Павел Втори искаше да посети древния иракски град Ур, смятан за родно място на библейския Авраам. Това трябваше да стане първи етап от поклонническа обиколка в Ирак, Египет и Израел, но преговорите със Саддам Хюсеин се провалиха и визитата не се състоя, припомня Ройтерс.", "date": "2019.06.10", "title": "Папа Франциск иска да направи първа визита в Ирак"}
{"url": "https://www.24chasa.bg/novini/article/7499793", "text": "Шведски полицаи стреляха и раниха мъж, който ритал чанта по земята на централната гара в южния град Малмьо и твърдял, че в нея има бомба, предаде Асошиейтед прес, цитирайки местните власти и свидетел на случката. В полицията бил получен сигнал малко след 10 ч. тази сутрин, че мъж се държи заплашително на гарата. Свидетелят Фернандо Валарино каза, че бил там и чакал влак, когато видял висок, плешив млад бял мъж в тъмночервен шлифер да подритва пътна чанта по земята. Според Валарино мъжът бил на вид около 30-годишен и отначало си помислил, че е луд. Той първо не разбрал виковете му, но после го чул, че крещи \"Имам бомба\". Свидетелят видял как служители на гарата отстраняват хората от района преди пристигането на полицията, предава БТА. \"Той се опита да бяга, но бяха произведени изстрели. Чух поне три, но може да бяха и четири\", каза Валарино - 25-годишен италианец от Милано, за АП по телефона. Според агенция ТТ полицаите нямали друг избор, освен да стрелят по мъжа заради поведението му. Той бил откаран в болница с рани, но други пострадали няма. Състоянието му засега е неизвестно. Според полицейски източници, цитирани от Франс прес, мъжът е 44-годишен жител на Малмьо. Говорителка на полицията каза, че в сградата на гарата е разположена група за обезвреждане на бомби. Тя не потвърди дали в чантата е имало бомба, нито твърдението, че е била унищожена с контролиран взрив. По-късно свидетели казаха, че са чули една детонация.", "date": "2019.06.10", "title": "Мъж заплаши да взриви гарата в Малмьо, полицаи го гръмнаха"}
{"url": "https://www.24chasa.bg/novini/article/7499844", "text": "Десет души бяха ранени, включително деца, при експлозия, причинена от изтичане на газ в центъра на малко градче близо до Рим днес, предаде ДПА. Инцидентът е станал в сградата на кметството на Рока ди Папа, на около 25 км югоизточно от Рим, близо до лятната папска резиденция \"Кастел Гандолфо\". Експлозията частично е разрушила фасадата и е предизвикала пожар. Според италиански медии кметът Емануеле Крестини е сред ранените, предаде БТА. Пострадалите деца са се намирали в детска градина в съседство с кметството, според агенция АНСА. Едно дете е тежко ранено, но животът му е вън от опасност, каза представител на местните здравни власти, който съобщи, че то е хоспитализирано заедно с възрастен, получил изгаряния при инцидента. Две други деца са заведени в болница от техните семейства, а шестима възрастни са получили медицинска помощ на място. Пожарната служба разпространи видео в Туитър, показващо улицата пред кметството обсипана с отломки. В изявление газовата компания \"Италгаз\" обвини друга неназована компания за експлозията. Според нея изкопни работи до сградата на кметството са повредили подземните тръби, като са причинили изтичането на газ, отбелязва ДПА.", "date": "2019.06.10", "title": "Взрив в кметство край Рим, кметът и още десет са ранени (Видео, обновена)"}
{"url": "https://www.24chasa.bg/novini/article/7499649", "text": "В операционни зали на световно ниво оперират от днес трансплантолозите от Военномедицинска академия. Те са напълно обновени и оборудвани с най-съвременна апаратура, което позволява на специалистите от Клиниката по чернодробно-панкреатична хирургия и трансплантология да развиват още по-успешно дейността и да въвеждат последни тенденции в тази област. Залите са облицовани с панели от неръждаема стомана, които на практика нямат срок на годност. Изградени по този начин, те са изключително лесни не само за поддръжка, но и за ревизия - панелът се сваля за няколко минути и се поставя за същото време, т.е. операционната зала може да бъде реконструирана и дооборудвана с нова апаратура в рамките на няколко часа. Подменени изцяло са също климатизацията, вентилацията, ВиК и електроинсталацията. „Изключително съм доволен, че успяхме да доведем до успешен край точно този пилотен проект. Той показва две неща. Първо, че голямото усърдие, качествената работа и нововъведенията от екипа на проф. Владов не могат да останат незабелязани от ръководството на Академията. Именно това е екипът, който представя иновациите в хирургията не само в нашата болница, но и в републикански мащаб. Другото е, че ръководството гледа с особено внимание и грижа към трансплантационната програма.”, заяви началникът на ВМА генерал-майор проф. д-р Венцислав Мутафчийски, д.м.н., FACS. „Точно в тези операционни се случваше чудото – трансплантацията на черен дроб. И мисля, че сега, в тези прекрасни условия, резултатите ще бъдат още по-добри, а персоналът ще се чувства още по-удобно по време на операциите”, допълни проф. Мутафчийски.  „Тези операционни имат богата история. Тук беше направена първата трансплантация на черен дроб, заедно с проф. Мутафчийски. След това беше присаден черен дроб от жив донор, от възрастен на възрастен. По-късно тук се случи и първата ретрансплантация в България”, припомни проф. д-р Никола Владов. „Екипът ни дава цялото си сърце и душа за работата си. И мисля, че тези операционни са награда за труда на всички. Искам да благодаря на ръководството на ВМА, на проф. Мутафчийски, с когото сме започнали заедно тук, че оцени онова, което правим и сега ни дава възможност да надграждаме. Благодаря на целия екип!”, обърна се към колегите си хирурзи, анестезиолози и операционни сестри началникът на Клиниката по чернодробно-панкреатична хирургия и трансплантология. През есента новите операционни ще бъдат домакин и на традиционното международно „училище за хирурзи”, което проф. Владов организира. Темата на курса, който ще се проведе между 13 и 15 ноември 2019 г., този път е „Мултидисциплинарен подход при лечението на чернодробните метастази при колоректален карцином”. Операционните зали бяха осветени от архимандрит Василий, протосингел на Софийската Света митрополия, и отец Васил. Духовниците отслужиха водосвет за здраве и благополучие.", "date": "2019.06.10", "title": "Операционни зали, на световно ниво, отварят от днес във ВМА (Снимки)"}
{"url": "https://www.24chasa.bg/novini/article/7499930", "text": "„От мен като омбудсман се очаква да защитя гражданите, защото за част от тях плащането на огромни лихви, разноски, обезщетения и неустойки е непосилно. Много от хората изпадат във финансовото блато, застрашени са от финансово изключване, заради лавинообразното нарастване на дълговете им. Така от моментно решение в труден за гражданите финансов момент, фирмите за бърз кредит се превръщат във фирми за бърз крах за тях“. Това каза омбудсманът Мая Манолова по време на инициираната от нея в институцията кръгла маса по проблемите на гражданите с фирмите за бързи кредити, съобщиха от пресцентъра на омбудсмана.  „През последните седмици имаме жалби и от адвокати, и от магистрати със систематизиране на проблемите, с които се сблъскват в своята практика. Става дума за сериозни нарушения от страна на фирмите за бързи кредити, на заобикаляне на закона и включване в договорите за бързи кредити на най-разнообразни неравноправни клаузи“, каза Манолова. По думите й форумът има за цел не само да „алармира за проблемите“, но и да се набележат мерки за тяхното преодоляване, включително да се обърне внимание и на Асоциацията за отговорно небанково кредитиране за тяхното съществуване. На дискусията бяха цитирани данни на БНБ, според които 2 млрд. 522 млн. са отпуснатите кредити за първото тримесечие. Пак по нейни данни 200 млн. лева са т.нар. лоши кредити или забавените за връщане такива. „Това число обаче не трябва да се приема еднозначно, тъй като една голяма част от тези кредити се продават на колекторски фирми. По данни на асоциацията на колекторите, 19 % от необслужените кредити, които са продадени на фирми за събиране на вземания, идват именно от бързи кредити“, посочи Манолова. Проблемът с необслужените кредити е в първата тройка, заедно със сложната геополитическа ситуация и с киберпрестъпността, от рисковете за 2019 г. пред финансовите системи на Еврозоната, посочва Европейската централна банка. „България е в топ 5 на страните от ЕС по лоши кредити. За 2018 г. необслужените кредити са на стойност 800 млн., като 600 млн. от тях са потребителски от физически лица“, цитира статистика общественият посредник. Омбудсманът припомни, че сред мерките, които институцията е предприела, за да защити гражданите, е законопроектът, изготвен заедно с магистрати, адвокати и граждански организации и внесен преди повече от 4 месеца в Народното събрание за промени в Гражданско процесуалния кодекс. Неговата цел е въвеждането на задължение за съда в заповедното производство да следи служебно за неравноправни клаузи в договорите. Така всичките огромните лихви, неустойки и обезщетения ще бъдат отменени като нищожни от българските съдилища. Общественият защитник подчерта, че до две седмици в институцията ще представи законопроект за частния фалит, който ще бъде още една възможност за гражданите, които са изпаднали във финансова безтегловност и нямат перспектива пред себе си и своите семейства, да получат втори шанс. „Много задълбочено и от дълго време работим с колегите за такъв закон. Ще го внесем в парламента и ще упражним натиск за приемането му от народните представители. Разбира се, преди това ще направим обсъждания с отговорните институции“, каза още омбудсманът. Манолова припомни, че миналата година концепцията на този законопроект е била широко обсъдена с представители на работодателски организации, синдикати, различни министерства, банковата асоциация, депутати. „Очакват се и конкретни действия от Комисията за защита на потребителите (КЗП). Те имат правомощието да внасят колективни искове, решенията, по които след това са задължителни и за взаимоотношенията на всеки един гражданин, нищо че не е участвал в този иск, с фирми за бързи кредити“, отбеляза Манолова. Тя беше категорична, че внимателно ще прецени с екипа си необходимостта от внасяне на допълнителни законодателни предложения и даде за пример въвеждането на лицензионен режим на фирмите за бързи кредити и оперативен контрол върху тяхната дейност. На форума подробно бе обяснено какви са проблемите на хората с фирмите за бързи кредити. Те често имат неустойка за неосигуряване на поръчител, който трябва да взима например 7 пъти по-високо възнаграждение от минималната заплата. Друг проблем е осигуряването на банковата гаранция, която е ясно, че не могат да получат предвид ниското социално положение на кредитоискателя. „Абсурдно е искането за предоставяне на поръчител или банкова гаранция в тридневен срок след отпускането на кредита. Т.е. фирмата изначало е наясно, че няма как да бъде изпълнено едно такова условие“, коментира омбудсманът и допълни, че това е начин за увеличаване на възнаградителната лихва. По думите й честа практика на фирмите за бързи кредити е да включват т. нар. пакети с допълнителни услуги, които са още един начин за увеличаване на същата тази възнаградителна лихва, както и начин да се прескочи в някои случаи многократно годишния процент на разходите по един кредит. Сред другите проблеми, които открои Манолова, бяха взимането на такса за извънсъдебно събиране на кредита, което според омбудсмана означава, че тези фирми искат от хората предварително да си платят за това, че ще ги притесняват по телефона, с писма, вкъщи, на работното им място, а също и че взимат такси за домашно посещение. „Имаме оплаквания от граждани за несъразмерно високи застрахователни премии“, каза общественият защитник и като даде пример, че за кредит от 2 000 лв., се иска 1 540 лв. застраховка, която при това важи само в рамките на една седмица. Манолова беше категорична, че изброените примери са в нарушение на правилата и трябва да бъдат не само преустановени, но и санкционирани. Според нея проблемът е в липсата на контрол върху фирмите за бързи кредити, защото единственият орган, които ги контролира, е Комисията за защита на потребителите, но тя няма как да контролира ежедневно близо 100 фирми в сектора. Омбудсманът акцентира още, че за да бъде упражнявана такъв вид дейност, е необходимо лицензиране на фирмите за бързи кредити, което БНБ би могла да издава.", "date": "2019.06.10", "title": "Мая Манолова: Фирмите за бърз кредит се превръщат във фирми за бърз крах на гражданите"}
{"url": "https://www.24chasa.bg/novini/article/7499948", "text": "Руската полиция откри диаманти на стойност 3 милиона долара и 2,5 млн. долара в брой в домовете на членове на престъпна група, действаща в държавната компания за производство на диаманти \"Алроса\", съобщи Ройтерс, като се позова на руските власти. Компанията най-голям производител на необработени диаманти в света в каратно изражение потвърди, че правоохранителните органи са разкрили действаща престъпна група за кражба на диаманти в сортировъчния и оценъчния си отдел. Следственият комитет на Русия заяви, че тримата заподозрени, един от които служител на \"Алроса\", са в ареста по разпореждане на съда, предава БТА. \"Алроса\" съперничи с англо-американския гигант \"Де Бирс\" - най-големият търговец на необработени диаманти в абсолютна стойност. Заподозрените били заловени на местопрестъплението в четвъртък, докато са се опитвали да изнесат поредна партида диаманти на стойност 22 млн. рубли (340 000 долара), съобщава следствието. \"Алроса\" произвежда 36,7 млн. карата диаманти на година, припомня Ройтерс.", "date": "2019.06.10", "title": "Разбиха схема за кражба на диаманти за 3 млн. долара от руска държавна компания"}
