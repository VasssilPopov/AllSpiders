{"url": "https://www.24chasa.bg/novini/article/8011935", "text": "Шестима скиори оцеляха днес при лавина в Швейцарските Алпи, предаде ДПА, като се позова на полицията. Тя помела хора на писта в курорта Андермат. Лавината била дълга 300 метра и широка 60 метра.  Още четирима човека, които не са пострадали, или се измъкнали сами от лавината, или били извадени, съобщава БТА. И шестимата са швейцарски граждани. Спасителната операция била прекратена тази вечер, след като районът бил претърсен и няма сигнали за изчезнали хора.", "date": "2019.12.26", "title": "6-ма скиори оцеляха при лавина в Швейцарските Алпи"}
{"url": "https://www.24chasa.bg/novini/article/8011429", "text": "Вноската на застрахователите, предлагащи задължителната застраховка “Злополука” на пътниците в средставата за обществен транспорт, също остава същата - 0,15 лв. за всяко място, без това на водача, за което е сключена задължителна застраховка. Размерът на вноската “Обезпечителен фонд” е 2,5 лв. за всяко превозно средство с “Гражданска отговорност” за съответната година. Тя се плаща от застраховащия заедно с премията или с първата вноска от нея. ", "date": "2019.12.26", "title": "Запазват вноската на застрахователите в гаранционния фонд"}
{"url": "https://www.24chasa.bg/novini/article/8011711", "text": "От 1959 г. досега България е на 9-то място в света по спечелени златни медали от международни олимпиади по математика. Българските ученици са с 54 първи места. Така изпреварваме страни като Германия, Великобритания, Канада и Франция, съобщава \" \". Къни, Иван, Маргарита и Светлин са единайсетокласници в Софийската математическа гимназия. Всички те са медалисти от международни състезания. Били са в десетки държави - от Румъния до Индия. Разказват, че освен талант трябват и много решени задачи. „Разбирането, че си добър в математиката идва по-натам, когато трябва не само талант, но и да решаваш доста задачи, за да видиш, че нещата се получават”, каза Иван. „Според мен талантът е много важен в математиката. Без труда също не може. Те трябва да вървят ръка за ръка”, добави Светлин. Въпреки подготовката, на всяко голямо състезание има поне една задача, която затруднява всички млади математици. Такава се е паднала и на Къни неотдавна. „Задачата е трудна, защото има много елементи, с които се работи трудно. Повечето решения на задачата всъщност се състоят в смятане. Това означава, че тя трябва да се превърне в алгебра и после да се реши”, разказа Къни. Маргарита е едно от малкото момичета, които ходят на международни състезания. Тя отдава това на старанието и последователността. „Може би, до един момент се оправяш с някакви основни знания, но оттам нататък вече е до това колко решаваш, но и до това колко можеш да разбереш”, споделя Маргарита. Само за миналата учебна година в СМГ са спечелили над 260 медала от състезания.", "date": "2019.12.26", "title": "България е в топ 10 по златни медали от олимпиади по математика"}
{"url": "https://www.24chasa.bg/novini/article/8011720", "text": "Повреда на вентилатор е причинила задимяване в помещение на лабораторията по тежки метали в УМБАЛ „Св. Иван Рилски“. Това съобщиха от лечебното заведение, предаде \" \". Инцидентът е станал в късния следобед днес. Става дума за повреда на вентилатор, като от болницата уточниха, че не се е стигнало до пожар. Не се е наложила и евакуация на болницата, тъй като помещението е далече от помещенията с пациенти. Подаден е сигнал до пожарната и ситуацията е овладяна. Няма нанесени щети по сградата на болницата. Няма и пострадали хора.", "date": "2019.12.26", "title": "Повреден вентилатор причини задимяване в УМБАЛ \"Св. Иван Рилски\""}
{"url": "https://www.24chasa.bg/novini/article/8011734", "text": "Световноизвестен оперен певец се превърна в длъжник на непознати в България, предаде \" \". Борис Рубашкин е осъден да плати над 150 000 лева на жена, която не познава заради запис на заповед. 87-годишният творец е почетен жител на Залцбург, награждаван е многократно от президентите на Австрия и България. През 2017 г. Борис Рубашкин пристига в София и продава наследствено жилище в квартал „Красно село”. Семейство от Благоевград купува апартамента за 140 000 евро, а година по-късно научават, че с имота има проблем. „Бяхме изненадани от депозирана срещу нас искова молба от непознато за нас лице – Диана Л. Димитрова, която твърди, че г-н Чернорубашкин не се е подписвал на нашата сделка за продажбата на имота и че в графата продавач не стои неговият подпис, а подписът на някое друго лице”, обясни Екатерина Васева, собственик на апартамента. Така се иска сделката да се обяви за нищожна, а жилището да се продаде, за да покрие дълговете на Рубашкин към Димитрова. „Никога не съм чувал за нея, не съм я виждал и не я познавам. Това е първоначалната сума – 110 хиляди, която стигна до 150 и не знам колко”, каза Рубашкин. „Нямам представа какви са мотивите на тази госпожа, която очевидно не го познава. И в показанията до прокуратурата и полицията е потвърдила, че не го познава – по какъв начин се е снабдила с този документ”, допълни Екатерина Васева. Пред разследващите кредиторката на певеца обяснила, че е намерила запис на заповед сред вещите на своя съпруг. Диана Димитрова не коментира, но такъв направи един от адвокатите й. „Не знам какво се е случило в миналото. На мен ми е даден един документ, аз съм използвал този документ в съда. Появи се един адвокат, той получи документите от името на Ч и не възрази”, съобщи Веселин Видолов, адвокат на Диана Димитрова. Рубашкин обаче няма представа кой е адвокатът, който се е явил да го представлява. „В момента, в който се получи твърдение, че документът бил неистински, ние сме спрели незабавно изпълнителното дело до установяване на това, което се е случило”, каза още Видолов. Адвокатите и на Димитрова и на Рубашкин сигнализират прокуратурата. „Очаквам на моята възраст да се сложи край на това дело. Не съм измамил никого през живота си”, категоричен е Рубашкин. По случая се водят серия съдебни дела.", "date": "2019.12.26", "title": "Световноизвестен оперен певец стана длъжник на непознати в България"}
{"url": "https://www.24chasa.bg/novini/article/8011743", "text": "Президентът на Русия Владимир Путин за поредна година се изяви на хокейната площадка. Той стъпи на леда в компанията на видни политици и легендарни руски хокеисти за ежегодния предновогодишен хокеен мач на Червения площад, организиран от Нощната хокейна лига. Путин бе на леда с характерния си №11 и вкара повече от половината голове за успеха на своя отбор при победата с 8:5, съобщава агенция \"ТАСС\". Руският президент бе в отбор с министъра на вътрешните работи Сергей Шойгу и хокейни легенди като Павел Буре, Валерий Каменски, Сергей Фьодоров, Алексей Касатонов. За противниковия отбор играха губернатори, бизнесмени и деятели на изкуството. Те също бяха подпомогнати от легенди на руския хокей, сред които двукратният олимпийски шампион и седемкратен световен първенец Александър Якушев.", "date": "2019.12.26", "title": "Путин се включи в хокеен мач на Червения Площад (Снимки и видео)"}
{"url": "https://www.24chasa.bg/novini/article/8011799", "text": "Стачката срещу пенсионната реформа във Франция влезе днес в четвъртата си седмица с нови смущения в транспорта, съобщи Франс прес. Сянката на 1995 г. витае в 22-рия ден от това обществено движение. Тогава броженията продължиха точно толкова дни - от 24 ноември до 15 декември. Причината за тях бяха режимите за пенсиониране на държавните служители и на други хора, работещи в сферата на обществените услуги. Тогава правителството се отказа от плановете си. Двайсет и четири години по-късно не се вижда изход, а правителството е решено да замени сегашните 42 режима за пенсиониране с единна точкова система и да направи възрастта за пенсиониране 64 години, допълва БТА. Днес движението на влаковете остана нарушено. Движеха се един от всеки два високоскоростни влака и един на всеки пет влака до предградията на Париж. В парижкото метро функционираха нормално само двете автоматични линии, а по още няколко се движеха влакове само в пиковите часове. Единствената добра новина бе, че министърът на вътрешните работи Кристоф Кастанер каза, че няма опасност от недостиг на горива. Той подчерта, че от 200 горивни склада във Франция само два са блокирани.", "date": "2019.12.26", "title": "Четвърта седмица стачки срещу пенсионната реформа във Франция"}
{"url": "https://www.24chasa.bg/novini/article/8011851", "text": "Египетският президент Абдел Фатах ас Сиси призова днес в телефонен разговор с американския си колега Доналд Тръмп за прекратяване на \"незаконната намеса\" във вътрешните работи на Либия, предаде ТАСС, като се позова на телевизия Ал Арабия. \"Египет поддържа много важната роля, която Либийската национална армия (ЛНА) играе в борбата с тероризма и въоръжените милиции, заплашващи регионалната сигурност\", казал Ас Сиси. Той подчертал, че \"незаконната намеса отвън в работите на Либия трябва да бъде прекратена\". По-рано днес Това ще стане най-рано следващия месец, припомня БТА. През април т. нар. ЛНА под командването на Халифа Хафтар започна офанзива за превземане на Триполи. Тя стигна до подстъпите на либийската столица, но никоя от двете страни в конфликта не може да вземе превес.", "date": "2019.12.26", "title": "Сиси призова Тръмп за прекратяване на \"незаконната намеса\" в Либия"}
{"url": "https://www.24chasa.bg/novini/article/8011570", "text": "Над 1 910 000 лева събра благотворителната кампания “Българската Коледа” в края на ежегодния концерт навръх Рождество. Това е равносметката от тазгодишното 17-о издание на инициативата под патронажа на президента Румен Радев. Той и съпругата му Десислава, председателят на Народното събрание Цвета Караянчева и патриарх Неофит гледаха концерта в Народния театър “Иван Вазов”. Водещи бяха актьорът и лекар Наум Шопов и малката звезда Петър Милошев. Кампанията е целогодишна, дарения може да се правят с есемес на кратък номер 1117 или обаждане на 0900 1117. Заявления за подпомагане на деца също се приемат през цялата година. Каузата на настоящото издание на благотворителната инициатива освен набиране на средства за болни деца е и осигуряването на високотехнологична апаратура за диагностика, лечение и рехабилитация. До края на концерта на 25 декември добри българи с големи сърца изпратиха 484 000 дарителски есемеса. трогнаха отново и публиката в театъра, и стотиците хиляди пред телевизионния екран. Нова тв излъчи концерта наживо. Истински бойци с родители герои - така ги определиха лицата на инициативата. Десетки певци, актьори, спортисти, тв водещи излязоха на сцената да подкрепят каузата и да насърчат малчуганите. Един от героите на вечерта бе малкият Георги, който има проблеми с двигателното си развитие. “Това са прекрасни и слънчеви деца. Можем само да взимаме пример от тях”, разплака се синоптичката Гергана Малконадска, която посети специализираната болница за рехабилитация на деца с церебрална парализа. Инициатива от години помага за закупуването на техника в лечебното заведение. Благодарение на закупената иновативна апаратура от средствата на “Българската Коледа” за недоносени бебета в неонатологията на АГ“Майчин дом” две малки момченца празнуват първата си Коледа у дома. При раждането си близнаците тежат по около 1,4 кг, разказа майка им Яна. С много грижи от медиците и с подходящата апаратура сега те са добре. В отделението по неонатологията бе и Поли Генова, която не можа да сдържи сълзите си при срещата с бебетата. Сред каузите на “Българската Коледа” е и закупуването на кохлеарни апрати за децата с увреден слух. Емоциоанално видео на Богомил, Дарина, Явор и други малчугани получи такава помощ, трогна зрителите. Децата Несломимия им дух ги води напред, а тишината понякога им помага - да се съсредоточат, да помислят и да начертаят следващата си цел. Малките герои разказаха и най-големите си притеснения - да ги питат защо говорят странно или да се подиграват на апарата им. Ако бях чуваща, щях да съм много щастлива, искрено разказа едно от момичетата. Ако чувах, сигурно щях да съм кифла, пошегува се нейна връстничка. Никой не остана равнодушен и при изпълнението на 8-годишния пианист Никола. Момченцето с аутизъм представи песента “Моята музика”, която сам е композирал. Докато е бебе, родителите му забелязват, че той не може да се фокусира и гледа в различни посоки. Веднага го водят на лекар и му поставят диагноза, че е незрящ. Когато е на 3 г., родителите му виждат, че той има по-скоро поведенчески проблеми, и се оказва, че е с аутизъм. Но Коко е надарен с невероятен музикален слух - дарба, която семейството започва да развива и момчето вече е виртуозен пианист. “Фондацията”, Графа, Миро, Любо Киров, Орлин Горанов, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, Детският радиохор участваха в концерта. На сцената на Народния театър за каузата се качиха още възпитаниците на Националното училище за танцово изкуство в София, детската вокална група “Бон-Бон” и др. Сред застъпниците, които призоваха за съпричастност към децата в беда, бяха и звездите от Народния театър Деян и Дарин Ангелови, Бойка Велкова, Радина Кърджилова и директорът Мариус Донкин. Каузата присърце взеха и златните момичета от ансамбъла по художествена гимнастика, пара- и спешъл- олимпийските ни атлети.", "date": "2019.12.26", "title": "Чудото “Българската Коледа” събра 2 млн. лв. навръх Рождество (обзор)"}
{"url": "https://www.24chasa.bg/novini/article/8011918", "text": "Украйна се договори със САЩ за доставка на втора партида на противотанкови ракетни системи \"Джавелин\". Това съобщи заместник-министърът на отбраната на Украйна Анатолий Петренко, предава ТАСС. „Министерството на отбраната подписа договор за доставка на втора партида противотанкови ракетни системи \"Джавелин“, каза той. Говорейки за доставките на оръжия от чужбина, Петренко информира, че през 2019 г. Киев е реализирал два договора с правителството на САЩ по програма за чуждестранни военни продажби, единият договор- с НАТО за поддръжка и доставка, допълва \" \". Заместник-министърът каза още, че въоръжените сили на Украйна през тази година са придобили значително количество въоръжения от различен тип.", "date": "2019.12.26", "title": "Украйна купува американските ракетни системи \"Джавелин\""}
{"url": "https://www.24chasa.bg/novini/article/8010702", "text": "Първият Музей на мостовете в Китай отвори врати в град Ухан, провинция Хубей на 18 декември. Чрез изящни изложби и съвременни технологии, музеят възпроизвежда историята на строителството на мостове в страната от 1949 г. насам и демонстрира постиженията в сферата по целия свят, предава  . Експонатите са разделени в осем категории, сред които древни и съвременни китайски мостове, мостовете на света и културата в сферата. В добавка към някои ценни колекции, музеят представя и модели на известни мостове от страната и чужбина. В него могат да се види още разнообразие от модерно оборудване, което предоставя на посетителите едно интерактивно изживяване. Със средствата на виртуалната реалност, гостите на музея могат да преминат по моста „Хонконг-Джухай-Макао\" или да изгледат филм за мостове в 5-измерно кино.", "date": "2019.12.26", "title": "Отвори врати първият Музей на мостовете в Китай"}
{"url": "https://www.24chasa.bg/novini/article/8011139", "text": "Полицията задържа руския опозиционен политик Алексей Навални при претърсване днес в московския офис на организацията му \"Фонд за борба с корупцията\", съобщи в социалните медии неговата говорителка, цитирана от Ройтерс и Франс прес. \"Алексей беше насилствено задържан и отведен. Той не оказа съпротива\", посочи в Туитър говорителката му Кира Ярмиш, допълвайки, че обиските продължават. Малко преди това опозиционерът публикува видеоклип, на който се вижда как разбиват вратата на Фонда с бормашина и електрически трион, предава БТА. Нарочно са избрали днешния ден, понеже Алексей щеше да говори в своя онлайн канал, каза Ярмиш. За момента няма коментар от страна на властите за претърсването и ареста.", "date": "2019.12.26", "title": "Навални арестуван след претърсване на\nфонда му за борба с корупцията (Видео)"}
{"url": "https://www.24chasa.bg/novini/article/8011164", "text": "Режимът на Башар Асад заяви, че е започнал с Русия съвместни дейности по проучване за наличие на въглеводороди в Средиземноморието. “За първи път говоря за това: Сирия започна работата по проучване за нефт и газ в Средиземно море с руски компании”, каза съветничката на Асад Бутайна Шаабан. Шаабан добави, че режимът започнал подготовка за този процес преди няколко години. Тя не посочи руските компании, участващи в проучвателните работи. Съобщението идва на фона на засиленото напрежение в Източното Средиземноморие заради морската сделка на Турция с Либия. Сделката дава възможност на Турция да гарантира правата си в Средиземноморието, като същевременно предотвратява да бъде поставена пред свършен факт от други държави в региона. Споразумението утвърждава правата на Турция в Източното Средиземноморие пред едностранните опити за сондиране от страна на администрацията на кипърските гърци, като изяснява, че Севернокипърската турска република (СКТР) също има права на ресурси в района, подчертава в. „Сабах“. Гърция, не приветства сделката и дори я счита за нарушение на собствените си права, въпреки че международното право приема друго, твърди турската преса.", "date": "2019.12.26", "title": "Москва и Дамаск започват сондажи за нефт в Средиземноморието"}
{"url": "https://www.24chasa.bg/novini/article/8011178", "text": "Лавината падна тази сутрин, докато много хора, възползвали се от почивния ден след Коледа и от слънчевото време, са карали ски на пистата. Говорител на полицията каза, че лавината е била голяма, цитира думите му БТА. Той цитира очевидци, според които няколко души са били затрупани от снега, предаде ДПА. Двамата леко ранени са откарани в болница от планинската спасителна служба.", "date": "2019.12.26", "title": "Лавина рани 2-ма в Швейцария (Видео)"}
{"url": "https://www.24chasa.bg/novini/article/8011198", "text": "За първи път след катастрофата в атомната електроцентрала в Чернобил се появи украсена елха в изоставения град Припят, съобщава уебсайта на украинския телевизионен канал ЗИК, цитиран от РИА Новости. \"Новогодишната красавица бе поставена в близост до една от централните сгради на Припят, двореца на културата „Енергетик“. Бивши жители на града пристигнаха, за да открият поставянето на дървото и го украсиха с новогодишни играчки и свои снимки от детството”, пише още в съобщението. Катастрофата в атомната електроцентрала в Чернобил стана на 26 април 1986 г., когато избухва четвъртият блок на АЕЦ-а. След аварията са засегнати териториите на няколко държави – Русия, Украйна и Беларус, припомня \" \". Общата площ на радиационно замърсяване в Беларус възлиза на около 46 500 квадратни километра (23% от общата площ). В Украйна - 50 000 квадратни километра в 12 региона. Освен това 19 руски региона с площ от почти 60 000 квадратни километра и население от 2,6 милиона души бяха засегнати от радиоактивно замърсяване .", "date": "2019.12.26", "title": "Украсиха елха в Припят за пръв път след аварията в Чернобил  (Снимки)"}
{"url": "https://www.24chasa.bg/novini/article/8011248", "text": "Кобра захапа за устните мъж, която се опита да целуне влечугото. Случката се разигра в Индия, предаде \" \". Обитатели на град Бхадравати забелязали змията и се обърнали за помощ към змияр-любител. Сону бързо хванал кобрата, но решил да направи малко шоу пред очите на насъбралите се около него хора. Индиецът искал да се полегува като целуне змията и на видеото се вижда как започва бавно да приближава главата си към кобрата, която вече е застанала в нападателна позиция. Точно когато „целувката“ вече е почти извършена, кобрата взима инициативата, светкавично се нахвърля върху змияра и го захапва за устната. Сону е настанен в болница. Според Кришна Кумар, един от очевидците, Сону искал да направи един от популярните в интернет трикове – да целуне кобрата по „тила“. „Вместо да я целуне изотзад, той сглупи и тръгна да я целува отпред, за което си плати“.", "date": "2019.12.26", "title": "Кобра захапа мъж, опитал да я целуне (Видео)"}
{"url": "https://www.24chasa.bg/novini/article/8011290", "text": "Гръцкото правителство ще раздаде щедри бонуси в края на годината на хора с ниски доходи. Право на тях имат и българските граждани, които работят и плащат данъци в Гърция, предаде  . Гръцкото правителство отпуска еднократна помощ над 215 милиона евро за 307 хиляди домакинства или за общо над 1 милион души. Решението е на министерството на финансите след отчитане на бюджетен излишък, който се предоставя за помощи на хората с ниски доходи. Вместо очакваните 175 милиона евро бюджетният излишък показва увеличение с още 40 милиона, съобщи говорителят на правителството Стелиос Пецас. Парите ще бъдат изплатени в първите работни дни от следващата седмица преди Нова година, уточняват от финансовия екип на правителството. Средствата включват и чужди граждани, които внасят данъци в Гърция. В отговор на опозицията правителството на Кириакос Мицотакис заяви, че сумата за този \"социален дивидент\" е съгласувана с кредиторите и не нарушава баланса в бюджета за следващата година.", "date": "2019.12.26", "title": "Раздават щедри бонуси за хората с ниски доходи в Гърция"}
{"url": "https://www.24chasa.bg/novini/article/7995904", "text": "Убийство по хулигански подбуди, заслужаващо поне 20 години затвор, или смърт по непредпазливост, в следствие на умишлен удар, което се наказва далеч по-леко, има в трагедията с 18-годишния Алекс Ангелов от Бяла? За това трябва да се произнесе в началото на 2020 г. Апелативният съд във Велико Търново. Магистратите в Търново за втори път гледат делото за убийството на ученика при разпра след дискотека през 2017 г., след като ВКС отмени скандално ниската присъда от 3 години затвор за циганина Валентин Маринов и върна делото на нов състав. Първоначално Русенският окръжен съд даде 20 г. за умишлено убийство. След това обаче на втората инстанция престъплението бе преквалифицирано в неволно деяние, по непредпазливост, и Маринов получи едва 3 г. зад решетките. Това предизвика вълна от протести на близки и приятели на Алекс и семейството му. Те застанаха с искане за справедлива присъда пред Съдебната палата във Велико Търново и на 9 декември. Делото се гледа и приключи в един ден. Две години и половина след смъртта на Алекс, 5-годишното му братче не говори. От стреса момченцето не желае да комуникира. Не помага ходенето по доктори и логопеди 3 пъти седмично. Майка на убития ученик Росица не е в състояние да излезе от къщи. Това разказа свакото на момчетата Панайот Панайотов. Пред съда със снимка на Алекс бе и 16-годишният му брат Павел. \"Искаме справедливост. Каквато и да е присъдата, тя няма да върне брат ми\", пророни момчето. \"Не може един човешки живот на момче на 18 г. да бъде затрит и да получи 3 години присъда\", негодуваха хората от Бяла. \"Каква е тази непредпазливост? Какво е това правосъдие, всеки може да направи всичко и накрая за 2-3 г. да излезе. Искаме човешкият живот да има някаква стойност. Това е срамно, за едно куче дават три години, това ли струва човешкия живот - 3 години?\", коментираха почернените близки. \"Въпросът е да се знае, че не може да убиваш поголовно, ей така. 20 години, поне да се стреснат и другите\", настояваха те. Трагедията се разигра на 8 юли 2017 г. когато ромът Маринов удря по главата Алекс Ангелов след дискотека. Момчето пада на земята и изпада в кома. Издъхва няколко дни по-късно в русенска болница. По-късно стана ясно, че в основата на конфликта са хомосексуалистите от циганската махала на Бяла Гyнди и Чочи. Валентин ударил Алекс, за да не ги обижда. В хода на разследването циганинът отричаше, твърдеше, че е натопен от останалите. \"Казват, че е по непредпазливост, а той е звънял на братовчед си, казал че нещо става, чувствал се е заплашен. Значи не е бил блъснат само веднъж\", разсъждават недоволните. \"Той пада на земята и те го оставят сам и избягват. Възрастен мъж е убиецът, а е обърнал гръб на момче в безпомощно състояние. Чудя се този човек как ще живее оттук-нататък. Как ще се върне и ще погледне децата си, като знае, че е убил едно дете\", нарежда Кремена, първа братовчедка на бащата на Алекс. Делото мина при безпрецедентна охрана, а в залата бяха допуснати едва 10 от близките на убитото момче. Валентин бе доведен с пранги на ръцете и краката. Родителите Слави и Росица Ангелови, които са и частни обвинители, не дойдоха за процеса. Представляваше ги адвокат. Прокуратурата поиска разпит на нови свидетели - общо 16 медици от екипите на спешна помощ и болницата в Бяла, оказали първоначална помощ на Алекс, както и лекари и медицински сестри от болницата в Русе. Те трябваше да изяснят може ли в следствие на приложеното лечение и медикаменти по лицето на Алекс да са отзвучали синини и хематоми от нанесения удар. След близо 1 час тайно съвещание съдът отхвърли искането. \"Вещото лице категорично установи, че няма телесни увреждания от силен удар, така както прокуратурата твърди. Падането от собствен ръст също може да има такъв резултат\", каза адвокатът на подсъдимия Венцислав Великов. Той отново настоя за преквалифициране на деянието от убийство по хулигански подбуди в умишлено нанесена лека телесна повреда, вследствие на което е настъпила смърт по непредпазливост. \"В папката по делото фактите сочат само и единствено към нанесена телесна повреда в следствие на която е настъпила смърт. Безспорно е установено, че пострадалото момче, след като са излезли от дискотеката, не си е тръгнало към спирката, а е продължило да върви след тези момчета от цигански произход. На два пъти преди това е имало сблъсък и то по инициатива на пострадалото момче\", обясни пред журналистите защитникът. Вещите лица по допълнителната съдебномедицинска експертиза казаха в съда, че по време на случилото се Алекс е бил с над 2 промила алкохол в кръвта. В записи от охранителни камери обаче няма съществена промяна в походката и координацията му, а поведението му е на частично повлиян от алкохола човек. Според тях няма категорични данни за нанасяне на юмручен удар в ляво в лицето на Алекс, но не изключват да е имало такъв, като той по-скоро е бил слаб и не е нанесъл следи. За черепно-мозъчната травма, от която е починал, е достатъчно той да е паднал по гръб и да е ударил главата си. Според вещите лица всички медицински документи за състоянието на младежа посочват, ме няма травматични увреждания по лицето му, включително и изследване със скенер. При финалните пледоарии прокуратурата и частните обвинители поискаха да бъде потвърдена присъдата от 20 г. на Окръжния съд в Русе. В правото си на последна дума Валентин Маринов каза, че не той е нанесъл удара и също поиска справедливост.", "date": "2019.12.26", "title": "Братчето на убития Алекс от Бяла не говори след трагедията"}
{"url": "https://www.24chasa.bg/novini/article/8011324", "text": "Германец получи приятна изненада за Коледа, когато честен случаен минувач му върна раница с подаръци и с 16 000 евро в брой, която забравил под дърво, съобщи Франс прес. Минувачът, на 51 години, уведомил полицията, след като се спънал в раницата в град Крефелд, Западна Германия. Това станало малко след полунощ на Бъдни вечер. Полицаите бързо идентифицирали собственика, 63-годишен мъж, на когото върнали раницата с ценното й съдържание, предава БТА. Човекът, който намерил раницата, \"отказа да получи награда, защото е Коледа\", написа във \"Фейсбук\" полицията. \"Действително има хора, които правят добрини на Коледа\", добави тя. В Германия всеки човек, върнал намерен предмет, може да получи награда в зависимост от стойността му. В този случай мъжът, намерил и върнал раницата, е можело да получи 490 евро.", "date": "2019.12.26", "title": "Германец намери и върна раница с 16 хил. евро на собственика й"}
{"url": "https://www.24chasa.bg/novini/article/8011352", "text": "Двама алпинисти загинаха днес в планинската верига Гран Сасо в италианския регион Абруцо, а спасителите откриха тялото на друга алпинистка, която изчезна в същия район в сряда, предава Tgcom24. Починалата двойка катерачи, по предварителни данни, по време на изкачването се е подхлъзнала в снега и е паднала в долината. Партньорът им е останал невредим и е повикал спасители, съобщава РИА Новости. Тялото на изчезнала в сряда спортистка е намерено на надморска височина от 2500 метра, припомня  . Причината за смъртта й вероятно е топяща се снежна маса. Известната алпинистка искала да покори най-високия връх на Апенините, Корно Гранде.", "date": "2019.12.26", "title": "3-ма алпинисти загинаха в Италия"}
{"url": "https://www.24chasa.bg/novini/article/8011430", "text": "Македонският премиер Зоран Заев подчерта, че гражданите са наясно, че ако ВМРО-ДПМНЕ се върне на власт, у дома ще възникнат нови междуетнически конфронтации и нови кавги с Гърция и България, предаде \" \". „Доказателство и неоспорим факт е, че има нула албанци, които ще гласуват за тях, както показват всички анкети. Гражданите знаят какво означава този риск. Второто нещо са незабавни кавги с Мицотакис и Борисов, ново вето, нови горчивини, ново задръстване в калта и застой на едно място“, подчерта Заев. Гражданите знаят, добави той, че сме на прав път и няма друг начин. „Същността на политиките оказва пряко влияние върху гражданите, които са нашите избиратели. Убеден съм, че ще получа нов мандат за премиер, защото политиките, които провеждаме, са насочени към държавата“, каза премиерът Зоран Заев на днешното заседание на парламента, посветено на парламентарните въпроси. „Няколко пъти съм казвал, че разликата между СДСМ и ВМРО-ДПМНЕ в предсрочните избори ще бъде от 60 до 120 000 гласа. Това е безспорен факт и сега го потвърждава последната анкета“, каза Заев. Той посочи, че МЦМС, изготвила анкетата, е неправителствена организация, финансирана от международни институции и е изградила своята репутация и доверие през годините. Премиерът се обърна към опозиционния лидер с предложението онзи, който загуби на изборите, да се откаже от политиката. „Моята амбиция не е да съм депутат. Амбицията ми е – да търся честен мандат, в който ще се решат основните проблеми на държавата и интеграцията ще е завършен въпрос. Убеден съм, че ще получа нов премиерски мандат, защото политиките, които провеждаме, са искрени, държавно ориентирани и нямаме предразсъдъци. Няма повече тайни, всичко се знае в страната. Променете политиките си, за да не останете в опозиция за по-дълго“, подчерта Заев в обръщение към опозиционните страни.", "date": "2019.12.26", "title": "Заев: Ще има кавги с Борисов и Мицотакис, ако ВМРО-ДПМНЕ дойде на власт"}
{"url": "https://www.24chasa.bg/novini/article/8011385", "text": "Министърът на здравеопазването Кирил Ананиев е посетил настанените  , съобщи пресцентърът на ГЕРБ. Той е бил придружен от народния представител д-р Александър Александров, главния държавен здравен инспектор доц. д-р, д.м. Ангел Кунчев и директора на лечебното заведение д-р Анатолий Митов. \"Пациентите са стабилизирани в добро общо състояние. Направени са им микробиологични изследвания, резултатите от които ще бъдат ясни след два дни. Въобще не можем да говорим за епидемия\", е бил категоричен министър Ананиев. Той е уверил, че наблюдава положението от 24 декември, когато е получил първите сигнали, че има съмнения за зараза. \"Поддържаме непрекъснат контакт с д-р Митов, с доц. Кунчев, с РЗИ-Перник. Така че получаваме подробна информация за обстановката в Перник. За мен като ръководител на Министерството на здравеопазването е изключително важно в болницата да има осигурено необходимото количество вода, да изпълнява своите функции. В няколко от отделенията има вътрешни резервоари, които осигуряват потребностите на отделенията за извършване на съответните медицински дейности. Министерството на здравеопазването отпусна 27 хил. лв. за ремонт на централния резервоар. Той ще приключи до 5 дни, което означава, че болницата ще бъде осигурена при всякакви условия и екстремни ситуации с необходимото количество и качество вода\", е отбелязал министърът на здравеопазването. Министър Ананиев е посетил пернишкия квартал \"Проучване\", където са четирите блока с нарушено качество на водата. \"На място в квартала се подменя водопроводната мрежа. Имам уверение от фирмата, която извършва ремонта, че до края на днешния ден ще бъде подменена инсталацията и ще бъде направена проба за качеството на водата в 4-те блока\", е отбелязал министър Ананиев.", "date": "2019.12.26", "title": "Ананиев в Перник: Пациентите са добре, не може да се говори за епидемия"}
{"url": "https://www.24chasa.bg/novini/article/8011466", "text": "За трети пореден ден полиция и демонстранти влязоха днес в сблъсъци в търговски центрове в Хонконг, съобщи Франс прес. Демонстрантите се събраха следобед в няколко мола в мегаполиса и скандираха лозунги срещу правителството и полицията. В един от търговските центрове силите на реда използваха лютив газ и спрей със синя боя срещу облечените в черно демонстранти, съобщи журналист на АФП от мястото на събитието. Полицията извърши много арести. С акциите си в натоварения за търговските центрове период между Коледа и Нова година демонстрантите целят да нанесат удар по икономиката и по този начин да окажат натиск върху местните власти и върху Пекин да изпълнят исканията им, уточнява БТА. Те настояват за разследване на случаите на полицейско насилие срещу протестиращи и за ненамеса на Пекин в свободите, обещани на бившата британска колония при връщането й на Китай през 1997 г.,отбелязва Ройтерс.", "date": "2019.12.26", "title": "Сблъсъци между полиция и демонстранти в молове в Хонконг (Снимки и видео)"}
{"url": "https://www.24chasa.bg/novini/article/8011498", "text": "Водещи индекси на Нюйоркската фондова борса достигнаха днес рекордни равнища, предаде Ройтерс. Първият ден на търговията на Уолстрийт след коледната пауза преминава под знака на оптимизма, че скоро ще бъде сключено търговско споразумение между Съединените щати и Китай. Доклад на министерството на труда на САЩ пък показа днес, че броят на американците, подали миналата седмица молба за обезщетение за безработица, е намалял, което говори за устойчивост на трудовия пазар, предава БТА. По-широкообхватният индекс Стандард енд Пуърс 500 се повиши с близо 8 пункта, или 0,25 процента от стойността си, до 3231 пункта, а индексът на високотехнологичните дружества Насдак прибави близо 30 пункта, или 0,33 процента, до 8982 пункта - рекордни равнища. Промишленият индекс Дау Джоунс нарасна с близо 55 пункта, или 0,19 процента, до 28 570 пункта.", "date": "2019.12.26", "title": "Рекордни индекси на Уолстрийт на фона на надежди за сделка САЩ - Китай"}
{"url": "https://www.24chasa.bg/novini/article/8011519", "text": "Президентът на САЩ Доналд Тръмп призова Русия, Сирия и Иран да спрат да убиват цивилни в сирийската провинция Идлиб, където техните сили зачестиха бомбардировките от средата на декември, съобщи Франс прес. \"Русия, Сирия и Иран убиват или са на път да убият хиляди невинни цивилни в провинция Идлиб. Не го правете!\", написа Тръмп в \"Туитър\". Той приветства Турция, която, по думите му, \"полага усилия да спре тази касапница\". Около 80 цивилни бяха убити при тази нова ескалация на конфликта, припомня БТА. Във вторник Анкара съобщи, че преговаря с Москва за ново спиране на огъня в Идлиб. По-голямата част от северозападната сирийска провинция е контролирана от джихадистката групировка Хаят Тахрир аш Шам и други бунтовнически движения. Режимът в Дамаск, който контролира над 70 процента от територията на Сирия, е решен да отвоюва Идлиб.", "date": "2019.12.26", "title": "Тръмп: Русия, Сирия и Иран убиват хиляди невинни в Идлиб"}
{"url": "https://www.24chasa.bg/novini/article/8011550", "text": "Над 60 мигранти бяха задържани днес при опит да прекосят Ламанша, предаде ДПА, като се позова на британските власти. 49 души, открити в четири малки лодки, са били свалени на британския бряг. Мигрантите казали, че са от Иран, Ирак и Афганистан. Френските власти задържали 14 човека в две лодки и ги върнали в страната. Няколко от мигрантите били премръзнали, съобщава БТА. Над 1800 души са се опитали да преминат Ламанша с лодки от януари по данни на британското министерство на вътрешните работи. Много трафиканти обясняват на мигрантите, че прекосяването на протока между Франция и Великобритания няма да е възможно след Брекзит, който трябва да стане факт на 31 януари. Незаконното преминаване на Ламанша е много рисковано, тъй като той е един от най-натоварените морски пътища в света.", "date": "2019.12.26", "title": "Задържаха над 60 мигранти при опит да прекосят\n аманша"}
{"url": "https://www.24chasa.bg/novini/article/8011683", "text": "Броят на предприемачите у нас нараства, но нивото остава сред най-ниските в света. Това показват резултатите от последното изследване на Глобалния предприемачески мониторинг, предава  \". През следващите три години едва 3,9% от българите планират да започнат бизнес. За сравнение този процент е средно 26 на 100 в останалите инвестиционно обусловени икономики като Хърватия, Унгария, Полша и Латвия например. Причините: По-голямата част от анкетираните, около 39%, не виждат подобна възможност. 19 на сто пък са посочили, че не се чувстват уверени. Все пак сферата с най-много предприемачи у нас е търговията на едро и дребно. Делът ѝ е 49,3%. Христо Иванов е сред малкото млади хора, които развиват собствен бизнес в Мездра. Работи седем дни в седмицата, без почивен ден от шест години. Занимава се ремонт на машини, търговия и куриерски услуги. „В града, в който сме ние, да правиш пари и да оцеляваш, е трудно, а да успяваш, е изкуство”, казва Христо Иванов. Той успява да изгради международна компания само за година и половина, като започва с двама души екип. „В момента сме екип от 11. Успяхме да привлечем клиенти от над 12 държави в ЕС”, каза Христо Борисов. Рискът е част от успешния бизнес и за Христо от Мездра, и за Христо от София. 60% от започналите бизнеси у нас обаче се отказват заради липса на печалба, а страхът от провал отказва десетки да опитат, показва експертно проучване. „Предпочитат уюта на една гарантирана работа от 9 до 5 срещу заплата. Това означава, че много от тях не са подготвени, как това да се случва. Това до някъде не е изненада, тъй като голяма част от българските бизнеси са в сферата на търговията и не са на чужди пазари”, заяви Мира Христова, GEM България. Затова според представителите на стартиращите компании държавата трябва да осигури и стимули да се провалим и да насърчава хората да опитват. „При несъстоятелност не се прави никава разлика дали фалира дружество, което двама студенти са взели 10 000 лева кредит и не са успели да го върнат или се фалира завод за половин милиадр. Ако ние спешно не променим нещо, след 15 години, въобще не е ясно как тази икономика ще работи”, каза Добромир Иванов – БСТА. Стартъп компаниите у нас са около 2000.", "date": "2019.12.26", "title": "Изследване: Броят на предприемачите у нас нараства, но нивото остава ниско"}
{"url": "https://www.24chasa.bg/novini/article/8010237", "text": "Газопроводът \"Северен поток-2\" ще бъде довършен независимо от санкциите, въпреки че в настоящия момент у руската страна няма яснота дали швейцарската компания Олсийз (Allseas), която се занимаваше с полагането на тръбите на газопровода, ще може да завърши този проект. Това заяви руският министър на енергетиката Александър Новак в интервю за медийната група РБК, предаде ТАСС. \"Засега е преждевременно да се говори, че Олсийз няма да може да дострои \"Северен поток-2\". Те преустановиха работа, за да изключат риска от санкции. Независимо от санкциите газопроводът ще бъде достроен. Остана полагането на малко по-малко от 160 километра тръби\", заяви Новак, предава БТА. Той каза, че споразумението между Русия и Украйна за транзита на газ може да бъде финализирано през идните почивни дни. По думите му обемите на транзита, за които се е говорило в протокола за подписване на договорката, са минимални и в случай на нужда могат да бъдат увеличени. Новак каза, че първоначално стартовите преговорни позиции на двете страни са били много различни. Русия е искала тригодишен договор и обем от 25-35 милиарда кубика на година, а Украйна е искала договор за 10 години и колкото се може по-голям обем. Русия ще разгледа възможността за финансиране на участие в модернизирането на украинската газотранспортна система, ако има съответното искане от Киев, но засега този въпрос все още не е обсъждан, каза още Новак.", "date": "2019.12.26", "title": "Русия: \"Северен поток-2\" ще бъде довършен независимо от санкциите"}
{"url": "https://www.24chasa.bg/novini/article/8010254", "text": "245 къщи са изгорели напълно или частично в пожара, който бушува от вторник из хълмовете на чилийския туристически град Валпараисо, предаде Франс прес. Пламъците са обхванали хълмовете Рокуант и Сан Роке. Унищожени са 150 хектара. Пострадали са 12 пожарникари. Без ток са между 2000 и 3000 души, предава БТА. Започнало е разследване за причините за огнената стихия, с която се борят 12 пожарникарски отряда, военни, 7 самолета цистерни и 11 хеликоптера. Те са постигнали напредък в овладяване на пламъците, но десетки семейства са били евакуирани от района точно, когато са се готвели да празнуват Рождество Христово. Някои от тях прекараха празника в центрове за спешно настаняване.", "date": "2019.12.26", "title": "Пожар унищожи 245 къщи в Чили, десетки семейства са без дом (Видео, обновена)"}
{"url": "https://www.24chasa.bg/novini/article/8004319", "text": "Една от ключовите услуги, които Huawei предлага на своите клиенти, е безплатно удължаване на гаранция с 90 дни. Клиентите закупили ново HUAWEI устройство от официалните партньори на Huawei България или клиенти посетили HUAWEI сервизен център при възникнал проблем с тяхно гаранционно устройство, могат се възползват от тази оферта за избрани модели. Това се отнася се за продукти, закупени от официалните партньори на Huawei България – мобилните оператори А1, Виваком, Теленор или продукти закупени в търговската мрежа на Технополис, Техномаркет, Зора, Техмарт и партньорите на Поликомп (PlESIO, Ardes.bg, Laptop.bg, Smartphone.bg, Ozone.bg и др.) Повече информация можете да намерите на  . За да се включат в кампанията потребителите трябва да активират и приложението HiCare, което вече е инсталирано на всяко усройство. Те трябва да кликнат на банера за промоцията и да актуализират HiCare версията, ако системата го изисква. Сдобиването с HUAWEI ID, което се получава от системата, е задължително, за да получат потребителите своите 90 дни удължена гаранция. От Huawei предлагат и безплатно поставяне на протектор за дисплей, както и 20% отстъпка при извънгаранционен ремонт. Това включва смяна на дисплей или основен модул на извънгаранционни устройства за избрани модели.", "date": "2019.12.26", "title": "Стартира новата сервизна кампания на Huawei, валидна до 3 януари 2020 г."}
{"url": "https://www.24chasa.bg/novini/article/8010281", "text": "Седемнадесетото издание на благотворителната инициатива „Българската Коледа“, което си поставя за цел да подпомогне лечението на деца и да осигури високотехнологична медицинска апаратура за диагностика, лечение и рехабилитация продължава. Над 1 910 000 лева достигна набраната сума след края на благотворителния спектакъл, който се състоя навръх Коледа в Народния театър „Иван Вазов“, съобщават от прессекретариата на президента. Към момента са изпратени 484 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на месец ноември. Оттогава досега в дарителската банкова сметка на инициативата са постъпили 1 395 000 лв., a 31 000 лв. са дарени чрез системата ePay.bg. На коледния благотворителен спектакъл „Българската Коледа“ присъстваха президентът Румен Радев и неговата съпруга Десислава Радева, Цвета Караянчева, председател на Народното събрание, Негово Светейшество Българският патриарх и Софийски митрополит Неофит, дипломати, дарители, посланици на кампанията и деца, подпомогнати от „Българската Коледа”. В подкрепа на децата на “Българската Коледа” от сцената на Народния театър послания отправиха изявени български музиканти, певци, танцьори, актьори, спортисти и журналисти. Тази година концертът бе реализиран от екипа на „Dream Team Productions” и излъчен на живо по Нова телевизия, Българското национално радио и БНТ Свят. Миро, Орлин Горанов, Графа, Любо Киров, Люси Дяковска, Фондацията, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, танцьорите Джорджия Кънчева и Антон Кандауров, възпитаниците на Национално училище за танцово изкуство в София, детска вокална група Бон-Бон и Детски хор на Българското национално радио посветиха своите изпълнения на нуждаещите се деца и призоваха за подкрепа. Като застъпници на „Българската Коледа“ на сцената излязоха и журналисти от трите национални телевизии БНТ, бТВ и Нова ТВ – д-р Неделя Щонова, Невена Василева, Марина Матева, Валерия Видева, Флорина Иванова, Цветелина Абрашева, Филипа Иванова, Кристина Газиева, Ивомира Пехливанова. Лицата на Нова телевизия Аделина Радева, Виктор Николаев, Николай Дойнов, Христо Калоферов, Мартина Ганчева, Мирослава Иванова също подкрепиха благородната инициатива. Сред застъпниците, които призоваха за съпричастност към децата в беда бяха и Гергана Малкоданска, актрисата Диана Димитрова, певицата Поли Генова, актьорите от Народния театър – Деян и Дарин Ангелови, Бойка Велкова, Радина Кърджилова и директорът на театъра Мариус Донкин. Присъединиха се към каузата „Българската Коледа” и Националният ансамбъл по художествена гимнастика, млади спортни надежди на България, пара и спешъл олимпийските атлети. Седемнадесетото издание на благотворителната инициатива продължава през цялата 2020 година. Заявления за подпомагане на деца се приемат през цялата година. Допълнителна информация за „Българската Коледа“, както и начините, по които може да бъде направено дарение, са посочени на интернет-страницата на благотворителната инициатива:  .На същия е посочен и реда за кандидатстване за подпомагане.", "date": "2019.12.26", "title": "\"Българската Коледа\" събра близо 2 млн. лева"}
{"url": "https://www.24chasa.bg/novini/article/8010315", "text": "От началото на годината до средата на декември у нас са станали 6413 тежки катастрофи. В тях 594 души са загинали, а над 8000 са ранените. Средно на ден у нас живота си на пътят губят двама души. Ако тенденцията се запази, боят на жертвите ще изпревари този от 2018 г., когато при пътни злополуки са загинали 611 души, предава  . „В България броят на убитите на пътя на 1 млн. души е 98 души. Това е една голяма цифра, която ни отрежда първото място в Европа. Три пъти по-малко е броят на загиналите във Великобритания, например”, каза в „Тази сутрин” Красимир Георгиев от Асоциацията за квалификация на автомобилистите. По думите му причините за тази статистика са комплексни. „Като се започне от обучението, което много хора смятат, че не бива да се реформира, а ние сме дълбоко убедени, че това е необходимо. То трябва да е адекватно и да се променя пропорционално на пътната обстановка”, обясни Георгиев. „България е единствената държава в света, в която искаме диплома, за да караме шофьорски курс. Ние сме една от малкото държави, в които КАТ издава книжката. Това не е нейна работа”, на мнение е Георгиев. „В последно време се забелязва един наплив на неуспели да се реализират в живота хора и решават, че тук е мястото да станат експерти по безопасно движение и да намерят своето призвание. Жалко, че държавата ги допуска до тази тънка материя, от която зависят много човешки животи”, каза още той. „Навъдиха се институти, академии, университети по пътна безопасност. Ако погледнем какви хора са там, някой е завършил педагогика, друг е бил началник в полицията. Но това няма нищо общо с експерт”, допълни Красимир Георгиев. „В основната схема, гарантираща безопасно движение, а тя е човек-път-автомобил, човекът е поставен на първо място. Той със своето знание, поведение и манталитет може да компенсира до голяма степен недостатъците на останалите два фактора. Затова във всички страни основната роля се възлага на задкормилното устройство – водачът, който стои зад волана”, коментира Георгиев.", "date": "2019.12.26", "title": "България е първа в Европа по брой жертви на пътя"}
{"url": "https://www.24chasa.bg/novini/article/8010357", "text": "Турският президент Реджеп Тайип Ердоган е утвърдил меморандума за военно сътрудничество между Турция и правителството на националното съгласие на Либия. За това свидетелства публикация днес в турския Държавен вестник (\"Ресми газете\"), предаде ТАСС, цитирана от БТА. По този начин от страна на Турция документът е окончателно ратифициран. По-рано споразумението получи одобрение от парламента и от комисията по международни дела на Турция. Споразумението за военно сътрудничество беше подписано в Истанбул на 28 ноември. То предвижда обучение и подготовка на военнослужещи и укрепване на отношенията между военните на двете страни. Беше подписан и меморандум за взаимно разбирателство между Турция и Либия за разграничаването на морските зони между двете страни, което породи рязка реакция от страна на Гърция.", "date": "2019.12.26", "title": "Ердоган утвърди меморандума за военно сътрудничество с Либия"}
{"url": "https://www.24chasa.bg/novini/article/8010406", "text": "Пиян 19-годишен младеж предизвика тежка катастрофа на бул. „Левски” във Варна, при която пострада непълнолетно момче. Инцидентът станал около 23:40 ч., на бул. \"Васил Левски\", в района на кръстовището с ул. \"Царевец\". Младежът бил зад волана на \"Фолксваген\", по време на движение, блъснал попътно движещ се \"Шевролет\". След удара се завъртял и се блъснал последователно в пътен знак, мантинела и рекламно табло. По време на каскадата непълнолетният му приятел изпаднал от колата и се е ударил в паркиран автомобил. Момчето е настанено в болнично заведение с тежки травми и опасност за живота. По случая има образувано досъдебно производство. При направените проверки е установено, че водачът на автомобила е управлявал след употреба на алкохол над 1,2 промила в издишания въздух.", "date": "2019.12.26", "title": "Пиян младеж предизвика тежка катастрофа във Варна"}
{"url": "https://www.24chasa.bg/novini/article/8010443", "text": "Израелската управляваща партия \"Ликуд\" гласува днес за лидер и това е първото сериозно вътрешнопартийно предизвикателство за премиера Бенямин Нетаняху, който е на власт вече повече от 10 години, предаде Асошиейтед прес, цитирана от БТА. Политикът ветеран  , твърдейки, че е в по-добри позиции да състави правителство на парламентарните избори в страната през март догодина, след като Нетаняху не успя да направи това и след двата национални вота тази година - през април и септември. Въпреки надвисналата над него сянка на повдигнатите му обвинения в корупция, Нетаняху остава популярен сред членовете на \"Ликуд\" и крайно преданата партия, която е имала едва четирима лидери от учредяването си през 70-те години на миналия век, застава твърдо зад дългогодишния си водач. Очаква се той да победи с лекота Саар, а евентуална победа може да засили представянето му на следващите национални избори. Възможно е обаче Саар, получил подкрепата на шепа депутати от \"Ликуд\", да се възползва от неспокойната обстановка, в резултат на която избирателната активност може да остане ниска. Ако спечели, Саар ще бъде кандидатът на \"Ликуд\" за премиер на изборите през март. \"Изпълнени сме с духа на победата\", заяви депутатът Йоав Кисш, ръководител на кампанията на Саар. Тази кандидатура е добра за партията и според мен може да донесе промяната и надеждата за революция в \"Ликуд\", каза той пред израелското военно радио. Нетаняху окачестви Саар като неопитен, докато себе си обрисува като гарант на сигурността и изключително вещ в международната дипломация човек. Най-новите допитвания показват, че начело със Саар \"Ликуд\" би съставила по-силен блок с естествените си съюзници - ултраортодоксалните и националистите. Саар би бил и в по-добра позиция да състави правителство на националното единство с центристката партия \"Синьо и бяло\", ако след изборите през март се стигне до същата задънена улица като предишните два пъти, както се и очаква. Резултатите от днешното гласуване се очаква да станат известни утре сутринта.", "date": "2019.12.26", "title": "Израелски депутат оспорва водачеството на Нетаняху"}
{"url": "https://www.24chasa.bg/novini/article/8010514", "text": "Премиерът Бойко Борисов инспектира моста на АМ \"Струма\" край Дупница, който беше увреден от пожара през лятото. Съоръжението вече е изцяло ремонтирано. Ремонтирахме го аварийно, след като се повредиха колоните и носещите греди на моста. За 2 месеца приключиха ремонтните дейности, които струваха над милион лева, каза зам.-министъра на регионалното развитие и благоустройството Николай Нанков, който придружаваше премиера. Борисов и Нанков огледаха и строежа на \"Струма\". Тук ще е най-дългият тунел, строен в България, обясни Нанков.", "date": "2019.12.26", "title": "Борисов с Нанков на моста на \"Струма\", повреден от пожар през лятото (Видео)"}
{"url": "https://www.24chasa.bg/novini/article/8010557", "text": "В Плевен ще бъде почетена паметта на българските военнослужещи, загинали при атентат в Кербала, Ирак, преди 16 години, съобщиха от Плевенския гарнизон. Духовници от Плевенската митрополия утре от 11.00 часа ще отслужат панихида пред паметната плоча до КПП на войскови район 1163 /бившето ШЗО/ и ще бъдат положени венци и цветя. Паметната плоча е за загиналите от състава на Пета Шипченска механизирана бригада - офицерски кандидат Иван Инджов, офицерски кандидат Свилен Киров, офицерски кандидат Гърди Гърдев и офицерски кандидат Димитър Димитров. Преди 16 години при атентата срещу базата \"Индия\" в Кербала загинаха четирима български военни от първия български контингент в Ирак, припомни Багрян Спасов от Плевенския гарнизон. 29-годишният командир на рота, капитан Георги Качорин, 36-годишният старши сержант Иван Инджов - командир на отделение, 26-годишният младши сержант Антон Петров - командир на отделение, и 25-годишният мерач, редник Свилен Киров, от българския пехотен батальон, загинаха при терористичното нападение срещу базата на българския контингент, уточни той. Денонощие по-късно в болницата в Багдад, от раните си почива 26-годишният лейтенант Николай Саръев, допълни той. Повече от 20 човека са ранени в различна степен при нападението с взривена кола-цистерна, пробила загражденията, въпреки реакцията на охраната, която не успяла да предотврати взрива, припомни още Спасов. На 27 декември 2003 г. по обед, два поста в района са сигнализирали за явна заплаха за самоубийствен атентат с камион-бомба. Караулът и групата за бързо реагиране са открили стрелба по движещия се камион. Въпреки че намиращите се в кабината нападатели са ликвидирани, камионът-цистерна е продължил да се движи към сградата. Вероятно цистерната е взривена дистанционно, като минута преди взрива базата е била обстреляна допълнително с минохвъргачен огън и ръчна противотанкова гранатохвъргачка. Взривът и мощната ударна вълна срутват оградната стена, както и почти всички стени от северната страна. След 10 минути е извършен подобен атентат в центъра на Кербала, непосредствено пред сградата на кметството и в близост до сградата на местната полиция. Петнадесет минути по-късно е извършен атентат и срещу Логистичната база на многонационалната бригада, допълни Багрян Спасов.", "date": "2019.12.26", "title": "16 години от атентата в Кербала, при който загинаха български военни"}
{"url": "https://www.24chasa.bg/novini/article/8010573", "text": "Премиерът Бойко Борисов инспектира строителството на тунел \"Железница\" на АМ \"Стума\" край Симитли. Близо час той кара джипа си по трасето и разговаря с работници. Борисов изрази задоволство от бързите темпове, с които напредва строежът на тунела. \"Имаме прекрасни работници, само български фирми сторят, по 8 метра на ден напредват, не почиват и по празниците\", каза Борисов. Той изрази възхищението си от грандиозното съоражение, което ще бъде най-дългият тунел в България.                                                                                                                                                                                                                                                                                                                              ", "date": "2019.12.26", "title": "Борисов инспектира строежа на тунел \"Железница\" на АМ \"Стума\" (Снимки, видео)"}
{"url": "https://www.24chasa.bg/novini/article/8010575", "text": "Българин е загинал при тежка катастрофа в Германия навръх Коледа – на път А1, край Холдорф. Две коли са се ударили челно и са се подпалили. Двамата шофьори – мъж и жена, са били блокирани в колите и са изгорели, предава  . Загиналият е млад мъж на име Сердар Исмаил от с. Търновци, област Силистра. Приятели на младежа организират благотворителна среща в кафене в Хамбург, на която ще се събират средства за погребението му. Заради тежката катастрофа, станала в 3 ч. през нощта, отсечката от магистралата А1 между Холдорф и Нойнкирхен, е останала затворена до 14 ч. на Коледа, съобщава германската телевизия RTL. Това е предизвикало големи задръствания в района.", "date": "2019.12.26", "title": "Българин изгоря при тежка катастрофа в Германия"}
{"url": "https://www.24chasa.bg/novini/article/8010639", "text": "Строежът на обектите за състезанията и обвързаните проекти в Йенцин, един от трите района на Зимната олимпиада 2022 в Пекин, ще приключи до края на следващата година, съобщиха местните власти в сряда. Намиращ се в северните покрайнини на Пекин, Йенцин е планински район, в който ще се проведат състезанията по бобслей, ски алпийски дисциплини и спортни шейни, предава  . До момента при 25 от общо 28 съоръжения строежът протича гладко. Някои от тях се тестват вече, а главната структура Националният център за бобслей и спортни шейни е завършена. В подготовка за Игрите, Йенцин ще бъде домакин на пет тестови мероприятия, първото от които Световната купа по ски алпийски дисциплини, планирана за февруари 2020 г.", "date": "2019.12.26", "title": "Строежът на съоръжения за Зимната олимпиада в Йенцин приключва през 2020 г."}
{"url": "https://www.24chasa.bg/novini/article/8010715", "text": "Преговорите в Москва между турската правителствена делегация и руските дипломати продължават вече три дни, доста по-дълго от очакваното, докато двете страни се опитват да постигнат компромис за Сирия и Либия, съобщи днес руският всекидневник \"Ведомости\", цитиран от Ройтерс. В понеделник турска делегация замина за Москва за разговори за Сирия след съобщения, че подкрепяни от Русия атаки принуждават десетки хиляди сирийци да бягат към Турция, предава БТА. Във вторник турският президентски говорител Ибрахим Калън заяви, че след разговори с турската делегация в Москва Русия ще работи за спиране на нападенията в северозападната сирийска провинция Идлиб и че Анкара очаква това обещание да бъде спазено. Двете страни обсъдиха и Либия, след като турският президент Реджеп Тайип Ердоган каза миналата седмица, че страната му няма да мълчи на фона на присъствието на \"наемници\" като частната руска военна компания \"Вагнер\", подпомагаща силите на Халифа Хафтар там. Москва заяви, че е сериозно обезпокоена от възможността в Либия да бъдат разположени турски военнослужещи.", "date": "2019.12.26", "title": "\"Ведомости\": Русия и Турция удължават преговорите за Сирия и Либия"}
{"url": "https://www.24chasa.bg/novini/article/8010748", "text": "2020 е високосна година и има 366 дни. От тях 250 са работни, 12 са официални празници и 100 се падат уикенд, съобщава  . Въпреки че официалните празници са 12 дни, 4 от тях съвпадат със събота или неделя, което означава, че първият ден от работната седмица след тях е почивен, което всъщност прави 16 почивни дни. Нова година на 1 януари (сряда) Денят на Освобождението на България на 3 март (вторник) Великден от 17 до 20 април (от петък до понеделник) Денят на труда на 1 май (петък) Денят на Българската армия (Гергьовден) на 6 май (сряда) Денят на българската просвета и култура и на славянската писменост на 24 май (неделя). Почива се и на 25 май, понеделник. Съединението на България на 6 септември (неделя) Денят на независимостта на България на 22 септември (вторник) Коледа между 24 и 28 декември (от четвъртък до понеделник, тъй като 26 декември е събота) Дългите почивни уикенди през 2020 г. са общо три. Два са през май: 1-3.05 и 23-25.05. Един е през септември: 5-7.09. През 2020 работните дни ще са 250 или 2000 работни часа при стандартна работна седмица (40 часа). Най-натовареният месец е юли с 23 работни дни, а най-свободният е май с 18.", "date": "2019.12.26", "title": "Списък на почивните и работните дни през 2020 г."}
{"url": "https://www.24chasa.bg/novini/article/8010662", "text": "Близо 562 милиарда юана (около 80 милиарда долара) са били отпуснати от централния бюджет на Китай за хора в нужда в периода 2016-2019 г., сочи доклад на Министерството на гражданските дела. Средствата са използвани за подпомагане на крайно бедно население, сираци, бездомни и други хора в нужда, се посочва още в доклада за работата, свързана със социалната помощ, предава  . Ли Дзихън, министър на гражданските дела, представи доклада пред ПК на ОСНП за обсъждане на текущата му сесия, която продължава до 28 декември. Министерството обещава още да обедини по-добре социалните ресурси, подобри надзора, насърчи процеса за изработване на закон, свързан със социалното подпомагане в бъдеще. През май 2014 г., влезе в сила наредба за социалното подпомагане, която призовава за отворена, справедлива и навременна помощ за нуждаещите се.", "date": "2019.12.26", "title": "Китай е отпуснал 80 млрд. долара на хора в нужда от 2016 г. насам"}
{"url": "https://www.24chasa.bg/novini/article/8010837", "text": "Турският президент Реджеп Тайип Ердоган заяви днес, че страната му ще изпрати войски в Либия, след като Триполи е отправил искане, и че ще представи съответния законопроект в парламента през януари, предаде Ройтерс, цитирана от БТА. Преди месец Анкара подписа две отделни споразумения с международно признатото либийско правителство на премиера Файез ел Сарадж - за военно сътрудничество и сътрудничество в областта на сигурността, и за разграничаване на морските пространства в Източното Средиземноморие. Правителството на националното съгласие на Сарадж от месеци оказва отпор на настъпление на силите на влиятелния в Източна Либия военен командир Халифа Хафтар, които се ползват с подкрепата на Русия, Египет и Обединените арабски емирства, отбелязва Ройтерс. След като вече ни е отправено искане (от Либия), ще го приемем\", заяви Ердоган в реч пред членове на партията си в Анкара. \"Ще внесем законопроекта за изпращане на войски в Либия в дневния ред веднага щом парламентът възобнови работа\", каза той. Към 8-9 януари законопроектът може да бъде приет, допълни президентът. Не е съвсем ясно обаче какво точно конкретно искане на Либия има предвид Ердоган, доколкото вътрешният министър на правителството на Сарадж Фатхи Али Башага намекна пред журналисти в Тунис, че засега не е отправено официално искане за военна помощ към Турция. \"Ако ситуацията ескалира, тогава ние ще имаме право да защитим Триполи и неговите жители [Е] (в този случай) ние ще внесем официална молба до турското правителство да ни подкрепи военно, за да отблъснем призрака на наемническите сили\", каза днес Башага. Турският президент Ердоган посети Тунис в сряда, за да обсъди там възможно сътрудничество за постигане на примирие в Либия. Днес той заяви, че Турция и Тунис са се договорили да подкрепят Правителството на националното съгласие в Триполи.", "date": "2019.12.26", "title": "Ердоган: Турция ще изпрати войски в Либия, след като Триполи помоли за това"}
{"url": "https://www.24chasa.bg/novini/article/8010858", "text": "Участници в едногодишна океанска експедиция заснеха дълбоководна риба, която използва перките си като крака на 1 км дълбочина в Мексиканския залив, пише в. \"Дейли мейл\". Рибата Schaefer's Anglerfish от семейство морски дявол може да достигне на дължина 1,50 м, а на тегло - 50 кг. Кожата й е дебела, а шарката петниста, за да се слива със заобикалящата я среда. Храни се с други риби, като може да погълне екземпляри, които са два пъти по-големи от нея, предава БТА. \"Този район има богати хабитати на дъното и на средна дълбочина, които не са добре изучени. Геоложките му характеристики са уникални\" - разказват учените от американското Национално управление по изследване на океаните и атмосферата. Те са изследвали дъното в района с апарат с дистанционно управление. Когато видели ходещата риба, учените първоначално я помислили за скала, паднала по някакъв начин върху корал. С доближаването осъзнали, че е риба, която стои върху перките си. Този вид е известен от 70-те години на миналия век. Женските са с дълги бодли по гърбовете.", "date": "2019.12.26", "title": "Учени наблюдаваха ходеща риба в океанските дълбини (Видео)"}
{"url": "https://www.24chasa.bg/novini/article/8010675", "text": "Китайското Министерство на обществената сигурност представи в сряда мерки, които да гарантират безопасността и гладкото функциониране на транспорта по време на натоварения трафик за Пролетния фестивал (Китайската нова година). Това съобщи  . Министерството е наредило на полицейските управления по места да следят строго за нарушения по пътя, високорискови превозни средства, да проверяват за превишаване на скоростта, претоварване на автомобили и др. Министерството ще забрани на превозни средства, които не отговарят на критериите за безопасност или шофьори, които са загубили всичките си точки от разрешителното, да пътуват през празничния период.", "date": "2019.12.26", "title": "Китай взе мерки за гарантиране на сигурността по време на Пролетния празник"}
{"url": "https://www.24chasa.bg/novini/article/8010899", "text": "Китай, Иран и Русия започват утре съвместни военноморски учения в Индийския океан и Оманския залив, съобщи днес китайското министерство на отбраната, на фона на повишено напрежение в района между Иран и САЩ, предаде Ройтерс. Китай ще изпрати \"Синин\", ескадрен миноносец с управляеми ракети на борда, за участие в ученията, които ще продължат до понеделник и имат за цел да задълбочат сътрудничеството между военноморските сили на трите държави, заяви на редовен брифинг за медиите говорителят на китайското министерство У Цян, предава БТА. Тези учения са \"нормален военен обмен\" между въоръжените сили на трите страни и са в съответствие с международното право и практики, допълни той. \"Те не са непременно свързани с регионалната обстановка\", каза говорителят, без да навлиза в подробности. Оманският залив е морски коридор с особено деликатно значение, тъй като е свързан с Ормузкия проток, през който преминава около една пета от световния петрол, а чрез него и с Персийския залив. Ученията ще се състоят в момент, когато отношенията между САЩ и Иран са изпълнени с напрежение. Търканията между двете страни се засилиха, откакто миналата година американският президент Доналд Тръмп изтегли САЩ от ядреното споразумение с Техеран от 2015 г. и възстанови санкциите срещу Иран. След няколко нападения през май и юни срещу международни търговски кораби, включително саудитски петролни танкери, Вашингтон предложи във водите на Персийския залив да бъде създадена военноморска мисия, оглавена от САЩ. Вашингтон обвини за нападенията Техеран, но Иран отхвърли обвиненията. Напрежението в района се засили не само заради спорната ядрена програма на Иран, но и заради нападение през септември срещу саудитски петролни обекти, за които Вашингтон и Рияд обвиниха Техеран. Иран отрича да е замесен и в този случай. Китай поддържа тесни дипломатически, търговски и енергийни връзки с Иран. Пекин обаче има добри отношения и с регионалния съперник на Техеран, Саудитска Арабия, което означава, че на Китай се налага да действа доста внимателно в тази част от света, в която традиционно е имал далеч по-малко влияние в сравнение със САЩ, Русия или Великобритания, отбелязва Ройтерс. Китайският президент Си Цзинпин вероятно ще посети Саудитска Арабия догодина, когато тя ще бъде домакин на срещата на върха на Г-20.", "date": "2019.12.26", "title": "Китай, Русия и Иран започват съвместни военноморски учения"}
{"url": "https://www.24chasa.bg/novini/article/8010985", "text": "Китай планира да пренапише всички преведени „класически религиозни книги“, за да отразяват социалистическите ценности на Комунистическата партия на Китай, предава  . Заповедта е била дадена по време на среща през ноември, организирана от Комитета по етнически въпроси, който отговаря за всички религиозни въпроси на страната. Въпреки че не споменава пряко Библията и Корана, комитетът планира цялостен преглед на религиозните текстове, които уж „не съответстват на напредъка на времената“ и трябва да бъдат приспособени към „ерата на президента Си Цзинпин“. Тъй като това християнството и ислямът са най-масовите световни религии, по всяка вероятност те ще попаднат под \"филтъра\" на тоталитарната пропаганда. Прегледаните издания на текста - включително сутри от будизма - не трябва да са в противоречие с принципите на Комунистическата партия и ще бъдат или променени, или отново преведени от цензури, назначени от държавата. На срещата група експерти и представители се събраха, за да им се каже, че ще трябва да следват нареждането на президента Си да интерпретират техните убеждения в съответствие с \"основните ценности на социализма\", предаде информационна агенция Синхуа. Този ход идва на фона на репресиите срещу мюсюлманите уйгури, които се извършват в така наречените центрове за превъзпитание, пише вестник „Сабах“. До 1 милион души са били лишени от свобода в тези центрове, твърдят американски експерти. Първоначално Пекин отрече съществуването на лагерите в Синцзян, но сега казва, че те са \"центрове за професионално обучение\", необходими за борба с тероризма.", "date": "2019.12.26", "title": "Китай пренаписва Библията и Корана, за да ги адаптира към социализма"}
{"url": "https://www.24chasa.bg/novini/article/8011008", "text": "Космическият телескоп \"Хъбъл\" на НАСА и Европейската космическа агенция (ЕКА) е заснел обект в съзвездието Маса (Mensa), наподобяващ летяща чиния, съобщава сайтът Phys.org.  Учените поясняват, че обектът всъщност е спиралната галактика IC 2051, предава БТА. Въпросната формация се намира на 85 милиона светлинни години от Земята. На снимката се виждат характерните въртящи се \"ръкави\" и звездна ивица, прорязваща центъра. Спиралните галактики са съставени от ядро - ярка \"издатина\" в центъра, и ръкави. Специалистите смятат, че централната изпъкналост играе важна роля в еволюцията на звездните струпвания. Тя оказва влияние и върху растежа на черните дупки, спотайващи се в центровете на повечето спирални галактики. На базата на предишни изследвания специалистите допускат, че повечето, ако не и всички галактически издатини имат по-скоро сложна структура и са съставени от смесени сферични, дисковидни или кубовидни компоненти.", "date": "2019.12.26", "title": "Телескопът \"Хъбъл\" засне \"летяща чиния\""}
{"url": "https://www.24chasa.bg/novini/article/8011024", "text": "Турският конституционен съд реши днес, че забраната на достъпа до онлайн енциклопедията \"Уикипедия\" в Турция представлява нарушение на правото на изразяване, съобщи Ройтерс, като се позовава на информационния сайт Хабертюрк. Решението на съда отваря пътя за отмяна на блокирането на \"Уикипедия\" в Турция, коментира Хабертюрк. \"Уикипедия\" беше спряна в Турция от април 2017 г. заради статии, в които Турция е обвинена, че поддържа връзки с терористични организации, предава БТА. Асошиейтед прес припомня, че в сайта Турция беше свързана с Ислямска държава и други терористични организации. \"Уикипедия\" отказа да отстрани спорното съдържание, като се аргументира, че това би било цензура, и през май 2017 г. се обърна към турския конституционен съд. Анадолската агенция съобщава, че съдът е взел днешното си решение с 10 гласа \"за\" и 6 \"против\".", "date": "2019.12.26", "title": "Турски съд: Забраната на \"Уикипедия\" нарушава на правото на изразяване"}
{"url": "https://www.24chasa.bg/novini/article/8011050", "text": "Две университетски преподавателки, задържани в Иран, започнаха безсрочна гладна стачка. Това съобщи в \"Туитър\" Центърът за международни изследвания към университета \"Сианс по\" в Париж, предаде Франс прес. Антроположката с френско и иранско гражданство Фариба Абделка, специалистка по шиитския ислям и директорка по изследванията в университетския център, и австралийката Кайли Мур-Гилбърт, специалистка по Близкия изток от Мелбърнския университет, са обвинени в шпионаж. В отворено писмо до базирания в Ню Йорк Център за човешки права в Иран, двете преподавателки казаха, че са били подложени на психологически тормоз и са били нарушени основните им права. \"Ще се борим от името на всички университетски преподаватели и изследователи в Иран и в Близкия изток, които, като нас са станали несправедливо мишена на скалъпени обвинения\", казаха те в писмото. Мур-Гилбърт бе задържана преди 15 месеца, а Аделка - преди седем.", "date": "2019.12.26", "title": "Задържани преподавателки в Иран започнаха гладна стачка"}
{"url": "https://www.24chasa.bg/novini/article/8011069", "text": "Зоопарк в САЩ чества появата на бял свят на най-новото си попълнение - бебе от редкия вид черен носорог, съобщи Си Ен Ен. \"Момче е!\", гласи съобщението на зоопарка \"Потър\" в Лансинг, щата Мичиган, по повод раждането на носорогчето. Бебето, което все още няма име, и майка му, 12-годишната Допси, се чувстват добре. Бащата на носорогчето, Финиъс, е прехвърлен в зоопарка в Лансинг от Тайлър, щата Тексас, през 2017 г., по програма за спасяване на източния черен носорог. Тъй като за Допси това е първо раждане, майката и бебето ще бъдат наблюдавани внимателно през следващите няколко седмици. Засега всичко изглежда добре и носорогчето вече се радва на голяма популярност, предаде БТА. Черните носорози са класифицирани като критично застрашен вид. Три подвида, сред които западен черен носорог, са обявени за изчезнали. Смята се, че в естествена среда са останали около 5000 екземпляра от вида. Броят им се е удвоил отпреди 20 години, когато популацията им наброява по-малко от 2500 животни и е на \"ръба на изчезване\" според Световния фонд за дивата природа. Основата заплаха за оцеляването на черните носорози е бракониерството.", "date": "2019.12.26", "title": "Черен носорог се роди в американски зоопарк (Снимки и видео)"}
{"url": "https://www.24chasa.bg/novini/article/8011089", "text": "\"Още през януари ще приключим коалиционните преговори\", увери вероятният бъдещ канцлер на Австрия Себастиян Курц. Неговата консервативна \"Народна партия\" спечели предсрочните парламентарни избори през септември и води преговори със Зелените за съставяне на кабинет, припомня  . През януари ще имаме правителство, убеден е Себастиян Курц в интервю за австрийския всекидневник \"Курир\". По думите му нулевият дефицит и борбата с нелегалната миграция не подлежат на дискусия, както и увеличаването на данъците върху доходите. Според Курц преговорите със зелените вървят добре, въпреки че по тези основни за консерваторите теми все още няма постигнато съгласие. След сключване на коалиционен договор между двете партии Партията на зелените трябва да го потвърди и на свой конграс преди правителството да положи клетва пред президента Александър Ван дер Белен.", "date": "2019.12.26", "title": "Курц: През януари приключваме коалиционните преговори"}
{"url": "https://www.24chasa.bg/novini/article/8005207", "text": "Мистериозната смърт на младия лекар Иван Йорданов, след таен купон в района на изоставено военно поделение край варненското село Любен Каравелово, все още остава неразгадана. Тялото на изчезналия в края на август в гората край варненското село Любен Каравелово Иван Йорданов е открито от мъж от селото, който отишъл с каруцата си за дърва. По тялото на Иван няма следи от насилие, потвърдиха от дирекцията на варненската полиция. Мистериозното изчезване на Иван, който е родом от Карнобат, но според познатите му живеел в София, предизвика вълна от въпроси без отговори. За него се знае, че е в неизвестност от 25-и август. Бил един от \"поканените\" от тайно технопарти, организирано в група с ограничен достъп във фейсбук. Местото - изоставено бивше военно поделение в района на варненското село Любен Каравелово. Късно през нощта Иван се обадил на баща си, казал му, че се е изгубил в гората, че му остава малко ток в батерията на телефона и му пратил координатите си. По думите на бащата Иван звучал \"сънен и объркан\". За последно е видян от познатите си около 2 часа през нощта, когато тръгнал сам през гората. И от тогава дирите му се губят. Бащата подал сигнал в полицията, след като не успял да се свърже с него. Повече от 40 униформени полицаи със служебни кучета, служители на горското стопанство и местни жители участваха в издирването на Иван. Няколко дни те претърсиха целия район без да попаднат на следа от него. Докато на 2-и септември мъж от селото, който отишъл с каруцата си за дърва в гората, го открил на 5-6 метра от пътя. Починал. Хората се питат как тялото му не е било открито по време на хайката за издирването му и колко време точно е престояло там. Съдебномедицинската експертиза ще установи кога точно е починал младия мъж и каква е причината. Според местните бившето военно поделение не за първи път става сцена на нелегално парти. Такива сбирки се организират в социалните мрежи и винаги се \"канят\" определени хора. Запознати твърдят, че предварително се знаят само датите, а координатите на мястото се изпращали в последния момент. Според кметът на Любен Каравелово Иван Димитров, разни \"брадати и странно облечени\" мъже били забелязани да пазаруват в магазина в селото и да пълнят туби с вода на чешмата. \"Ден преди да се съобщи, че има изчезнал младеж, получих сигнал от дежурния в община Аксаково, че в района на изоставеното поделение са се събрали много младежи. Хора от селото се оплакаха, че в крайните къщи се чува силна музика. Отидох там с личния си автомобил. Навътре в самото поделие имаше паркирани около 15-ина коли с наша и чужда регистрация, но пътят бе препречен от тях и не можах да стигна по-навътре. Видях опънати и две палатки. Обърнах колата и видях двама младежи - на по 20-25 години. Питах ги какво правят тук, те казаха, че имали някакво събиране, нещо като пикник и ме питаха дали е подаден сигнал заради силната музика. Момчетата изглеждаха нормално. Прибрах се и върнах обаждане на дежурния в община Аксаково, като му казах какво съм видял. На другия ден разбрахме, че има изчезнал младеж\", каза за \"24 часа\" кметът на Любен Каравелово Иван Димитров. Някои от младежите, които са разпитани в хода на издирването на Иван, казали пред разследващите, че на мястото се били събрали около 100-150 души с коли, палатки, кемпери и каравани. Имало импровизирана сцена с всичката необходима техника. Уговорките за партито станали в затворена група в интернет, защото буквално е нелегално - без никакви разрешителни. Иван бил там на палатка с двама свои приятели. След като изчезна, полицията разпространи снимката и описанието му и призова всеки, който има някаква информация, да помогне в издирването. Майка му Гинка Йорданова написа трогателен призив в социалната мрежа: \"Търси се синът ми навсякъде! МОЛЯ всички вас, вижте снимките. Който го види или вече го е срещал някъде, да се обади! МОЛЯ всички шофьори: не подминавайте човек . Моля, споделяйте публично! СПОДЕЛЯЙТЕ! Лайкчета и сълзички не помагат! Жив и здрав си го искам, каквото и да е преживял. Синът ми изчезна сутринта на 25-ти август. Той беше на техно парти с много чужденци в близост до Аксаково, Варна, България. Моля, свържете се с мен или българската полиция, ако сте го виждали или ако имате някаква информация!\" \"В понеделник - 2-и септември, около 12.45 ми се обади един младеж от селото - Тунчо Костов. Каза, че бил с каруцата си за дърва в гората, щели да варят компоти, и конят му се подплашил от нещо. Коато погледнал - на 5-6 метра навътре в гората видял труп. Аз се обадих веднага в полицията и в община Аксаково. Дойдоха следователи. Тялото се оказа на издирвания младеж. Не мога да кажа някакви подробности, но видимо наистина нямаше следи от насилие. Дали е бил убит, ще кажат патолозите и разследващите. По тялото му нямаше кръв\", допълни кметът.", "date": "2019.12.26", "title": "Мистериозна смърт след таен купон все още остава неразгадана"}
{"url": "https://www.24chasa.bg/novini/article/8011109", "text": "Руска военна полиция установи контрол над изоставената от американските сили база край сирийския град Ракка, съобщи ТАСС. Руски сили влязоха по-рано този месец в града, който бе столица на т.нар. \"халифат\" на групировката \"Ислямска държава\", запълвайки вакуума, оставен от решението на президента на САЩ Доналд Тръмп да изтегли войските си от Северна Сирия. Базата, която е бивше училище в село Тал Самин, е в стратегическа зона, свързваща Ракка с Централна и Северна Сирия, уточнява БТА. Руските сили ще започнат да патрулират и да изпълняват задачи по обезпечаването на сигурността на мирните жители, каза пред журналисти офицерът от военната полиция Арман Мамбетов. Телевизията на руското министерство на отбраната \"Звезда\" излъчи кадри, на които двама военни полицаи издигат руското знаме в базата, а колона от автомобили на военната полиция влизат в базата, съобщи Ройтерс.", "date": "2019.12.26", "title": "Русия установи контрол над база край сирийския град Ракка"}
{"url": "https://www.24chasa.bg/novini/article/8011126", "text": "Капитализацията на китайския интернет гигант \"Алибаба груп\" превиши 500 милиарда долара, което я извежда на първо място в Азия по този показател. Това съобщи днес японският вестник \"Никей\". Анализатори на изданието отбелязват, че тенденцията за увеличение в цената на акциите на технологичните компании в азиатския регион ще се запази и през следващата година. Пазарната стойност на \"Алибаба\" в края на тази година възлиза на 570 млрд. долара, което е с 60 процента повече в сравнение с година по-рано. При \"Амазон\" увеличението на пазарната капитализация за последната година е 20 на сто. В световния рейтинг \"Алибаба груп\" заема седмото място - на едно стъпало под Фейсбук с капитализация 588 млрд. долара. Тази година \"Алибаба груп\" извърши вторичен листинг на Хонконгската фондова борса, при който привлече 12,3 млрд. долара, уточнява  . \"Алибаба груп\" е най-голямата китайска интернет компания, работеща в сферата на електронната търговия. Групата разполага със собствена електронна платежна система \"Алипей\" и има няколко дъщерни интернет платформи: \"Алибаба\", \"Алиекспрес\", \"Тимол\" и \"Таобао\", а също и дъщерни предприятия, занимаващи се с разработки в сферата на облачните технологии (\"Алибаба клауд\") и изкуствения интелект (\"Ей Ай лабс\"). По официални данни около 86 процента от приходите на \"Алибаба груп\" са от интернет търговия.", "date": "2019.12.26", "title": "\"Алибаба\" е най-скъпата азиатска компания -  570 млрд. долара"}
{"url": "https://www.24chasa.bg/novini/article/8011565", "text": "Към този момент ситуацията не е изяснена напълно. Извършва се прокопаване на трасето. Само в рамките на днешния ден са открити 2 теча, производствени аварии. Това заяви главният секретар на МВР главен комисар Ивайло Иванов, който посети Перник днес, предаде  . По-рано в града дойдоха премиерът Бойко Борисов, здравният министър Кирил Ананиев и главният държавен здравен инспектор Ангел Кунчев. \"Това не са нерегламентирани отклонения, а производствени аварии, които са отстранени. На този етап няма нерегламентирано отклонение на питейна вода. Поставят се измервателни уреди, които в последствие ще установят дали има някакъв теч\", добави гл. комисар Ивайлов Иванов. В рамките на започналото разследване има образувани няколко досъдебни производства. Сформиран е екип от оперативни работници и разследващи полицаи от местната дирекция. От утре със заповед на главния секретар на МВР в Перник ще бъдат командировани полицаи от ГД \"Национална полиция\". \"Национална полиция\", колегите ще дойдат да помогнат на местните колеги, защото действително, това, което трябва да бъде установено, е много трудно за доказване. Огромен брой документация трябва да бъде погледана, много разпити ни предстоят. Още от утре започваме. Това не е разследване, което да бъде проведено за един ден\", каза още главният секретар на МВР. По думите му трябва много неща да се проверят, за да може да се стигне до истинските виновници за водната криза в Перник.", "date": "2019.12.26", "title": "Гл. комисар Ивайло Иванов: Още два теча са открити днес в Перник"}
{"url": "https://www.24chasa.bg/novini/article/8011590", "text": "Русия и Украйна договарят детайлите на бъдещото си споразумение за транзита на газ, което може да засегне доставките за Западна Европа, предаде ДПА. Миналата седмица Газпром и Нафтогаз постигнаха принципно споразумение. Днес руският газов гигант и украинската държавна енергийна компания възобновиха преговорите във Виена. Високопоставен представител на Нафтогаз предположи, че може да има сделка до утре, съобщава БТА. Преговорните екипи са под напрежение, тъй като сегашният договор, който е с 10-годишен срок, изтича на 31 декември. Новото споразумение ще бъде петгодишно, отбелязва ДПА. Агенцията припомня, че много страни от Европейския съюз получават руски природен газ през Украйна. Транзитът, който носи на Украйна милиарди долари от такси, често е прекъсван заради спорове между Москва и Киев. Според детайли, които бяха публикувани преди няколко дни, обемът на транзитирания през Украйна руски природен газ ще намалее през 2020 г. до 65 милиарда кубични метра от 90 милиарда досега. От 2021 до 2024 г. се планира доставката на 40 милиарда кубични метра годишно. Транзитът през Украйна ще намалее, тъй като Русия иска да използва газопровода \"Северен поток 2\" по дъното на Балтийско море.", "date": "2019.12.26", "title": "Русия и Украйна договарят споразумението за транзита на газ"}
{"url": "https://www.24chasa.bg/novini/article/8011614", "text": "Партиите от бившата опозиция, които спечелиха през октомври парламентарните избори в Косово, участваха днес в учредителното заседание на парламента, но не успяха да постигнат споразумение за формирането на коалиционно правителство, съобщи Франс прес. Тази безизходица може да доведе до свикването на нови избори. Парламентът избра за свой председател Глаук Конюфца от Движение \"Самоопределение\", съобщи Асошиейтед прес. Лявото Движение \"Самоопределение\" и Демократичният съюз на Косово нанесоха на 6 октомври историческо поражение на Демократическата партия на Косово на президента Хашим Тачи, доминирала политическия живот в страната от независимостта през 2008 г., припомня БТА. Двете партии победителки обаче не успяха да сключат споразумение по време на продължилите месеци преговори. Лидерът на Демократичния съюз на Косово Иса Мустафа заяви днес преди заседанието, че \"единственият неуреден въпрос остава този за президентския пост\". Партията, която има 28 места в парламента, иска неин член да стане президент. Но \"Самоопределение\", което има 29 места, казва, че решението трябва да бъде взето през 2021 г., когато изтича мандатът на настоящия държавен глава Хашим Тачи.", "date": "2019.12.26", "title": "Косовският парламент си избра председател, но няма изгледи за правителство"}
{"url": "https://www.24chasa.bg/novini/article/8011634", "text": "България е класирана на 39-то място в Индекса на Института за човешки свободи на Института \"Като\", САЩ, за 2019 г. с оценка 7,79 по 10-степенна скала. Страната ни е подобрила класацията си с едно място в сравнение с предишното такова изследване, предаде \" \". На Балканите най-свободни според Института \"Като\" трябва да са румънците, чийто индекс 8,11 ги поставя на 30-място. Със „сребро“ е Албания – 7,84 (38-ма). РС Македония е със 7,34 (56-о място), след нея са Гърция -7,33 (57-ма) и Сърбия -7,30 (58-ма). Турция е на 122 място с 6,21. На дъното на Източна Европа е Украйна с 6,26 (на 118 място). Индексните оценки се основават на 76 показателя, свързани с личните и икономическите свободи в много области, включително върховенството на закона, сигурността, след това свободата на движение, религията, сдружението и гражданската организация, изразяването и информацията, както и зачитане на собствеността, достъп до финанси, търговски свободи и регулиране на трудовите и бизнес отношенията. Списъкът класира общо 162 държави по света с оценка от нула до 10 индексни точки. В горната част на списъка са Нова Зеландия с 8,88 точки, изпреварвайки Швейцария (8,82), Хонконг (8,81), Канада (8,65), Австралия (8,62), Дания и Люксембург (по 8,56), Финландия и Германия (по 8,53) и Ирландия (8,52). На самото дъно от 151 до 162 място са Ангола (5,40), ДР Конго (5,36), Етиопия (5,25), Иран (5,10), Алжир (4,99), Либия (4 , 64), Египет (4,50), Ирак (4,34), Судан (4,32), Йемен (4,30), Венецуела (3,80) и Сирия (3,79). По региони най-високите показатели за човешка свобода са в Северна Америка, Западна Европа и Източна Азия, а най-ниски в Близкия Изток, Северна Африка, Африка на юг от Сахара и Южна Азия. Страните в горната ? на класацията на свободата се радват на значително по-висок доход на глава от населението (30 006 долара) от тези в останалата част от класацията; доходът на глава от населението в най-малко свободната една четвърт е 2 615 долара.", "date": "2019.12.26", "title": "Институтът \"Като\": На Балканите най-свободна е Румъния, България е 3-та"}
{"url": "https://www.24chasa.bg/novini/article/8011643", "text": "Двама кандидати за убежище, иракчанин и афганистанец, се обесиха в Гърция, предаде Франс прес. \"Имаме ужасни новини. . . двама млади мъже се самоубиха вчера и днес\", каза днес в комюнике неправителствената организация Гръцки форум за бежанците. Според организацията двамата кандидати за убежище са били приютени в хотел в село Муриес, близо до границата със Северна Македония. Там са настанени между 350 и 400 мигранти, допълва БТА. Първият кандидат за убежище, намерен вчера обесен до мост недалеч от хотела, е афганистанец, баща на две деца. Вторият, млад иракчанин, е намерен днес обесен в коридора на хотела.", "date": "2019.12.26", "title": "2-ма кандидати за убежище се обесиха в Гърция"}
{"url": "https://www.24chasa.bg/novini/article/8011656", "text": "Русия и Италия призоваха днес за мирно решение на кризата в Либия, предаде Ройтерс, като се позова на пресслужбата на Кремъл. По-рано през деня   Това ще стане най-рано следващия месец. В телефонен разговор днес руският президент Владимир Путин и италианския премиер Джузепе Конте се обединиха около мнението, че кризата в Либия трябва да бъде решена по мирен път. През април т. нар. Либийска национална армия (ЛНА) под командването на Халифа Хафтар започна офанзива за превземане на Триполи. ЛНА стигна до подстъпите на либийската столица, но никоя от двете страни в конфликта не може да вземе превес. ПНС има подкрепата на Турция, Катар и Италия. Русия, Египет и Обединените арабски емирства поддържат ЛНА на Хафтар. В телефонния разговор Путин уведоми Конте за резултатите от срещата на върха на \"нормандската четворка\" за Украйна, която се проведе на 9 декември в Париж. Руският президент и италианският премиер обсъдиха още конфликта в Сирия.", "date": "2019.12.26", "title": "Русия и Италия призоваха за мирно решение на кризата в Либия"}
{"url": "https://www.24chasa.bg/novini/article/8011670", "text": "Израелският премиер Бенямин Нетаняху и руският президент Владимир Путин обсъдиха по телефона днес Иран и ситуацията в Сирия, предаде ТАСС. Канцеларията на Нетаняху съобщи за разговора, който се е състоял по инициатива на израелската страна, уточнява БТА. Тя отбеляза, че израелският премиер и руският президент са обсъдили още актуални регионални теми и някои двустранни въпроси в контекста на планираното през януари 2020 г. посещение на Путин в Израел.", "date": "2019.12.26", "title": "Нетаняху и Путин обсъдиха Иран и Сирия по телефона"}
{"url": "https://www.24chasa.bg/novini/article/8011427", "text": "Агенция “Пътна инфраструктура” ще приема до 10 януари догодина заявления от собственици на земеделски земи, които са засегнати от строителството на магистрала “Хемус” и пътя Видин - Ботевград и желаят обезщетението им да е със земя. Става въпрос за землищата на трийсетина села и градове по протежението на двете шосета. Собствениците трябва да подадат молба със свободен текст, в която да посочат какъв тип земя притежават – ниви, ливади, трайни насаждения или гори, както и къде се намират. Те не могат да бъдат по-малки от 3 декара за ниви, 2 декара за ливади, 1 декар за трайни насаждения и гори. Обезщетенията ще се дадат от държавния поземлен фонд и от горски територии държавна собственост. Подобен начин за обезщетение се прилага за първи път след последните промени на Закона за държавната собственост, които бяха оспорени от президента пред Конституционния съд. Държавният глава сезира съда през април за редица от текстовете, засягащи отчужденията на терени при строителството на национални обекти. Конституционните съдии отхвърлиха повечето от доводите му, с изключение на тези за равностойност на обезщетенията, които съдът намери за “неясни до степен на неразбираемост”. Парламентът тогава гласува нов текст, според който освен в пари обезщетението може да е и в натура, когато засегнатият терен е земеделска или горска земя и собственикът ѝ е имал приход от нея. Първоначално бе записано, че в такива случаи собственикът на земеделска земя трябва да е само един, т.е. да няма много наследници, и теренът да е до 50 декара, но тази алинея бе обявена за противоконституционна от съдиите.", "date": "2019.12.26", "title": "Обезщетяват с ниви собственици на земи край “Хемус”"}
