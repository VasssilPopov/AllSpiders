{"url": "https://www.24chasa.bg/novini/article/6848609", "text": "Сръбският премиер Ана Бърнабич е подала оставка пред президента Александър Вучич след тежък скандал между нея и министъра за иновации и технологии Ненад Попович. Държавният глава отказал да приеме оставката с думите: Това няма как да стане! Скандалът избухнал по време на вчерашното правителствено заседание, а самата Бърнабич призна за него пред журналистите, предава  . Повод за тежките реплики са снимки, на които са изобразени хомосексуални семейства. \"Без съмнение това бе един от най-трудните ми дни откакто ръководя кабинета от 2016 година\", призна Бърнабич пред в. \"Вечерне новости\". Според сръбската преса Бърнабич е била атакувана и от други министри - Зорана Михайлович и Ядранка Максимович. По време на споровете са били \"разменени доста неприятни реплики\". \"За Сърбия не трябва да има значение кой каква религия изповядва, кой каква сексуална ориентация има или пък, на коя етническа общност принадлежи. Трябва да вървим напред заедно, в една посока, за да наваксаме загубеното време\", каза още Бърнабич и поясни, че е имала разговор с президента. \"И този път разговаряхме за положението в страната. Той ме попита как се чувствам след всичко, което стана по време на правителственото заседание, а и преди това. Имам неговото пълно разбиране и подкрепа. Според мен, това е най-важното и заради това си струва да продължа битката за страната\", каза още Бърнабич, която не крие своята хомосексуалност. Сръбският министър на отбраната Александър Вулин твърди, че по време на заседанието на кабинета, Бърнабич не е подавала оставка, но призна за тежък конфликт между нея и Ненад Попович. „Всеки има право на своя позиция и мнение, но ние сме длъжни да имаме една политика”, каза Вулин.", "date": "2018.05.05", "title": "Бърнабич подала оставка, Вучич отказал да я приеме"}
{"url": "https://www.24chasa.bg/novini/article/6848560", "text": "Иракският журналист, който стана известен с това, че замери с обувки бившия американския президент Джордж У. Буш, ще се бори за депутатско място на парламентарните избори на 12 май, предаде Франс прес. \"Амбицията ми е да хвърля всички крадливи политици в затвора, да ги накарам да съжаляват за действията си и да им конфискувам цялото имущество\", заяви Мунтазер аз Зейди. Той е кандидат от листата \"Поход за реформи\", в която фигурират привърженици на популисткия шиитски водач Муктада Садр и комунисти. Шансовете му да влезе в парламента са малки, защото е поставен на 95-о място в изборната листа на движението в Багдад, предава БТА. На 14 декември 2008 г. този мъж, който днес е на 39 години, хвърли обувките си по време на пресконференция в Багдад по бившия американски президент, който бе на прощално посещение в Ирак. \"Това е целувка за сбогом от иракския народ, куче!\", изкрещя тогава Зейди. Осъден на една година затвор за \"нападение срещу държавен глава на официална визита\", Зейди е смятан за герой от мнозина в арабския свя т.", "date": "2018.05.05", "title": "Журналистът, замерил Джордж Буш с обувките си, стана кандидат за депутат в Ирак"}
{"url": "https://www.24chasa.bg/novini/article/6848571", "text": "Черногорският завод Тара представи първия си автомат ТМ-9 на оръжейно изложение в столицата на Малайзия Куала Лумпур, съобщи националната телевизия РТЦГ. Автоматът калибър 9х19 мм е създаден специално за силите за сигурност, а малките му размери позволяват лесно използване в превозни средства и затворени помещения, предава БТА. Освен автомата черногорският завод представи и пушка ТМ-10, калибър 7,62 мм, която се използва най-често за прецизна стрелба, и компактна версия на пистолет ТМ-9. Изпълнителният директор на Тара Радое Кляевич обясни, че конструирането на новите оръжия е продължило няколко години и е изисквало огромни парични средства за доставка на автоматизирани машини за производството им и ангажиране на експерти в оръжейното производство от Австрия, Германия и Сърбия. \"Те са плод на международно сътрудничество, но производството на всички основни части се извършва в Черна гора\", каза Кляевич.", "date": "2018.05.05", "title": "Армията на Черна гора създаде свой автомат"}
{"url": "https://www.24chasa.bg/novini/article/6848575", "text": "Пожар е възникнал в цех за преработка на пластмасови отпадъци в Шишманци, съобщава  . Сигналът за възпламеняване е получен в 16 часа. Пострадали хора няма.  Не се е стигнало до задимяване на магистралата. На мястото е изпратена една пожарна, не се налага изпращането на още екипи с огнеборци, уточниха от аварийната служба.", "date": "2018.05.05", "title": "Пожар в цех за преработка на пластмасови отпадъци в Шишманци"}
{"url": "https://www.24chasa.bg/novini/article/6848581", "text": "Според председателя на ПЕС Сергей Станишев разминаването в позициите между ГЕРБ и президента Румен Радев са нормални. Но нито едно правителство не е спечелило от конфронтация с държавния глава. Коментарът Станишев направи от Брюксел за предаването \"Ексклузивно\" по телевизия Европа. „Президентът за да държи своята роля е длъжен да се произнася по всички въпроси. В това число и неудобни за правителството. Правителството трябва да се пази от такива нападки от типа, че президентът искал да изкара България от НАТО. Не са много сериозни и не помагат. -А нормално ли е той да се държи като опозиционер на моменти? -Всяка президентска институция към всяко правителство в някаква степен е критична и опозиционна. Аз от собствен опит го знам и помня.“ БСП се наложи като активна опозиция, но все още партията не се възприема като алтернатива на управлението, е мнението на председателя на европейските социалисти. „През юни предстои национално съвещание, което ще разглежда визията на БСП за България. Това е добре, обаче това е най-вече интелектуално усилие. Първо, за да изработиш такава визия по всички ключови въпроси, които не само да критикуват какво не вършат добре управляващите, къде са дефектите, но и дакаат всъщност какво може да се направи. Това е процес, той се изгражда. Според мен трябва да бъде много по-мащабен“, каза още Сергей Станишев. България трябва да стане част от еврозоната, убеден е председателя на ПЕС. Като въпросът има както политическо,така и икономическо измерение. „Ядрото на ЕС – еврозоната, има сериозен риск, опасност, има и сериозни интереси и сили, които тласкат към това, Европа да бъде разделена на две скорости, което означава по същество на две класи. Страните, които ще вземат решенията т.е. страните от еврозоната, които са с по-дълбока интеграция и периферни страни. И въпросът пред нас като общество е искаме ли да бъдем в центъра или да изпълняваме решения, които вземат други. Това е принципен въпрос. Само от обмяна на курсовете днес, при износ на български стоки в Европа, при внос на европейски стоки при нас се губи около 1 милярд лева от българските фирми. При минаване към еврото, този 1 милярд остава във фирмите за увеличаване на заплатите, за инвестиции в нова техника и в оборудване за производството“, допълни още той. По казуса с Истанбулската конвенция Българската социалистическа партия действа конюнктурно, е мнението на лидера на европейските социалисти. Като според Станишев това е станало повод за остра реакция в ПЕС, която все още не е отшумяла.", "date": "2018.05.05", "title": "Станишев: България трябва да влезе в еврозоната, за да не бъде в периферията на Европа"}
{"url": "https://www.24chasa.bg/novini/article/6848561", "text": "Неочакваната поява в българския Зографски манастир на Света гора на игумена на Гигинския манастир Никанор преди часове днес, 5 май, предизвика намесата на гръцката полиция. След като му беше отказано гостоприемство в манастира поради многобройни опити за злепоставяне на обителта и лично на нейния игумен архимандрит Амвросий, Никанор се смеси с гостите на празничната вечерня без да е поканен и приет, а впоследствие зае място на трапезата преди всенощното бдение. Монасите от Зографския манастир се видяха принудени да се обърнат към местния полицейски пост, в следствие на което Никанор напусна обителта, конвоиран от трима униформени полицаи. Доскорошен приятел на банкера Цветан Василев, чийто образ дори бе поръчал да се зографиса, Никанор прогневи монасите от Зограф с хвалбите си, че „въпреки воплите на игумена“ на Зограф е сменил управителния съвет на организацията, занимаваща се с управлението на имуществото на манастира в България – т.нар. „Ефория Зограф“. Кулминация на безпричинно наглото му поведение, както го определят в Зограф, е предложението му към зографски монах да стане игумен, при все че дядо Амвросий е жив и е в отлично здраве, макар и в напреднала възраст. Монасите обясняват категоричния си отказ да допуснат Никанор в манастира и с неколкократните нападки към отделни монаси, чрез дезинформация и натиск върху българския патриарх Неофит.  „Никанор е персона нон грата в Зограф!“ –заявяват зографци. НА 6 май е празника на манастира и там има официални лица от България, начело с министър-председателя Бойко Борисов", "date": "2018.05.05", "title": "Архимандрит Никанор изгонен от Зографския манастир"}
{"url": "https://www.24chasa.bg/novini/article/6848589", "text": "Европейският съюз осъди \"полицейската жестокост и масовите арести\" по време на днешните демонстрации в Русия и призова за освобождаване на мирните демонстранти, предаде ДПА. По последни данни на \"ОВД-Инфо\" - организация, която следи случаи на политически репресии - 1599 души са били задържани на демонстрации в 26 руски града. Само в Москва са арестувани 702 души, а в Санкт Петербург - 232, предаде Асошиейтед прес, предава БТА. \"Задържането на над хиляда демонстранти и насилието, използвано срещу тях от руските власти днес, заплашват основополагащите свободи на изразяване, сдружаване и събиране в Руската федерация\", гласи комюнике от службата на европейската външнополитическа ръководителка Федерика Могерини. \"Дори някои демонстрации да не са били разрешени на местата, където се проведоха, това не може да оправдае полицейската жестокост и масовите арести\", се казва още в публикувания от говорителката Мая Коциянчич текст. Хиляди руснаци в около 90 града последваха призива на опозиционния лидер Алексей Навални за протести срещу неотдавнашното преизбиране на руския президент Владимир Путин.", "date": "2018.05.05", "title": "ЕС осъди \"полицейската жестокост\" на днешните протести в Русия"}
{"url": "https://www.24chasa.bg/novini/article/6848533", "text": "Съединените щати са отменили безмитния внос на 155 вида стоки от Украйна, съобщи министерството на икономическото развитие в Киев, цитирано от ТАСС. Засегнати са 155 вида стоки, включително някои храни, стоки от леката и дървопреработвателната промишленост, на машиностроенето и някои електроуреди, се казва в съобщението, предава БТА. Ведомството пояснява, че действието на всеобщата система на преференции, даваща възможност за внос на територията на сАЩ на над 3500 вида стоки от Украйна, е било преустановена от 26 април за 155 от тях. Службата на постоянния търговски представител на САЩ е въвел в действие тези ограничения 120 дни след публикуването на съответния декрет на президента на САЩ от 22 декември 2017 година. Министерството на икономическото развитие е в постоянен диалог с правителството на САЩ и работи за решаването на проблема. В същото време отмяната на ограниченията до голяма степен зависи от от приетия от Върховната рада закон За организация на колективното управление, посочва украинското ведомство.", "date": "2018.05.05", "title": "САЩ отмениха безмитния внос на 155 вида стоки от Украйна"}
{"url": "https://www.24chasa.bg/novini/article/6848538", "text": "Четири опозиционни партии в Турция обявиха днес политически съюз в опит да увеличат шансовете си спрямо управляващата партия на президента Реджеп Тайип Ердоган на предстоящите следващия месец предсрочни избори, предадоха ДПА и Асошиейтед прес. В новата предизборна коалиция влизат Народнорепубликанската партия /НРП/, \"Добра партия\", Партията на щастието и Демократична партия. Прокюрдската Демократична партия на народите, която е втората по големина опозиционна сила в турския парламент, не е част от новата коалиция, предава БТА. Съюзът е стъпка към \"възможно най-широкия консенсус\", заяви Бюлент Тезджан, говорител на основната опозиционна сила - Народнорепубликанската партия. Тезджан каза, че коалицията е постигнала съгласие по ключови принципи, включително възстановяване на свободата на изразяване и на медиите. По думите му съюзът ще обещае по-независима от правителството съдебна система. Обединението на четирите опозиционни партии идва след като управляващата Партия на справедливостта и развитието на Ердоган направи съюз с Партията на националистическото действие (ПНД). Националистите от ПНД подкрепиха управляващата партия за конституционните промени, които ще разширят президентските правомощия. Опозицията предупреждава, че това ще доведе до еднолично управление. Конституционните промени, които бяха одобрени на референдум миналата година, ще влязат в сила след предстоящите избори на 24 юни. Вотът бе свикан повече от година по-рано, припомня ДПА. В коментар за новата предизборна коалиция президентът Ердоган каза, че \"единственото, което ще видите, е противоречия, липса на принципи и липса на уважение към хората\". В изявление на опозиционната предизборна коалиция се казва, че тя обединява \"различни начини на живот и политически мнения\" под демократичните принципи за мир и стабилност в Турция. Партиите в новия съюз ще имат отделни кандидати на президентските избори. НРП вече издигна кандидатурата на Мухаррем Индже, 54-годишен депутат, бивш учител по физика. Малката Демократична партия обяви, че ще подкрепи като кандидат за президент лидера на \"Добра партия\" Мерал Акшенер.", "date": "2018.05.05", "title": "4 турски опозиционни партии се обединиха в коалиция, за да се противопоставят на Ердоган"}
{"url": "https://www.24chasa.bg/novini/article/6847537", "text": "- Основата по мое мнение е семейството, това е майка ми, която беше учителка по математика. Тя е жива и здрава и сега, на 86 години, тя ни научи на трудолюбие. Смятам, че ако един човек е трудолюбив, след това ще дойде всичко. А училището беше много хубаво, вярно е това. Да, това е най-важното нещо - човек започва от училището. И това ми помогна много. После във всички други неща, които съм правил като начинания, се опитах да започна от нулата, за да градя от началото. - Ние бяхме аспиранти, трябваше да станем асистенти. Блокираха местата и казаха: “Ами няма повече места.” Но пък имаше други неща, които бяха хубави. Преди това примерно човек, дори и да има пари, не можеше да си купи апартамент, не можеше да си купи кола. Ние бяхме обречени да си живеем и да си умрем във Враца, където сме родени. А тогава вече след тази година човек можеше да отиде да избира да живее на друго място, да приеме предизвикателствата на новото време, т.е. да се бори да изкара малко повече пари, да си купи малко по-хубава кола и т.н. За съжаление, това, което които бяха културни. - Е, това беше много случайно. Ние, преди да заминем в Канада, имахме вече фирма, която се занимаваше с електроника, и заех пари на един приятел, който се занимаваше със спортни стоки, които той не успя да ми върне. И както се казва, И даже първоначално ме беше срам, защото едно е да си завършил електроника - да работиш във фирма с електроника, звучеше много престижно, говорим за преди 25 години, и съвсем друго е да продаваш маратонки и тениски... - Моята съпруга Таня, която от около 20 години работи заедно с мен в другата фирма, която е с електрониката. Тя ме е вдъхновила за много неща, помагала ми е в много решения - аз като доста по-динамичен човек съм вземал доста грешни решения, докато тя през цялото време е била доста по-уравновесена от мен. Равновесието у дома е едно, но когато се налага да управляваш 400 души, играта става още по-трудна, а диалогът и екипната игра са задължителни. Първият ни служител работи с нас от 1992 г., вече 26 години. През цялото време, понеже аз съм завършил инженер, не съм търговец и никога не съм имал самочувствието, че съм най-добрият търговец. Значи финансовият директор е по-добър от мен в областта на финансите, директорът по рекламата е по-добър от мен в областта на рекламата. Това ме е предпазило от това да давам винаги аз най-точните решения. Тези хора, чувствайки някаква свобода да работят, са имали чувството, че са част от екипа, който развива фирмата, и са предпочели да останат дълги години тук с нас. - Не се стигна дотам да му казвам нещо. Той, след като работи една година, ми се обади и ми каза: “Ти знаеш ли, аз - “Ти си програмист, какъв шеф на отдел?” - “Аз какво ще правя, като стана на 50 години?” - “Ами ще бъдеш програмист!” И той сам стигна до това, че е много по-интересно да дойде тук, да се занимава с нещата, които ние правим. Съответно това, което той донесе от Хайделберг, е много важно за фирмата, защото ние вече сме много подредени по отношение на справките за продажби, за движение на стоки. Доста е по-различно, откакто той пое нещата в търговската част. И смятам, че е удовлетворен. - Аз бих цитирал Сент-Екзюпери, който казва: “Най-хубавото се чувства със сърцето, не с очите”, и съветвам на младите хора: “Почувствайте това, което ви носи сърцето. Не гледайте дупките по улиците, недейте да гледате нещата, които ви дразнят, а чувствайте това, което отвътре, от вас извира, и имайте желание да го промените.” - Ако някой човек е трудолюбив, той няма начин да не успее без значение от попрището, в което работи. Сега дали ще изкара по-малко, или повече пари, въпросът е, че той ще бъде удовлетворен от това, което прави, защото, когато правиш с любов едно нещо, то винаги дава резултат!", "date": "2018.05.05", "title": "Баща и син заедно с успешен бизнес в България - единият се завръща от Канада, другият от Германия"}
{"url": "https://www.24chasa.bg/novini/article/6848551", "text": "Министър-председателят Бойко Борисов пристигна в Света гора, където ще участва в традиционното честване на празника на манастир „Св. вмч. Георги Зограф”. Това съобщиха от правителствената пресслужба. В рамките на посещението си той ще се срещне с духовното ръководство на Света гора и ще присъства на литургията и литийното шествие за 6 май – Гергьовден. На празника ще бъде открито и Южното манастирско крило, за чието възстановяване българското правителство отпусна 940 000 лева през миналата година.", "date": "2018.05.05", "title": "Борисов пристигна в Света гора, утре ще бъде на празника на манастир \"Св. Георги Зограф\" (Снимки)"}
{"url": "https://www.24chasa.bg/novini/article/6848549", "text": "Кандидатът за президент на основната опозиционна партия в Турция призова да бъде пуснат от затвора кандидатът на прокюрдската партия, съобщи Ройтерс. Мухаррем Индже, номиниран от Народнорепубликанската партия /НРП/ да се яви президентските избори на 24 юни, призова президента Реджеп Тайип Ердоган да освободи бившия лидер на прокюрдската Демократична партия на народите /ДПН/ Селяхаттин Демирташ, предава БТА. \"Не дръжте Демирташ в затвора. Хайде, нека се състезаваме като мъже\", заяви Индже пред развяващи знамена поддръжници в родния си град Ялова, където проведе първия си митинг. В първото си интервю за чуждестранна медия, откакто бе номиниран, Демирташ, който е в затвор от година и половина, каза пред Ройтерс, че е невъзможно да има честни избори в условията на наложеното извънредно положение след опита за преврат през юли 2016 г. Ердоган свика миналия месец предсрочни парламентарни и президентски избори за 24 юни, повече от година по-рано от предвиденото, за да може да се възползва от широките правомощия, одобрени на референдум през април 2017 г.", "date": "2018.05.05", "title": "Кандидат за президент на Турция към Ердоган: Хайде да се състезаваме като мъже!"}
{"url": "https://www.24chasa.bg/novini/article/6848436", "text": "Британски лекари и политици реагираха гневно на думи на президента на САЩ Доналд Тръмп, който сравнява лондонска болница с военна зона заради престъпления, извършени с нож, предаде Асошиейтед прес, цитирана от БТА. Хирургът от Кралската болница в Лондон Мартин Грифитс написа днес в \"Туитър\", че ще бъде \"щастлив да покани г-н Тръмп\" да посети болницата заедно с лондонския кмет и началника на полицията, за да научи как са били намалени престъпленията с насилие в града. Карим Брохи, друг хирург от тази болница, написа в същата социална медиа, че \"е нелепо да предлагаш огнестрелни оръжия като част от решението\". На заседание на Националната асоциация на огнестрелните оръжия в Далас вчера Тръмп каза, че Великобритания има строги правила за оръжия, но в една лондонска болница \"навсякъде по подовете има кръв\" от наранявания с нож. Лейбъристката депутатка Сара Джоунс окачестви речта на Тръмп като позорна. За юли е насрочено посещение на американския президент в Обединеното кралство, припомни АП.", "date": "2018.05.05", "title": "Британски лекари гневни на Тръмп, сравнил болница с военна зона"}
{"url": "https://www.24chasa.bg/novini/article/6848463", "text": "Министър-председателят Бойко Борисов пое ангажимент правителството да отпусне необходимите средства за довършване на разкопките на Хераклея Синтика - Градът на македонските царе. Според археолозите, работещи на обекта, са нужни 100 000 лв. Премиерът възложи на министрите Горанов, Банов и Нанков, които го придружаваха при посещението на обекта, да създадат организация за приемане на решението от Министерския съвет в най-скоро време. Това съобщиха от правителствената пресслужба. Смята се, че Хераклея Синтика, разположена в местността „Рупите“, е била столица на Средна Струма. Разкопките започват през 2007 г. Откритите до този момент находки са превърнали античния град в привлекателна туристическа дестинация. Реставрирането на обекта ще спомогне за разширяване на интереса към региона, в който традиционната дейност е свързана със селското стопанство. Премиерът Борисов посети и кооперативния пазар, изграждан със средства, отпуснати от правителството. Кабинетът подкрепи с 1,3 млн. лв. обекта, който предоставя площи на производителите от региона да предлагат продукцията си. Обектът е с изградена нова ВиК мрежа, икономично осветление и паркинг за доставка на стоките.", "date": "2018.05.05", "title": "Борисов: Ще отпуснем нужните средства за довършване на разкопките в „Рупите” (Видео)"}
{"url": "https://www.24chasa.bg/novini/article/6848473", "text": "Турски цивилен, който бе арестуван от гръцки войници заради незаконно навлизане на гръцка територия, бе депортиран днес в Турция, предаде Асошиейтед прес. Гръцката полиция съобщи, че мъжът е бил върнат на турските власти на граничен пункт Кастаниес днес следобед, предава БТА. Гръцки съд издаде в четвъртък петмесечна условна присъда на 37-годишния турчин, който незаконно навлезе на гръцка територия предишния ден. Мъжът бе задържан, докато карал багер. Той също така бе глобен 1500 евро. Турчинът заяви, че работел по изкопаването на кладенец за пост на турската митница и без да иска след работа обърнал към Гърция, вместо към Турция. Първоначално турският гражданин обжалва присъдата, но по-късно се отказа от обжалването, съобщи неговият адвокат за АП.", "date": "2018.05.05", "title": "Депортираха турчин от Гърция, влязъл незаконно в страната"}
{"url": "https://www.24chasa.bg/novini/article/6848476", "text": "Спасени са двама от седмината полски миньори, останали в неизвестност, след като земетресение порази тази сутрин каменовъглена мина в Южна Полша, предадоха Ройтерс и АП. По думите на Катажина Яблонска-Байер, говорителка на компанията оператор на мината, те са пострадали, но в съзнание и ще бъдат изнесени с носилки до повърхността. Тя не можа да уточни какво е състоянието на спасените, предава БТА. След труса с магнитуд 3,4 по Рихтер, станал на дълбочина 900 метра, е била предприета спасителна мисия. Четирима миньори са били изведени на повърхността, но със седмина е била загубена връзката. Започнали са работи по прокопаването на тунел за тяхното спасяване. Високото съдържание на метан във въздуха (до 58 процента) на мястото на срутването затруднява спасителните операции, каза по-рано през деня говорителката. За да се стигне до мястото, където се предполага, че са останалите петима изчезнали, трябва са се прокопае проход с дължина около 1300 метра. По време на труса под земята са били на работа 250 човека. Изчезналите миньори са част от 11-членен екип, който пробивал нов тунел. Добивът на каменни въглища все още е важен дял в промишлеността на Полша и основен източник на енергия и средство за отопление. Но страната прави опити да премине на възобновяеми и по-чисти източници на енергия. По данни на службата за национална статистика миналата година в Полша са добити около 68,8 милиона тона въглища, с 4,8 млн. тона по-малко от 2016 г.", "date": "2018.05.05", "title": "Спасиха двата от изчезналите 7 миньори след земетресение в Полша"}
{"url": "https://www.24chasa.bg/novini/article/6848324", "text": "„Не беше мечтата на живота ми да се превърна в емигрант. Липсват ми близките, но дъщеря ми се чувства прекрасно”, заяви пред      „Още съм на прага на интегрирането ми в Холандия. Административната пътека е следната – адресна регистрация, плащане на социални и здравни осигуровки, след което системата идва при семейството. Идва екип от социален работник, представител на общината, специалисти, детето се преглежда и се насочва към специализирано училище. Оттам нататък системата поема грижата за това дете, за да развие потенциала си”, заяви Красимира Обретенова. Самата тя каза, че все още й предстои регистрация в общината. „Трябва да разработим цялостно нов закон. Но това отнема повече време и сме се фокусирали върху измененията и допълненията на съществуващия закон”, заяви зам.-социалният министър Росица Димитрова. „Премахването на ТЕЛК са в компетенцията на Министерството на здравеопазването”. „Стартирали сме вече промените”, заяви Росица Димитрова.", "date": "2018.05.05", "title": "Майката, разплакала Борисов: Липсват ми близките, дъщеря ми се чувства прекрасно (Видео)"}
{"url": "https://www.24chasa.bg/novini/article/6848287", "text": "Основният опонент на Кремъл Алексей Навални и над 1000 негови поддръжници са арестувани днес по време антиправителствени протести в цяла Русия два дни преди встъпването в длъжност на Владимир Путин в четвърти президентски мандат, предаде Франс прес. Навални не можа да се яви на президентските избори на 18 март, спечелени от Путин с над 76 процента от гласовете, защото беше осъден по обвинение, което според него е било изфабрикувано от Кремъл, предава БТА. По негов призив днес хиляди демонстранти се събраха в много руски градове с лозунги \"Русия ще бъде свободна!\" и \"Долу царя!\". Митингите не бяха разрешени от властите. Организацията \"ОВД Инфо\", която следи за политическите преследвания, съобщи, че най-малко 1029 поддръжници на Навални са били арестувани от полицията в 19 руски града през днешния ден, от които 475 в Москва. Арестите са извършени брутално, посочи организацията, като подчерта, че някои от арестуваните имат одрасквания и отоци. В Москва за кратко полицията използва сълзотворен газ и употреби сила, за да разпръсне демонстрацията. Имаше и сблъсъци между опозиционери и активисти, подкрепящи Кремъл. Самият Навални беше арестуван малко след пристигането си на демонстрацията в Москва под виковете на протестиращите, които скандираха \"Срам!\" на украински, по подобие на проевропейския бунт на Майдана в Киев през 2014 година. В Санкт Петербург, вторият по големина руски град, хиляди преминаха в шествие по \"Невски проспект\", прочутата централна улица в старата имперска столица, скандирайки \"Путин крадец!\", и \"Путин вън\". Някои демонстранти се опитаха да блокират движението на автомобили, преди да се намеси полицията. Протестиращи хвърляха яйца и бутилки с вода по полицаите, които използваха сълзотворен газ. Руската полиция блокира голяма част от града и започна да арестува демонстранти, съобщи Асошиейтед прес.", "date": "2018.05.05", "title": "Над 1000 арестувани на протестите срещу Путин  (Снимки, обновена)"}
{"url": "https://www.24chasa.bg/novini/article/6848333", "text": "Премиерът на страната Бойко Борисов направи инспекция на новия кооперативен пазар в Петрич. Той обходи центъра на града с кмета Димитър Бръчков, който му показа резултатите от свършената работа.  \"Отпуснахме 1 300 000 лв. за изграждането на нов кооперативен пазар върху общински имот в Петрич. Обектът е почти завършен и осигурява 136 търговски места. Пазарът има локално осветление, което е икономично и модерно. Сега всички земеделски стопани ще бъдат спокойни, че вече ще имат място, на което да предлагат своята продукция.\", написа премиерът в профила си във фейсбук. Борисов се срещна по време на инспекцията и с хора от града, който го очакваха.                                                                                                                                                                                                                                                                                                                        ", "date": "2018.05.05", "title": "Борисов инспектира новия кооперативен пазар в Петрич (Снимки, видео)"}
{"url": "https://www.24chasa.bg/novini/article/6848340", "text": "Коментирахме ролята и задачите на Европейската агенция по отбрана и подкрепихме досегашните усилия. Говорихме и за управлението на Постоянното структурирано сътрудничество и за военната мобилност. Това каза министърът на отбраната Красимир Каракачанов днес, 5 май, на пресконференцията след приключването на неформалната среща на министрите на отбраната на страните-членки на ЕС, съобщават от пресцентъра на Министерството на отбраната. Министър Каракачанов съобщи, че на 7 юни в Брюксел България, заедно с Европейската агенция по отбрана, ще бъде домакин на симпозиум по военната мобилност. Като домакин на форума, който е част от календара на Българското председателство на Съвета на ЕС, той очерта основните теми, дискутирани по време на работните сесии, сред които посочи и перспективите пред операциите по управление на кризи, обсъдени заедно с представителите на ООН и НАТО – помощник-генералния секретар по мироопазващите операции на ООН Жан-Пиер Лакроа и заместник-генералния секретар на НАТО Роуз Гьотемьолер. „България декларира своите позиции, които са в унисон с мнението на нашите партньори“, заяви министър Каракачанов. „Българският премиер уважи нашия форум, което е оценка за работата и усилията, които полагаме в областта на съвместното придобиване на способности и отбранителното сътрудничество“, посочи министърът на отбраната. Върховният представител на ЕС по въпросите на външните работи и политиката на сигурност Федерика Могерини изказа благодарност за сериозната роля, която България има по време на председателството на Съвета на ЕС. Тя отбеляза, че работата по време на неформалната среща на министрите на отбраната на страните-членки на ЕС е била интензивна и продуктивна. Федерика Могерини съобщи, че вече са в ход 17 проекта в рамките на Постоянното структурирано сътрудничество и до заседанието на европейския съвет през юни ще се постарае да има доклад за изпълнението им. „Решихме да приемем нова вълна проекти в рамките на тази година, което говори за ангажимента и за удовлетворението на държавите от процеса на Постоянното структурирано сътрудничество“, заяви тя. „Фокусирахме се върху един водещ проект за сътрудничество между ЕС и НАТО - военната мобилност. Целта ни е да дадем възможност за гладко и ефикасно придвижване на военните сили в Европа и извън нея“, посочи още върховният представител на ЕС по въпросите на външните работи и политиката на сигурност. Срещата на върха ЕС - Западни Балкани ще бъде много важно събитие, коментира върховният представител на ЕС по въпросите на външните работи и политиката на сигурност по време на пресконференцията. Тя ще бъде знак, че ЕС и неговите партньори от Западните Балкани споделят не само географско пространство, но и общи цели. „Виждаме колко тясно са свързани Западните Балкани помежду си и с Европа и смятам, че е в интерес и на Западните Балкани, но и на целия ЕС да работим въз основа на доверие и те да имат надеждна европейска перспектива“, каза Федерика Могерини.", "date": "2018.05.05", "title": "Могерини: Работата на днешната среща в София беше интензивна и продуктивна"}
{"url": "https://www.24chasa.bg/novini/article/6848309", "text": "В навечерието на Деня на храбростта и празника на Българската армия – 6 май, държавният глава и върховен главнокомандващ Въоръжените сили Румен Радев връчи пагоните на военнослужещи, удостоени с висше офицерско звание. На церемония в Гербовата зала на „Дондуков“ 2 президентът удостои генерал-лейтенант Андрей Боцев с висше офицерско звание „генерал“. Това съобщиха от прессекретариата на президента. Президентът освободи генерал-майор Димитър Илиев от длъжността заместник-командир на Корпус за бързо развръщане на НАТО в Солун, Република Гърция и го назначи на длъжността заместник-началник на отбраната. Държавният глава удостои Димитър Илиев с висше офицерско звание „генерал-лейтенант“. Досегашният командир на 3-та авиационна база бригаден генерал Иван Лалов пое длъжността заместник-командващ на Съвместното командване на силите. На церемонията той беше удостоен с висше офицерско звание „генерал-майор“. С друг свой указ държавният глава освободи бригаден генерал Иван Ортомаров от длъжността директор на дирекция „Операции и подготовка“ на Министерството на отбраната, назначи го на длъжността заместник-командир на Корпус за бързо развръщане на НАТО в Солун, Република Гърция и го удостои с висше офицерско звание „генерал-майор“. Президентът назначи полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостои с висше офицерско звание „бригаден генерал“. Румен Радев назначи полковник Пламен Ангелов на длъжността директор на служба „Военна информация“, като го удостои с висше офицерско звание „бригаден генерал“. С указ на държавния глава полковник Маргарит Михайлов е назначен на длъжността директор на дирекция „Операции и подготовка“ на Министерството на отбраната. В Гербова зала той беше удостоен с висше офицерско звание „бригаден генерал“. Държавният глава удостои полковник Митко Григоров с висше офицерско звание „бригаден генерал“ и назначи капитан I ранг Георги Пенев на длъжността заместник-командир на Военноморските сили, като го удостои с висше офицерско звание „флотилен адмирал“. С друг свой указ Румен Радев назначи полковник Димитър Петров на длъжността командир на 3-та авиационна база и го удостои с висше офицерско звание „бригаден генерал“. В Гербова зала на „Дондуков“2 държавният глава удостои и полковник Веселин Стоев – административен ръководител – военно-апелативен прокурор на Военно-апелативната прокуратура с висше офицерско звание „бригаден генерал“. „Използвам приятния повод - навечерието на големия християнски празник Гергьовден - Ден на храбростта и празник на Българската армия, за да изразя своето уважение към вас и да ви приветствам за усилията, които полагате във вашата високоотговорна дейност“, обърна се президентът към удостоените с висши офицерски звания военнослужещи и подчерта, че очакванията на българския народ за сигурност в този все по-тревожен свят са огромни. Държавният глава подчерта, че обществото ни очаква законност, прозрачност и ефективност при модернизацията на Въоръжените ни сили. „Като президент и върховен главнокомандващ очаквам от вас да се водите изцяло от интересите на народа и да отстоявате офицерската си чест. Убеден съм, че с вашия висок професионализъм, компетентност и умения, с изразените лидерски качества и висока мотивация ще отговорите на тези очаквания и ще продължите да работите все така последователно и решително за развитието на Българската армия и за издигането на нейния авторитет“, посочи президентът Радев. „Нашите съюзници от НАТО и Европейския съюз очакват не декларирани, а реални способности и съвместимост. Министърът на отбраната и неговия екип очакват от вас висок професионализъм, активност и отговорност при ръководството на Българската армия, както и при вземането на важни решения за приоритетите и бъдещето на Въоръжените ни сили. Вашите подчинени очакват лидерство и грижа за тяхното професионално и кариерно развитие за повишаване на техния социален статус и мотивация“, каза още в словото си държавният глава. От името на удостоените с висше офицерско звание началникът на отбраната генерал Андрей Боцев изказа благодарност на държавния глава за оказаната чест, доверие и дадената висока оценка. „Искам да ви уверя, че във времевия отрязък, който ни давате ние ще имаме възможност като екип и ръководители на Българската армия да постигнем своите стратегически виждания и набелязани цели. Обещавам с достойнство и чест да защитаваме авторитета на Българската армия, да го издигаме и да работим в направленията, в които сме поели преди една година“, заяви генерал Боцев. В навечерието на празника на Българската армия генерал Боцев увери, че българските воини ще работят с решителност и желание за постигането на основните цели – мотивиран и подготвен личен състав на Българската армия, възстановяване и надграждане на отбранителните способности и модернизация на армията, съвместима с нашите партньори от НАТО.", "date": "2018.05.05", "title": "Румен Радев: Българският народ очаква сигурност в един все по-тревожен свят (Снимки, обновена)"}
{"url": "https://www.24chasa.bg/novini/article/6848374", "text": "Проблемите около експлоатацията на 128-те изтребителя \"Юрофайтър\" от германските ВВС са още по-големи, сочи медийна публикация дни след като бе разкрито, че само няколко самолета са в бойна готовност, предаде ДПА, цитирана от БТА. През март миналата година министерството на отбраната е било уведомено, че се очаква забавяне на доставките за резервни части от някои производители, е казал говорител на министерството пред \"Функе медиенгрупе\". А председателят на комисията по отбрана в Бундестага Волфганг Хелмих е констатирал, че става дума за \"много сериозен проблем\". По-рано тази седмица списание \"Шпигел\" съобщи на уебсайта си за технически проблеми в системата за противозащита на изтребителите от тази марка и че само на десетина \"Юрофайтър\"-а е позволено да летят. От командването на въоръжените сили потвърдиха това, но отказаха да посочат конкретна бройка и заявиха само, че се търси решение. Намаляването на бойната готовност може да намали възможностите на Германия да изпълни ангажиментите си в НАТО, твърди \"Шпигел\". Берлин е обещал да държи в готовност 82 изтребителя за нуждите на алианса при кризисни ситуации.", "date": "2018.05.05", "title": "\"Шпигел\": Намаляването на бойната готовност на Германия може да попречи на задачите й в НАТО"}
{"url": "https://www.24chasa.bg/novini/article/6848377", "text": "Управляващата левоцентристка коалиция в Румъния иска да промени правилата за избиране на президент на страната, съобщава информационният сайт Зиаре. Няколко депутати от Социалдемократическата партия (СДП) и Алианса на либералите и демократите (АЛДЕ) са внесли законопроект за промяна на закон от 2004 г. за избирането на президента на Румъния, предава БТА.  Проектът е над 50 страници и е подписан от над 30 народни представители, уточнява румънската телевизия Диджи 24. Промените са съществени и визират както предизборната кампания и кандидатурите, така и процеса на гласуване. Според предложените промени действащият президент няма да може да участва в предизборни прояви, организирани от партията, която би го подкрепила в кампанията. В момента това е позволено от закона, допълва телевизия Антена 3. Ако няколко партии подкрепят един кандидат за президент, те ще могат да направят това само под формата на предизборен съюз на национално равнище, с писмен протокол, внесен в съда. Управляващата коалиция предлага промени и в списъците с подписи в подкрепа на нечия кандидатура. Според предложението един избирател ще може да подкрепи с подписа си няколко кандидати. Предвижда се разрешаване на предизборна кампания в училищата. В момента законът не разрешава водене на кампания в затворите, консулските служби и училищата. В промените, предложени от СДП и АЛДЕ, училищата са изключени от забраната. Друго предложение за промяна визира специалната урна за гласуване. Според сегашния закон тя трябва да бъде поискана най-малко един ден преди изборите. Управляващата коалиция предлага възможност специалната урна да бъде поискана и в деня на вота. По отношение на преброяването на гласовете СДП и АЛДЕ предлагат то да става в рамките на максимум 48 часа от затварянето на избирателните секции, а бюлетините и останалите документи, свързани с изборите, да бъдат пазени в продължение на шест месеца, спрямо три месеца, колкото е сега.", "date": "2018.05.05", "title": "Управляващите в Румъния искат промени в правилата за избор на президент"}
{"url": "https://www.24chasa.bg/novini/article/6848414", "text": "Бившият френски президент Франсоа Оланд и неговият премиер Манюел Валс изразиха днес остро възмущение от изявлението на президента на САЩ Доналд Тръмп, който използва атентатите в Париж на 13 ноември 2015 година като аргумент в подкрепа на правото да се носи оръжие, предаде Франс прес. \"Срамните изявления и непристойни превземки на Доналд Тръмп са показателни за това, което той мисли за Франция и за нейните ценности\", посочи Франсоа Оланд в комюнике. \"Приятелството между нашите два народа няма да бъде опетнено от неуважението и крайностите. Изразявам съболезнования към жертвите от 13 ноември\", допълва той. \"Безсрамен и некомпетентен. Какво повече да кажа\", написа в Туитър Манюел Валс като коментар към медийно съобщение с изказването на Тръмп. Доналд Тръмп припомни вчера пред членове на Националната асоциация на притежателите на огнестрелни оръжия (NRA) за атентатите в Париж през 2015 г., когато бяха убити 130 души. Той подчерта, че те са извършени от малка група въоръжени терористи, в града с най-строгите закони за огнестрелното оръжие в света. \"Ако служител на атакуваните ресторантите или театъра или някой клиент имаше оръжие, терористите щяха да избягат или да бъдат застреляни и всичко щеше да е съвсем различно\", каза Тръмп.", "date": "2018.05.05", "title": "Оланд: Срамните изявления на Тръмп са показателни за мнението му за Франция"}
{"url": "https://www.24chasa.bg/novini/article/6848480", "text": "Двама души са пострадали днес след падане на малък самолет близо до град Мидълтаун, в южната част на щата Ню Йорк, съобщи телевизия Ей Би Си, цитирана от ТАСС. Двамата пострадали са били на самолета, предава БТА. Те са откарани в болница. Засега не се уточнява каква е причината за инцидента.", "date": "2018.05.05", "title": "Малък самолет падна в щата Ню Йорк, двама са пострадали"}
{"url": "https://www.24chasa.bg/novini/article/6848484", "text": "Очни операции претърпяха две от децата, пострадали при взрив по време на игра в Добрич, предава  От болницата във Варна съобщиха, че интервенциите са преминали успешно и децата се възстановяват. За едното от тях има риск от минимално намаление на зрението на окото, но това ще стане ясно след няколко дни. Другите три деца са в стабилно състояние в болницата в Добрич.", "date": "2018.05.05", "title": "Оперираха очите на две от децата, ранени при взрива в Добрич"}
{"url": "https://www.24chasa.bg/novini/article/6848350", "text": "Десетки хиляди демонстранти преминаха днес под яркото слънце в Париж в протестно шествие под наслов \"Ще си изпати Макрон\" (изразът гласи буквално \"Празник за Макрон\" - Fete a Macron - бел. р.), за да изразят недоволството си от реформите, подети от френския президент, предаде Франс прес. Политическото движение \"Непокорна Франция\" от радикалната левица, чийто депутат Франсоа Руфен е инициатор на шествието, обяви участието на 160 000 демонстранти, дошли да кажат \"Стоп, Макрон\", предава БТА. На платформи сред кортежа се издигаха фигури на Еманюел Макрон в облика на Дракула, на Юпитер или на банкер-цар с въже на врата. Парижката префектура е мобилизирала 2000 полицаи и жандармеристи в Париж, за да се предотврати присъединяването към акцията на групи, предизвикващи безредици, както стана на 1 май. Но колоритното шествие потегли в добро настроение от площада пред Парижката опера, където преди това се състоя пикник-концерт в присъствието на много хора, дошли със семействата си. Очаква се демонстрацията да приключи към 20 часа местно време (21 часа българско) с концерт на площада на Бастилията. От избирането си преди година държавният глава се ангажира \"да трансформира\" Франция много бързо. Миналата есен се зае с реформата на Кодекса на труда, а от пролетта е изправен пред множество протести и стачки, сред които и срещу железопътната реформа. Радикалната левица и някои синдикати се надяват да извършат \"конвергенция на борбите\", за да дестабилизират президента, когото обвиняват в либерални уклони и социална разруха. \"Да живеят служителите от Ер Франс, да живеят железничарите, да живеят служителите в държавните болници, да живеят адвокатите, слава на държавните служители\", заяви пред множеството лидерът на \"Непокорна Франция\" Жан-Люк Мераншон, имайки предвид стачките в различни браншове през последните седмици във Франция. Френски жандармерист е ранен, а стъкло на бус на Радио Франс (Radio France) е било счупено в края на днешния протестен марш в Париж срещу реформите на Макрон, въпреки че като цяло демонстрацията протече спокойно и в празнична атмосфера, съобщава в. \"Паризиен\" в електронното си издание. При пристигането на колоната на площада на Бастилията групи маскирани лица с качулки на главите нападнали журналистите, отразяващи демонстрацията. Маскираните ставали все по-многобройни близо до площада и принудили камион на Франс Те Ве (France TV) да напусне района. Тогава се намесила мобилна жандармерия, за да постави кордон около демонстрантите. Преди потеглянето на шествието по-рано днес от площада пред Парижката опера четирима души са били задържани за притежание на оръжие - различни инструменти, нож и чук.", "date": "2018.05.05", "title": "Десетки хиляди излязоха на протест в Париж срещи Макрон, полицай е ранен (Снимки, обновена)"}
{"url": "https://www.24chasa.bg/novini/article/6848530", "text": "Министър-председателят Бойко Борисов ще участва в традиционното честване на празника на манастир „Св. вмч. Георги Зограф” в Света гора. На 6 май той ще присъства на литургията и литийното шествие до малкия храм “Св. Георги”. Това съобщиха от правителствената пресслужба. Премиерът ще присъства и на откриването на Южното манастирско крило, за чието възстановяване българското правителство отпусна 940 000 лева през миналата година. Предвидена е и среща между българския министър-председател и духовното ръководство на Света гора. В делегацията, ръководена от премиера Борисов, са включени министрите Владислав Горанов, Николай Нанков, Кирил Ананиев, Ивайло Московски и Боил Банов.", "date": "2018.05.05", "title": "Борисов ще участва в празника на манастира\n„Св. вмч. Георги Зограф” в Света гора"}
{"url": "https://www.24chasa.bg/novini/article/6848321", "text": "Седмина полски миньори са в неизвестност, след като земетресение порази тази сутрин каменовъглена мина в Южна Полша, предадоха Ройтерс и АП. След труса с магнитуд 3,4 по Рихтер на дълбочина 900 метра е била предприета спасителна мисия. Четирима миньори са били изведени на повърхността, но със седмина е била загубена връзката. Започнали са работи по прокопаването на тунел за тяхното спасяване. Високото съдържание на метан на мястото на срутването затруднява спасителните операции, каза Катажина Яблонска-Байер, говорителка на компанията оператор на мината, предава БТА. Добивът на каменни въглища все още е важен дял в промишлеността на Полша и основен източник на енергия и средство за отопление. Но страната прави опити да премине на възобновяеми и по-чисти източници на енергия. По данни на службата за национална статистика миналата година в Полша са добити около 68,8 милиона тона въглища, с 4,8 млн. тона по-малко от 2016 г.", "date": "2018.05.05", "title": "Издирват 7 миньори в Полша, в неизвестност са след земетресение тази сутрин"}
{"url": "https://www.24chasa.bg/novini/article/6848212", "text": "Испанската полиция съобщи, че е арестувала 14 души, заподозрени за трафик на наркотици, и е конфискувала 3,7 тона хашиш при операция в Южна Испания, предадоха ТАСС и Асошиейтед прес. Полицията допълни днес, че е конфискувала също така три моторници, една рибарска лодка и яхта, за които се подозира, че са използвани за превоза на наркотици от Мароко до района на Кадис в Испания през Гибралтарския проток, предава БТА. Полицейската операция е започнала през ноември 2016 година. Полицията е арестувала двама предполагаеми членове на групата през февруари, още четирима през март и останалите осем по-късно, без да се уточнява датата. На провинция Кадис, намираща се на 14 километра от Северна Африка, се падат 40 процента от влизащите в Испания наркотици, според испанското министерство на вътрешните работи, информира Асошиейтед прес.", "date": "2018.05.05", "title": "3,7 тона иззеха испански полицаи, 14 са арестувани"}
{"url": "https://www.24chasa.bg/novini/article/6848222", "text": "В. \"Монд\" публикува в електронното си издание статия, озаглавена: \"Иван Кръстев, този глас от Изтока, в който Западът се вслушва\", посветена на българския политолог. В публикацията е посочено, че неговите анализи за популистките демокрации от бившия социалистически блок предизвикват все по-голям интерес, предава БТА. През септември Иван Кръстев ще оглави катедрата Кисинджър в престижната библиотека на Конгреса във Вашингтон. \"Както имаше \"период Жижек\" след финансовата криза през 2008 година, сега сме свидетели на \"момента Кръстев\", тъй като според френския специалист по Централна и Източна Европа Жак Рупник и двамата са успели да разпространят идеите си сред широка публика и на най-престижните арени на дебати, отбелязва \"Монд\". Словенският писател и философ Славой Жижек, повлиян от марксизма, пълни залите навсякъде по света, се казва в публикацията. Иван Кръстев е точно обратното - уравновесен, ситуиран в центъра на капиталистическата мисъл, доминиращ, който един път месечно публикува свой коментар, посочва авторът на статията, който е кореспондент на в. \"Монд\" във Виена.", "date": "2018.05.05", "title": "В. \"Монд\": Иван Кръстев, този глас от Изтока, в който Западът се вслушва"}
{"url": "https://www.24chasa.bg/novini/article/6848251", "text": "Четирите най-големи гръцки банки преминаха последните стрес тестове, предписани от Европейската централна банка (ЕЦБ), съобщават ДПА и Ройтерс. Резултатите показват, че Националната банка на Гърция, Алфа банк, Юробанк и Пиреос банк разполагат с достатъчни капиталови буфери, за да бъдат частично устойчиви при криза. Според резултатите банките биха загубили около 15,5 милиарда евро от капитала си до 2020 г. при неблагоприятен икономически сценарий, уточнява Ройтерс, цитирана от БТА. Проверката на Европейската централна банка (ЕЦБ) цели да установи дали има капиталов недостиг преди Гърция да излезе от третата спасителна програма през август т.г. Стрес тестовете на гръцките банки бяха направени отделно от тестовете в останалите страни от еврозоната, резултатите от които ще бъдат публикувани в началото на ноември. Наред с приватизацията и реформите, решението на ЕЦБ е една от важните стъпки, за да затвори Гърция вратата на финансовата криза, отбелязва ДПА. Проверката на четирите най-големи гръцки банки бе направена по-рано, за да има време за попълване на евентуални капиталови дупки преди Гърция да излезе от спасителната програма. Най-добър резултат е постигнала Алфа банк, следвана от Юробанк, Националната банка на Гърция и Пиреос банк. ЕЦБ уточни, че резултатите от стрес тестовете тази година не се определят с оценки като \"преминал\" или \"скъсан\", тъй като не е бил определен предварително праг, след който да следва нужда от рекапитализация. След оповестяването на резултатите, Алфа банк, Националната банка на Гърция и Юробанк посочиха в отделни изявления, че според заключенията те нямат капиталов недостиг и следователно не са необходими капиталови планове. Пиреос банк обяви, че според собствени оценки има да изпълни още няколко задачи. Ръководителят на финансовата институция Христос Мегалу заяви днес, че банката остава фокусирана върху задължението да приложи планове за по-нататъшно укрепване на финансите. Гръцките банки бяха рекапитализирани три пъти от избухването на дълговата криза през 2010 г., но лошите им кредити все още възлизат на сумата от 96 милиарда евро. Те се ангажираха да намалят това бреме до 65 милиарда евро до 2019 г. Стрес тестовете този месец са четвъртите поред за гръцките банки за осемгодишния период на икономическа криза. Първата рекапитализация на гръцките банки бе през 2013 г., когато спасителен банков фонд, финансиран от кредиторите от еврозоната и Международния валутен фонд, наля 25 милиарда евро в четирите банки, а други 3,5 милиарда евро бяха набрани от частни инвеститори. След друг стрес тест през 2014 г., банките набраха 8,3 милиарда евро от частни инвеститори. Но това се оказа безполезно една година по-късно, когато новото ляво правителство в Атина влезе в сблъсък с кредиторите, предизвиквайки масово теглене на депозити, довело до капиталов контрол. Банките бяха принудени да преминат нови стрес тестове и да се рекапитализират отново през 2015 г. с общо 12 милиарда евро. Сега те са поставени под постоянен натиск да се справят с необслужваните кредити, които са най-голямото предизвикателство за сектора, отбелязва Ройтерс.", "date": "2018.05.05", "title": "Най-големите гръцки банки издържаха тестовете за устойчивост на ЕЦБ"}
{"url": "https://www.24chasa.bg/novini/article/6848067", "text": "Президентът на САЩ Доналд Тръмп заяви вчера пред членове на Националната асоциация на притежателите на огнестрелни оръжия (NRA), че правата им са \"под обсада\", но той ще ги отстоява, докато е президент, предаде ДПА. На конференция на асоциацията в Далас, щата Тексас, Тръмп отново призова в училищата да има въоръжен персонал като средство за възпиране на стрелби, подобни на тази в Парклед, Флорида, през февруари, когато бяха убити 17 души, припомня БТА.  Стрелбата накара учениците да организират демонстрации в подкрепа на закони за обуздаване на насилието с огнестрелно оръжие. Много от тях критикуваха лобистките усилия на Националната асоциация срещу създаването на законодателство за оръжеен контрол, критикуваха и политиците, които приемат пари от нея. Малко след трагедията в Паркленд Тръмп каза, че на учители, които искат да бъдат обучени да боравят с огнестрелно оръжие, трябва да се разреши да носят скрито оръжие в класните стани - идея, подкрепена от асоциацията на притежателите на огнестрелно оръжие. В Далас президентът припомни атентатите в Париж през 2015 г., когато бяха убити 130 души. Тръмп подчерта, че те са извършени от малка група въоръжени терористи, в града с най-строгите закони за огнестрелното оръжие в света. Ако служител на атакуваните ресторантите или театъра или някой клиент имаше оръжие, терористите щяха да избягат или да бъдат застреляни и всичко щеше да е съвсем различно, каза той, цитиран от Франс прес. Тръмп заяви пред членовете на асоциацията, че ще разчита на тях да гласуват за републиканците на междинните избори през ноември.", "date": "2018.05.05", "title": "Тръмп обеща на притежателите на оръжие да отстоява правата им"}
{"url": "https://www.24chasa.bg/novini/article/6848069", "text": "Политическата подкрепа на България за НАТО твърдо не се променя, каза вицепремиерът и министър на външните работи Екатерина Захариева пред заместник-генералния секретар на НАТО Роуз Готемюлер, която е на работно посещение в София. Това съобщиха от пресцентъра на външното ни министерство. Събеседниците размениха виждания по политиката на „Отворени врати“ на НАТО и евроатлантическата перспектива на страните от Западните Балкани. Готемюлер даде изключително висока оценка за сключването на Договора за приятелство, добросъседство и сътрудничество между България и Република Македония, който е дал положителен пример за всички страни от региона. „Тази тема беше високо в дневния ред на министрите на външните работи от НАТО през април и България очаква тя да остане приоритетна по време на срещата на върха на НАТО през юли“, каза министърът. Тя посочи, че в контекста на сътрудничеството между НАТО и ЕС е особено важно двете организации да се изправят заедно и да предприемат бързи мерки срещу хибридните заплахи. Българският първи дипломат припомни, че България прие в съответствие с решенията от Уелс да увеличи до два процента от БВП разходите си за отбрана и наскоро е заделила над 100 милиона допълнителни лева за заплати на българските военнослужещи. „Силно оценяваме всичко това“, отвърна Готемюлер и посочи, че при срещите си за по-малко от 24 часа в София е усетила силната подкрепа на България за НАТО.", "date": "2018.05.05", "title": "Захариева към зам.-генералния секретар на НАТО: Подкрепата ни остава непроменена"}
{"url": "https://www.24chasa.bg/novini/article/6848079", "text": "Президентът на Иран Хасан Рохани разкритикува блокирането на приложението за съобщения \"Телеграм\", предадоха световните агенции. \"Блокирането и неотдавнашните филтрирания на \"Телеграм\" не са дело на правителството и правителството не ги одобрява\", написа Рохани в акаунта си в социалната мрежа Инстаграм. Той допълни, че неговото правителство иска \"безопасен, а не контролиран интернет\", предава БТА.  \"Ние искаме свободен информационен поток, както и правото на гражданите на свободен избор онлайн\", допълни Рохани. В понеделник иранското правосъдие нареди на всички доставчици на интернет и на телефонните оператори да блокират напълно достъпа до \"Телеграм\", който Техеран упреква в \"подслоняване\" на въоръжени или проповядващи насилие групи и в отказ от сътрудничество на властите в борбата с тероризма. \"Телеграм\" твърди, че има 40 милиона потребители в Иран и е най-популярната социална мрежа в страната, в която Фейсбук и Туитър са блокирани. Досега той бе достъпен през частни виртуални мрежи. Миналата година \"Телеграм\" имаше важна роля в разпалването на протестите срещу властите, обхванали по Нова година няколко десетки градове. Тогава \"Телеграм\" бе блокиран временно, след като в него се появиха кадри и видеозаписи от протестите и приложението бе използвано като средство за комуникация между антиправителствените демонстранти. Коментарите на Рохани срещу блокирането на \"Телеграм\" са нова илюстрация на разногласията между иранските лидери по отношение на контрола върху интернет. По този въпрос правителството защитава политика на относителна отвореност, критикувана от ултраконсерваторите, които доминират службите за сигурност и съдебната власт.", "date": "2018.05.05", "title": "Рохани: Блокирането на \"Телеграм\" не е дело на правителството и то не го одобрява"}
{"url": "https://www.24chasa.bg/novini/article/6848097", "text": "Няколко десетки души, привърженици на опозиционния лидер Алексей Навални, бяха арестувани днес в протести, организирани в редица руски градове срещу Владимир Путин, който в понеделник официално започва четвъртия си президентски мандат, предаде Франс прес. В сибирския град Красноярск бяха арестувани 15 души, сред които един журналист, съобщава О Ве Де - Инфо, независима организация, следяща за арестите в страната. Според организацията арестите са извършени по брутален начин и задържаните са били с охлузвания и одрасквания, предава БТА.  В Челябинск в Урал полицията задържа трима души още преди началото на протеста, съобщава във Фейсбук активистът Борис Золотаревски. Най-малко 10 души са арестувани в Барнаул в Сибир, съобщава пък екипът на Алексей Навални, който призова за протести днес. Много поддръжници на Навални бяха арестувани още вчера в навечерието на демонстрациите, планирани за днес в Русия. \"Страхливият старец Путин мисли, че е цар. Той не е цар и затова трябва да излезем на улицата на 5 май\" - с този призив Навални прикани поддръжниците си са излязат днес на протести в цялата страна. Путин спечели изборите на 18 март с 76 процента от гласовете. Опозицията и независими наблюдатели казаха, че е имало нарушения на изборите като тъпчене на урните с бюлетини и други изборни измами. Сега наблюдатели се притесняват протестите днес да не се изродят в сблъсъци с полицията, последвани от масови арести както се случи преди шест години след преизбирането на Путин за трети президентски мандат.", "date": "2018.05.05", "title": "Масови арести на протеста срещу Путин (Видео)"}
{"url": "https://www.24chasa.bg/novini/article/6848123", "text": "В последния ден от официалното посещение на президента на Република Австрия в България, държавният глава Румен Радев и Александър Ван дер Белен посетиха скален манастир „Св. Димитър Басарбовски\". Това съобщиха от прессекретариата на президента. Радев се срещна вчера с президентите на Румъния и Австрия на неформална среща в Русе на тема \"Бъдещето на обединена Европа\", където бяха обсъдени основни теми от европейския дневен ред. Тримата държавни глави взеха участие и в пресконференция на тема \"Устойчиво развитие на Дунавския регион\".", "date": "2018.05.05", "title": "Радев показа на австрийския си колега манастира „Св. Димитър Басарбовски\" (Снимки)"}
{"url": "https://www.24chasa.bg/novini/article/6848135", "text": "18-годишен шофьор е катастрофирал с кола, в която возел още петима души, четирима от които – непълнолетни, съобщават от МВР. Сигнал за пътния инцидент, станал малко преди разклона за село Кълново, бил получен преди 09:30 часа тази сутрин. Насочените към мястото екипи на пътна полиция и спешна помощ установили, че е катастрофирал 18-годишен водач на кола с варненска регистрация, който се движил в посока от Шумен към Бургас. По първоначални данни той е загубил контрол над автомобила, след поднасяне се е ударил в крайпътната мантинела вляво, а след удара колата се е върнала вдясно на пътя по посоката на движението си. По същото време през този участък минавал с личната си кола полицейски служител, който не бил на работа. Виждайки, че има пострадал пътник, полицаят го натоварил на автомобила си и го откарал до болницата в Шумен. Останалите пътници също били прегледани от медицински екипи. Няма информация за сериозно пострадали. Водачът е тестван за алкохол, пробата му е отрицателна. Работата по изясняване на причините, довели до инцидента продължава. Мястото на произшествието временно се регулира от полицейски екипи.", "date": "2018.05.05", "title": "18-годишен удари кола с непълнолетни между Шумен и Бургас"}
{"url": "https://www.24chasa.bg/novini/article/6848146", "text": "НАСА изстреля с ракета \"Атлас 5\" от базата \"Ванденбърг\" сондата \"ИнСайт\", която ще изследва загадъчната вътрешност на Марс, предаде Асошиейтед прес. Полезният товар ще бъде освободен 90 минути след изстрелването. Космическият апарат ще пътува до целта си повече от шест месеца. Кацането му е насрочено за 26 ноември, след като измине 484 милиона километра. За място на кацане на Марс е избрана равнината Елизиум планум - плосък екваториален район, но с няколко големи скали, които биха могли да създадат проблеми. След това \"ИнСайт\" ще започне безпрецедентни геоложки изследвания, предава БТА.  Ракетата \"Атлас 5\" извежда в космоса и два миниспътника, които ще следят \"ИнСайт\" по целия път до Марс. Мисията е с бюджет 1 милиард долара. В нея участват също учени от Франция, Германия и други европейски държави. НАСА изстреля за първи път космически апарат към друга планета от базата \"Ванденбърг\". Досега използваше за тази цел само Кейп Канаверал. Сондата \"ИнСайт\"(InSight - Interior Exploration using Seismic Investigations, Geodesy and heat Transport) е стационарен спускаем апарат. Това ще е първата мисия, посветена на изследването на вътрешността на Марс в дълбочина. Освен това апаратът ще направи и измервания на трусовете на планетата, ще проследи въртенето й спрямо оста, за да бъде разбран какъв е размерът и съставът на ядрото й, предаде Асошиейтед прес. \"ИнСайт\" е като научна машина на времето, която ще върне информация за най-ранните етапи на образуването на Марс преди 4,5 милиарда години - каза главният изследовател на мисията Брус Бенърт. - Тя ще ни помогне да научим как се образуват скалистите космически обекти като Земята и Луната, дори планети в други слънчеви системи\". Сондата е оборудвана с много чувствителни инструменти, включително и сеизмометър, за които е необходим стационарен апарат, от който те внимателно да бъдат инсталирани на повърхността на Марс и под нея. Като изследват вътрешността на Марс, специалистите се надяват да разберат доколко различни са кората, мантията и ядрото на планетата от земните и как са се образували скалистите планети преди 4,5 милиарда години. Марс е по-малък и геоложки по-малко активен от Земята, където тектониката и други процеси са замъглили оригиналния състав. В резултат Марс е запазил \"пръстовите отпечатъци\" на ранната еволюция, обясни Брус Бенърт. Основният инструмент на мисията - сеизмометърът, е френски. Той е толкова чувствителен, че може да измери сеизмична вълна, наполовина на радиуса на водороден атом, уточни Ройтерс. Учените очакват да бъдат регистрирани около 100 труса по време на мисията. Събраните данни ще им дадат възможност да изчислят дълбочината, плътността и състава на ядрото на планетата, на скалистата мантия около него и на външния слой - кората. Два спътника \"КюбСат\", големи колкото куфарчета, са прикрепени към космическия апарат \"ИнСайт\". Те ще се отделят след изстрелването и ще следват апарата шест месеца по пътя му към Марс. Когато достигнат до Червената планета, няма да спрат, а ще я задминат. Целта е да бъдат изпробвани като потенциална комуникационна връзка с \"ИнСайт\" за спускането му на Марс на 26 ноември. Тези два спътника са наречени УОЛ.И и ИВА на анимационните герои, защото се задвижват на принципа, използван в пожарогасителите за изхвърляне на пяната. Във филма от 2008 г. УОЛ.И се движи в космоса с пожарогасител. Когато стигне до Марс, \"ИнСайт\" ще се спусне на планетата с парашут, подпомаган от двигателите със същата система като апарата \"Феникс\" през 2008 г. Въздушни възглавници като на роувърите \"Спирит\" и \"Опортюнити\" няма да бъдат използвани. Спускането и кацането би трябвало да продължат седем минути. След като се спусне на Марс, космическият апарат ще пробие дупка с дълбочина 5 м с цилиндрична сонда. Сеизмометърът ще бъде преместен от него директно на повърхността с механична ръка. Космическият апарат \"ИнСАйт\" тежи 694 кг. Той прилича на предшествениците си \"Феникс\" и \"Викинг\". Всички те са стационарни спускаеми апарати с три крака. Научните цели на \"ИнСайт\" напомнят на програмата \"Аполо\". В края на 60-те и началото на 70-те години на миналия век, по време на тези мисии бяха направени измервания на дълбочина 2,5 м на Луната, така че учените да могат да преценят как се движи топлината. Сеизмометрите, инсталирани от 12-те астронавти, още стоят на лунната повърхност. Предишните марсиански мисии изследваха повърхностни скали и минерали или такива близо до повърхността, както и марсианската атмосфера и магнитно поле. Учените от мисията се надяват апаратът да работи две земни години, които са равни на една марсианска. НАСА не е спускала космически апарат на Марс от роувъра \"Кюриосити\" през 2012 г. САЩ са единствената държава успели да спуснат и оперират космически апарат на Марс. За това е необходима сложна технология. Само около 40 процента от космическите апарати, изпратени към Марс, независимо дали орбитални или спускаеми, са успели да се позиционират.", "date": "2018.05.05", "title": "НАСА изстреля сондата \"ИнСайт\", която ще изследва Марс"}
{"url": "https://www.24chasa.bg/novini/article/6848172", "text": "Администрацията на американския президент Доналд Тръмп ще преустанови временната защита на имигранти в САЩ от Хондурас на 5 януари 2020 г. Това ще изложи потенциално 57 000 хондурасци на риск от депортация, предадоха световните агенции. Американската администрация предоставя статут на временна защита на имигранти от страни, засегнати от природни бедствия или конфликти. Статутът за хондурасците бе предоставен през 1999 г., заедно с такъв за никарагуанците след катастрофалния ураган Мич, припомня БТА.  Правителството на Тръмп е проучило ситуацията и е установило, че условията в Хондурас, произтичащи от урагана, значително да се подобрили. През януари администрацията на Тръмп преустанови статутът за временна защита за около 200 000 салвадорци, който им позволяваше да живеят и работят в САЩ от 2001 г. След решението на Тръмп статутът им за временна защита ще изтече през 2019 г., припомня Ройтерс. Правителството на президента на Хондурас Хуан Орландо Ернандес изрази съжаление от решението на администрацията на Тръмп, предаде Асошиейтед прес. В изявление на външното министерство на Хондурас обаче се посочва, че става дума за въпрос, по който Вашингтон има суверенитета да взима решение. В изявлението се посочва, че завърналите се от САЩ хондурасци ще бъдат винаги добре дошли в родината си, където ще бъдат посрещнати с отворени обятия и реинтеграцията им в обществото общество ще бъде ускорена. До 5 януари 2020 г. онези от 57 000-те хондурасци в САЩ, които не успеят да нормализират миграционния си статут по друг начин, като например чрез брак или спонсорство, ще трябва да се приберат у дома. Това е малка част от предполагаемите 1,1 милиона хондурасци в САЩ, които всяка година пращат в родината си около 4,2 милиарда долара, което е близо една шеста от хондураския БВП в размер на 26 милиарда долара.", "date": "2018.05.05", "title": "Администрацията на Тръмп прекратява статута за временна защита на хондурасците"}
{"url": "https://www.24chasa.bg/novini/article/6848181", "text": "Днес по обед приключи повторният оглед на локомотива на бързия влак Софи-Бургас, който се запали в района на гара Долно Езерово край Бургас. Както \"24 часа\" писа по-рано,  Повечето от тях са били превозени до Бургас с автобуси, а някои са се придвижили сами с таксита. По първоначални данни се е подпалил тяговият транформатор в локомотива.  Както вече стана ясно, пламналият локомотив е произведен през 1979 година. Образувано е досъдебно производство по чл. 342, ал.1 от НК за управление на железопътно превозно средство в нарушение на правилата за движение. За това престъпление законът предвижда до 2 години затвор или пробация. Разследването е под надзора на Бургаската окръжна прокуратура.", "date": "2018.05.05", "title": "Огледаха повторно пламналия локомотив край Бургас, разследването под наздора на прокуратурата"}
{"url": "https://www.24chasa.bg/novini/article/6848189", "text": "35-годишен е задържан в РУ-Кърджали днес, след като нападнал медик от Центъра за спешна помощ. Сигнал за инцидента на ул.”Юмер Лютви” в областния център е подаден в 11 часа и незабавно на място е бил изпратен полицейски автопатрул. По първоначални данни спешният екип е посетил адреса заради болна възрастна жена. Нейният син проявил първо вербална агресия, а след това нанесъл удари с юмрук в лицето на 51-годишния медик, който паднал по стълби. Пострадалият е бил транспортиран в болницата и е в хирургичното отделение. Мъжът, който го е нападнал, е задържан за срок до 24 часа в полицейското управление. За случая е уведомен прокурор от Районна прокуратура в Кърджали. Образувано е бързо производство по чл. 131, ал.2 от Наказателния кодекс за нанесена телесна повреда на длъжностно лице. Работата продължава разследващ полицай.", "date": "2018.05.05", "title": "Нападнаха екип на Спешна помощ в Кърджали, тежко пострадал медик е приет в болница"}
{"url": "https://www.24chasa.bg/novini/article/6848191", "text": "Премиерът Бойко Борисов разгледа археологическите разкопки по трасето на лот 3.1 край Благоевград. Преди дни жители изразиха опасения, че откритото древно селище може да бъде унищожено и затрупано. Организираха дори протест с искане да бъдат запазени на място разкопките. Заедно с премиера бяха и министърът на регионалното развитие и благоустройството Николай Нанков, министърът на културата Боил Банов, министърът на транспорта Ивайло Московски и инж. Дончо Атанасов от АПИ.", "date": "2018.05.05", "title": "Борисов разгледа разкопките по трасето на АМ \"Струма\" край Благоевград (Видео)"}
{"url": "https://www.24chasa.bg/novini/article/6848199", "text": "Няма да допуснем Североизтокът да бъде новия Северозапад по икономически и демографски показатели “Силистра е район с потенциал, който трябва да се използва. Няма да допуснем Североизтокът да бъде новия Северозапад, по икономически и демографски показатели”. Това каза заместник-председателят на НС на БСП Кирил Добрев в Силистра пред членове и симпатизанти на левицата. Това съобщиха от пресцентъра на БСП. “БСП разработва нова визия за страната, която ще бъде предложена на Национално съвещание през юни. Ще предложим радикални промени в сфери на обществения живот, които налагат коренна промяна в начина на тяхното съществуване\", добави Добрев. Той посочи като пример здравеопазването и образованието. \"Защото там, където парите са водещи, всичко останало остава на втора линия, а в случая това са хората\", подчерта зам.-председателят на левицата. Той бе категоричен, че е парадоксално в последните години да се събират и наливат 7 пъти повече пари в здравеопазването, но българинът да получава 70 пъти по-лоша услуга”. Добрев каза още, че за политики трябва да се говори много преди изборите, за да могат хората да се запознаят с това какво предлага БСП. „След това левицата трябва да представи хората, които биха провели и изпълнили тези политики и да им гласуват доверие и чак тогава идват изборите”, коментира Кирил Добрев. Той допълни, че всички заедно - от ръководството, до най-обикновения член на партията, ще трябва да мислят и да предлагат своите кандидати - от селския кмет, до водача на листа за европарламента. В срещата участие взеха и Вяра Емилова - секретар на НС на БСП, Стоян Мирчев - народен представител от Силистра и Георги Кирилов - Областен председател на БСП.", "date": "2018.05.05", "title": "Кирил Добрев: БСП разработва нова визия за България"}
{"url": "https://www.24chasa.bg/novini/article/6848142", "text": "Руският опозиционер и борец срещу корупцията Алексей Навални бе задържан днес по време на неразрешена демонстрация в центъра на Москва, предава БТА. \"Навални се появи на Пушкинския площад и бързо бе задържан\", каза опозиционният политик Леонид Волков. \"Това беше абсолютно незаконно\", добави той, цитиран от Ройтерс. ТАСС съобщи, че към събралите се хиляди демонстранти на площада са били отправени призиви да се разпръснат. \"Молим да се разотидете. В противен случай срещу вас ще бъде употребена физическа сила и специални средства\", се чувало през високоговорители. След това полицаите, екипирани като за борба с масови безредици, тръгнаха към демонстрантите и започнаха да издърпват някои от тях и да ги отвеждат нанякъде, а отгоре кръжеше хеликоптер, допълни Асошиейтед прес. Над 300 демонстранти срещу Путин са арестувани в Москва, като полицията използва сълзотворен газ, съобщи Франс прес. Днешните протести по призив на Навални са по повод встъпването на Владимир Путин в понеделник в нов шестгодишен президентски мандат. Проявите из цяла Русия минават под наслова \"Той не е нашият цар\". Социални и други медии съобщават, че в демонстрациите се участвали стотици хора в над девет града в Далечния изток и Сибир. Има данни за арестувани, но броят им не се съобщава. За демонстрация се събират хора и в Санкт Петербург. Там властите са оградили парка \"Марсово поле\", където обикновено има антиправителствени прояви. По загражданията има табели, че се извършва ремонт, съобщи АП. Правозащитната организация \"ОВД Инфо\", цитирана от Ройтерс, съобщи, че е получила полицейски данни за 20 задържани в хода на протестите из страната. ТАСС обяснява, че на 20 април организаторите на проявата в Москва са заявили провеждане на шествие на 5 май с определен маршрут и митинга в крайната точка. Градските власти са предложили два други маршрута, които са били отхвърлени от организаторите. Те отказали и трети предложен им маршрут. Официалният отказ от провеждане мероприятие автоматично забранява на организаторите да правят някакви акции на този ден, посочва руската агенция.", "date": "2018.05.05", "title": "Задържаха Алексей Навални на протест срещу Путин в Москва (Обновена)"}
{"url": "https://www.24chasa.bg/novini/article/6848180", "text": "Турските власти анулираха паспорта на съпредседателя на основната прокюрдска опозиционна Демократична партия на народите /ДПН/ Сезаи Темелли и му забраниха да напуска страната, предаде ДПА, позовавайки се на съобщение на партията. Темелли беше избран за съпредседател на ДПН тази година. Двамата предишни съпредседатели на партията са в затвора. Демократичната партия съобщи тази седмица, че бившият й лидер Селяхаттин Демирташ, намиращ се в затвора, ще бъде неин кандидат на президентските избори в Турция, и призова за освобождаването му, предава БТА. Хиляди членове на ДПН са зад решетките, включително 9 души, които бяха избрани в парламента на последните избори през 2015 г. Правителството обвинява партията във връзки с обявената извън закона Кюрдска работническа партия /ПКК/. Кюрдите съставляват 15 процента от населението на Турция и много от тях от години се оплакват от дискриминация в държавата. ДПН е първата прокюрдска партия, която успя да премине 10-процентовия праг за участие в парламента на изборите през 2015 г. По данните от последните анкети не може да се каже дали партията ще повтори успеха си и на предсрочните избори на 24 юни тази година.", "date": "2018.05.05", "title": "Властите в Турция анулираха паспорта \nна лидер на опозиционна партия"}
{"url": "https://www.24chasa.bg/novini/article/6848205", "text": "Арменският опозиционен лидер Никол Пашинян съобщи, че даренията за организирането на протестите в страната възлизат общо на 7,7 милиона драма (16 000 долара). Това са данните, които той оповести снощи във Фейсбук (Facebook), информира ТАСС. Сумата е събрана в периода от 10 до 23 април. Парите идват както от арменците в страната, така и от арменската диаспора в чужбина. Много от хората, дарили пари на Пашинян, са предпочели да запазят анонимността си, предава БТА. Сред известните личности в списъка е шахматистът Гари Каспаров. Той е дарил 10 000 драма или около 20 долара. От 13 април в Армения има масови протести заради избирането на бившия президент Серж Саркисян за премиер. На 23 април Саркисян подаде оставка и бе заместен временно на поста от Карен Карапетян. Опозицията, която няма мнозинство в парламента, издигна като кандидат за премиер Никол Пашинян, но при вота тази седмица той не получи необходимия брой гласове, за да бъде избран. След това опозиционният лидер призова поддръжниците си към гражданско неподчинение из цялата страна. Следващото гласуване за премиер е на 8 май. В интервю за британския вестник \"Индипендънт\" арменският президент Армен Саркисян казва, че Никол Пашинян е талантлив политически деец, който много точно усеща общественото мнение, но трябва да разбира степента на своята отговорност за развитието на страната.", "date": "2018.05.05", "title": "Арменският опозиционер Пашинян събрал 16 000 долара за протестите в страната"}
{"url": "https://www.24chasa.bg/novini/article/6848207", "text": "Френският президент Еманюел Макрон заяви днес, че Франция няма да бъде същата без Нова Каледония, предаде Франс прес. Той каза това в Нумеа, където е на посещение шест месеца преди референдума за независимост на френския архипелаг в Тихия океан. Макрон приветства ангажимента на отвъдморската територия за свободата на Франция през Втората световна война, но и защото по думите му тя е част от тази \"Франция-свят\" и е дала на страната различни модели в обществото, сред които \"приемането на многообразието\", предава БТА. Президентът изтъкна, че каледонците са тези, които ще направят своя избор на референдума за независимостта на 4 ноември и че той няма да взима страна. Архипелагът, който се намира на 16 000 километра от Париж, е френска територия от 1853 година. Макрон е първият френски президент, който посещава остров Увеа, в източната част на архипелага, където преди 30 години се разразиха кръвопролитни битки между привърженици на независимостта и френски войници. На 5 май 1988 година армията щурмува пещерата на Увеа, където привърженици на независимостта държаха жандармеристи за заложници. При нападението загиват 21 души - двама военни и 19 местни жители, някои от които екзекутирани без съд и присъда. Евентуална независимост от Франция би била първата след обявената независимост от Джибути (1977 година) и Вануату (1980 година), съвместно френско-британско владение близо до Нова Каледония. Според допитване, публикувано в сряда, отрицателният вот срещу независимостта би трябвало да вземе превес според 59,7 на сто от анкетираните. 22,5 на сто се обявяват \"за\", а 17,8 процента още ни са решили. Докато Макрон е в Нова Каледония, във Франция парижката префектура е мобилизирала 2000 полицаи и жандармеристи днес в Париж за митинга, организиран от движението \"Непокорна Франция\" под наслов \"Ще си изпати Макрон\" (изразът гласи буквално Празник за Макрон - Fete a Macron - бел. р.), съобщи радио Франс енфо (France Info). Организаторите разчитат на силите на реда, за да се предотврати присъединяването към акцията на групи, предизвикващи безредици, както стана на 1 май. Митингът започна с музика и пикник на обяд на площада пред Парижката опера и се очаква да приключи към 20 часа местно време (21 часа българско) с концерт на площада на Бастилията. Други демонстрации са организирани в Тулуза, Бордо, Страсбург и Рен.", "date": "2018.05.05", "title": "Макрон: Франция няма да бъде същата \nбез Нова Каледония"}
{"url": "https://www.24chasa.bg/novini/article/6847822", "text": "И огнеборец е пострадал при  , стана ясно от брифинг на директора на столичната пожарна старши комисар Веселин Гетов. Вчера беше съобщено за един пострадал – обгазен служител от охраната на съседната фирма, който е прегледан в „Пирогов“ и е изписан. Огнеборецът също е пострадал леко – засегнато е окото му, и е прегледан в „Пирогов“, след което обаче се е върнал на мястото на инцидента, за да продължи гасенето, добави ст. комисар Гетов. Ситуацията е овладяна още снощи, днес се потушават евентуални останали огнища, предаде  .  На мястото е позиционирана мобилна лаборатория на РИОСВ, която замерва качеството на въздуха и няма опасност от превишаване на периметрите за замърсяване, увери Гетов. Снощи за потушаване на пожара първо са изпратени шест екипа, но предвид обстановката те са поискали помощ и в крайна сметка в гасенето са се включили 16 екипа. Сложността на пожара е била заради това, че в непосредствена близост има АГ болница. Ако се беше развил в неблагоприятна посока, щеше да се наложи да евакуираме лежащо болни, което изисква сериозен ресурс, каза още Гетов. Стопаните на склада са под наем, със собствениците все още не сме установили контакт, добави той. Причините за инцидента тепърва ще се изясняват.", "date": "2018.05.05", "title": "Старши комисар Гетов: И огнеборец е пострадал при големия пожар в столичен склад снощи"}
{"url": "https://www.24chasa.bg/novini/article/6847825", "text": ". Пламъците са възникнали в долната част на локомотива и вероятна причина за инцидента е техническа неизправност, но полицаите изчакваха пожарникарите да приключат с гасенето, за да направят оглед. За потушаването на пламъците бяха необходими три пожарни автомобила, като от единия се извършваше гасенето, а останалите бяха водоснабдителни, предава  .  В композицията са пътували около 70 души, няма пострадали, всички са евакуирани навреме. Повечето са се прибрали с таксита или градски транспорт. На въпрос дали инцидентът е заради техническа или човешка грешка машинистът отговори, че грешка няма. „Има си комисии, които ще кажат какво е станало, нищо не можем да ви кажем“, добави помощник-машинистът.", "date": "2018.05.05", "title": "Причината за пожара на гара Д. Езерово снощи вероятно е техническа"}
{"url": "https://www.24chasa.bg/novini/article/6847827", "text": "Американският президент Доналд Тръмп ще се срещне на 22 май в Белия дом с южнокорейския си колега Мун Дже-ин, с когото ще обсъдят предстоящата среща на върха между Тръмп и севернокорейския лидер Ким Чен-ун, съобщи Белият дом, цитиран от Ройтерс и БТА.  \"Президентът Тръмп и президентът Мун ще продължат тясното си сътрудничество във връзка с развитията на Корейския полуостров след срещата на върха между ръководителите на двете Кореи на 27 април, на която те се ангажираха да работят за мир\", посочи в комюнике Белият дом, цитиран от Франс прес.", "date": "2018.05.05", "title": "Тръмп и Мун Дже-ин ще се срещнат в Белия дом на 22 май"}
{"url": "https://www.24chasa.bg/novini/article/6847836", "text": "Губернаторката на американския щат Айова Ким Рейнолдс подписа вчера закон, който забранява извършването на аборт от момента, в който се регистрира сърдечна дейност на плода, което често става в шестата седмица от бременността и дори преди жената да установи, че е бременна, предаде Ройтерс. Мярката, която контролираното от републиканците щатско законодателно събрание одобри в сряда, е най-рестриктивният закон за абортите в САЩ. Законът прави изключение за случаите, когато жената е била жертва на изнасилване или кръвосмешение и е уведомила за това властите, предава БТА.  \"Съзнавам и допускам, че законът може да бъде оспорван в съда и че е възможно дори да бъде замразен, докато стигне до Върховния съд. Това обаче е нещо повече от обикновен закон. Става въпрос за живот. Няма да се откажа от това, което съм или от това, в което вярвам\", каза при подписването на законопроекта Рейнолдс, също републиканка. По време на церемонията, предавана наживо по телевизията, се чуваха скандирания от страна на протестиращи. На митинг в Де Мойн преди губернаторката да подпише закона вчера представители на организацията за женско здраве \"Планирано родителство\", която отстоява правото на аборт, заяви, че ще заведе дело за блокиране на закона. През март губернаторът републиканец на щата Мисисипи подписа закон, забраняващ абортите след 15-ата седмица от бременността, с известни изключения. Защитници на правото на аборт незабавно оспорваха текста в съда. Оспорвана в съда е и влязла в сила през април в Кентъки забрана на абортите от 11-ата седмица на бременността.", "date": "2018.05.05", "title": "В щата Айова влезе в сила най-рестриктивният в САЩ закон за аборта"}
{"url": "https://www.24chasa.bg/novini/article/6847840", "text": "Поредица земетресения, включително с магнитуд 6,9, разлюляха остров Хавай, където изригването на вулкана Килауеа принуди стотици жители да се евакуират, предаде Ройтерс. Американският геофизичен институт отбеляза, че трус с такава сила е в състояние да нанесе значителни щети, но Тихоокеанският център за предупреждение за цунами успокои, че въпреки повишеното равнище на водите край острова с до 40 см, опасност от силна приливна вълна няма, предава БТА.  Земетресението е разлюляло сградите в Обществения дом в град Паоа - един от двата центъра за евакуация, създадени набързо, след като лавата започна да блика от пукнатини в земята близо до населени райони. Нова, четвърта пукнатина се появила точно преди най-новия трус в един такъв район, на около 20 км от вулкана. Килауеа, един от най-активните вулкани в света и един от петте на острова, е постоянно действащ от 35 години. Сегашното изригването започна в четвъртък и продължи и вчера, принуждавайки два района с общо около 1700 жители да се евакуират. По-рано геофизичният институт каза, че изригването е било предшествано през изминалата седмица от поредица земетресения. Според учените е почти невъзможно да се предскаже колко време ще продължи изригването. Няма данни за пострадали или жертви, но губернаторът на Хавай е мобилизирал хавайската национална гвардия да окаже спешна помощ при необходимост.", "date": "2018.05.05", "title": "Поредица трусове, най-силният с магнитуд 6,9, разлюляха Хавай близо до вулкана"}
{"url": "https://www.24chasa.bg/novini/article/6847843", "text": "Премиерът Бойко Борисов дойде на неформалната среща на министрите на отбраната тази сутрин в НДК, предава БТА.  Срещата е подготвителна по темите от дневния ред на Съвет \"Външни работи/Отбрана\". Ще бъдат дискутирани въпроси, свързани с развитието на инициативите по прилагането на приоритетите на Глобалната стратегия в областта на сигурността и отбраната, отношенията ЕС - НАТО, военни операции в рамките на ОПСО. Върховният представител на ЕС по въпросите на външните работи и политиката на сигурност Федерика Могерини коментира пред журналисти, че на срещата ще има възможност да бъде разгледано изпълнението на Постоянното структурирано сътрудничество в областта на отбраната и проектите. Тя отбеляза, че на европейския съвет през юни фокусът ще бъде върху това какъв е напредъкът на работата по европейската обрана. Като друга важна тема Могерини отбеляза дискусията с представителите на ООН и НАТО за това какво може да се направи по-добре в съвместната работа и координацията на мисиите и операциите за превенция на конфликтите. Министърът на отбраната Красимир Каракачанов отбеляза пред журналисти, че очаква конструктивен разговор, като също открои темата за постоянното структурирано сътрудничество.", "date": "2018.05.05", "title": "Борисов дойде на неформалната среща на министрите на отбраната днес в НДК (Снимки)"}
{"url": "https://www.24chasa.bg/novini/article/6847845", "text": "Бившият американски президент Джордж Х. У. Буш беше изписан от болница в Хюстън, след като прекара там 13 дни заради инфекция, предаде Асошиейтед прес. Деветдесет и три годишният експрезидент постъпи за лечение ден след погребението на съпругата си Барбара Буш, припомня БТА.  Говорителят на Буш - Джим Макграт, съобщи в Туитър, че според лекарите от Методистката болница в Хюстън бившият президент е добре и е щастлив да се завърне у дома. Барбара Буш почина на 92-години в дома на семейството в Хюстън на 17 април. Женени от 73 години, семейство Буш бяха президентската двойка с най-продължителен брак в американската история.", "date": "2018.05.05", "title": "Изписаха от болницата експрезидента на САЩ Джордж Буш-старши"}
{"url": "https://www.24chasa.bg/novini/article/6847847", "text": "Икономиката на Калифорния стана петата най-голяма в света, задминавайки тази на Обединеното кралство, предаде Асошиейтед прес, като се позова на нови данни на американските федерални власти. БВП на Калифорния е нараснал с 127 милиарда долара от 2016 г. до 2017 г. и е превишил 2,7 трилиона долара, показват данните. През това време британската икономика се е свила, изчислено в американски долари, като това се дължи отчасти на вариациите на обменния валутен курс. В Калифорния живеят 40 милиона души. Там се намира технологичният хъб Силициева долина и световната столица на шоубизнеса Холивуд, предава БТА.  Всички икономически сектори, с изключение на селското стопанство, са допринесли за повишаването на БВП на Калифорния, казва Ирена Асмундсон, главен икономист в калифорнийския департамент на финансите. Финансовите услуги и секторът на недвижимите имоти имат принос в растежа с 26 милиарда долара, следвани от сектора на информационни технологии с 20 милиарда долара и на производството с 10 милиарда долара. Калифорния бе петата икономика в света и през 2002 г., но после падна до 10-о място през 2012 г. след финансовата криза. Оттогава в щата се откриха 2 милиона нови работни места, а нейният БВП нарасна с 700 милиарда долара. Преди Калифорния петте най-големи икономики в света са САЩ, Китай, Япония и Германия.", "date": "2018.05.05", "title": "Калифорния стана петата икономика в света"}
{"url": "https://www.24chasa.bg/novini/article/6847250", "text": "Пет впечатляващи събития ще се проведат в София на 9 май, Деня на Европа. Целта е празникът на Европейския съюз да бъде отбелязан по експресивен начин, когато честваме единството и мира на Стария континент. Министърът за Българското председателство на Съвета на ЕС Лиляна Павлова, еврокомисарят по цифрова икономика и цифрово общество Мария Габриел и председателят на Комисията по регионално развитие в Европейския парламент Искра Михайлова ще провокират младите хора на 9 май с въпроса и своето участие в създаването му. Това ще се случи по време на гражданския диалог “Бъдещето на младите в дигитална Европа”, който ще се проведе в аулата на Софийския университет. Студенти, учени, представители на неправителствения сектор, будни българи и всички съпричастни с дигиталното бъдеще на ЕС ще могат да питат Павлова, Габриел и Михайлова по всички теми, свързани с европейската интеграция и работата им в трите европейски институции, които представят. Гражданският диалог, чиято тема са приоритетите на Българското председателство – бъдещето на Европа, младите хора и дигиталните умения, ще се предава на живо в социалните мрежи. Информационна изложба, посветена на първото Българско председателство, организират в Деня на Европа евродепутатът Ева Майдел, Министерството за Българското председателство и Столичната община. Идеята на проекта е чрез инфографики, диаграми и изображения на големите пана да дава информация за самата институция – Съвет на ЕС, за ролята на България като негов председател и за дейностите, приоритетите и политиките, които са в европейския дневен ред в периода 1 януари – 30 юни 2018 г. Всички столичани ще могат да я видят пред НДК, като в събитието ще участват министър Павлова, евродепутатът Ева Майдел и столичният кмет Йорданка Фандъкова. Очаква се да присъства и еврокомисарят Мария Габриел. Други две от събитията в Деня на Европа са символичен израз на един от основните приоритети на Българското председателство – европейската перспектива и свързаност на Западните Балкани. От 9 до 13 май на няколко локации в София като Централния военен клуб и градинката “Кристал” ще се състои най-новият културен фестивал SoFest 2018 - Западни Балкани, чиято цел е да стане традиционен и ежегоден. За да бъде представена част от богатата духовна палитра на народите, живеещи на Балканите, и по покана на организаторите на фестивала виртуозният изпълнител на кавал Теодосий Спасов създаде джаз формацията Western Balkans Band BG. В нея се включват световноизвестни музиканти от Албания, Босна и Херцеговина, Сърбия, Черна гора и Македония. Влатко Стефановски, познат с песента “Бел кон”, Васил Хаджиманов, Йелена Йовович, Амар Чесляр и Дритан Хекурани ще открият фестивала със специален концерт на сцената на Sofia Live Club от 20 ч на 9 май. Второто събитие с акцент Западни Балкани в Деня на Европа е официалната церемония за връчването за 10-и път на годишните “Награди за успелите деца на България 2017” на фондация “Димитър Бербатов”. Събитието е под патронажа на министър Павлова и ще се състои в Народния театър. Тази година е поканено и като всяко от тях е “посланик” на страната си. Така ще бъде показана културната свързаност в региона, която вече е осъществена. Денят на Европа ще приключи с впечатляващо 3D мапинг шоу на ларгото в София. Зрителите ще станат свидетели на светлинна и звукова 3D мапинг феерия, при която на фасадата на Министерския съвет ще се прожектира кратък филм за 2018-а - Европейската година на културното наследство. Представителството на ЕК в България организира също от 9 ч на 13 май първия полумаратон в София, в рамките на който ще се проведе и първото издание на RUN4EU - безплатна щафета за ученици. Стартът и финалът са на площад “Александър Невски”, където е предвидено да се проведат още игри и атлетически предизвикателства за деца. Организатори на събитията за Деня на Европа са Министерството за Българското председателство, Представителството на ЕК в България, Бюрото за връзка на Европейския парламент и Столичната община.", "date": "2018.05.05", "title": "Пет впечатляващи събития за Деня на Европа"}
{"url": "https://www.24chasa.bg/novini/article/6847860", "text": "За последните десет години над 660 млн. лв. са инвестирани по републиканските пътища за подобряване на инфраструктурата, свързана с осигуряването на пътната безопасност. Това става ясно от писмени отговори на министъра на регионалното развитие и благоустройството Николай Нанков до депутати, съобщиха от пресцентъра на МРРБ.  С цел повишаване безопасността на шофьорите по автомагистралните трасета и за ограничаване тежестта на последствията от пътнотранспортни произшествия, освен ограничителни системи за пътища, на местата на разделяне на транспортните потоци се монтират и енергопоглъщащи елементи – терминали или буфери, които при удар спират автомобила и последствията за пътниците са намалени. Такива устройства се монтират на места с интензивен престой, като бензиностанции и заведения, както и граничещи с пътни платна със скорост по-висока от 50 км/ч. На мостови съоръжения, премостващи пътища, или населени места се поставят и предпазни мрежи. На новите и рехабилитираните пътни участъци се монтират ограничителни системи с по-висока удароустойчивост и еластичност. За повишаване на видимостта и пътната безопасност, пътните възли на новите големи инфраструктурни проекти са с енергоспестяващо осветление. По трасетата на автомагистралите, които в момента се ремонтират, се полага шумяща маркировка „шприц-пластик“ за предпазване на шофьорите от заспиване и излизане от пътното платно. От началото на 2015 г. по републиканската пътна мрежа са монтирани и пътни знаци с възможност за дистанционно изменение. Те дават възможност за своевременно уведомяване на шофьорите за актуалната пътна обстановка, въведените ограничения и алтернативните маршрути. Към 2017 г. участъците от автомагистралите, на които има поставени ограничителни системи за пътища, са с обща дължина 497 км. Само за миналата година за тяхната доставка и монтаж по поддържаните от АПИ републикански пътища са вложени 11 197 555 лв., от които почти 2 млн. лв. са за възстановяване на ограничителни системи, компрометирани след пътно-транспортни произшествия. През тази година за доставка и монтаж на мантинели по републиканските пътища са одобрени около 4 458 000 лв. „Държавата, в лицето на МРРБ полага неимоверни усилия за подобряване на пътната безопасност и за намаляване на жертвите по пътищата“, уверява министърът. И подчертава, че изборът на видовете ограничителни системи за пътищата, местоположението, монтажът, както и материалите, които се използват, са съобразени с изискванията на БДС EN 1317, който е хармонизиран и е задължителен за страните от Европейския съюз. При установяване на кражба на мантинели съответното областно пътно управление, на чиято територия е установена щетата, сигнализира МВР и се възстановят от съответната пътноподдържаща фирма за нейна сметка. В участъците от републиканската пътна мрежа, чиито пътни принадлежности не подлежат на охрана, съгласно условията на договорите за поддържане, в случай че извършителят не бъде установен, откраднатите ограничителни системи се възстановяват за сметка на АПИ. През 2017 г. по републиканската пътна мрежа са откраднати общо 100 м ограничителни системи. Щетите са на обща стойност 8 636 лв. В друг отговор министър Нанков информира, че съгласно Наредба, приета през 2012-та година, върху платното за движение, в населено място, може да се изграждат или монтират изкуствени неравности и други средства за ограничаване на скоростта на движение, разположени напречно на платното. Изборът на видовете средства за ограничаване на скоростта се прави от комисия, в състава на която участват представители от съответната община, сектор „Пътна полиция“ към ОД на МВР и на областно пътно управление. Комисията прави оглед на участъка и взема решение за конкретните мерки, които следва да се предприемат за обезопасяването му. Монтирането на изкуствените неравности се прави най-често, когато улицата преминава покрай входове на училища, детски ясли и градини, детски и спортни площадки, здравни и културни заведения, големи търговски обекти и места, където има масово събиране на хора; на пешеходни пътеки; на участъци от улицата с концентрация на пътно-транспортни произшествия, причината за които е превишената или несъобразената скорост. Освен повдигнатите пешеходни пътеки, предмет на Наредбата са и други видове изкуствени неравности, като например напречната шумяща маркировка. По данни от областните пътни управления в страната има монтирани към момента 428 бр. изкуствени неравности. В началото на 2018 г. бе извършена проверка на състоянието на пътната маркировка и съоръжения, ограничаващи скоростта на движение по републиканската пътна мрежа. Обект на проверката бяха трите вида пешеходни пътеки тип „Зебра“, пешеходните пътеки, регулирани от светофарна уредба, и повдигнатите пешеходни пътеки. При проверката се взе под внимание местоположението им, видът на маркировката, цветът и светлоотразяване на маркировката, видимост на пешеходната пътека, размерът, сигнализацията с пътен знак и типът пешеходна пътека. Въз основа на тези критерии изведените резултати са: общият брой на пешеходните пътеки по републиканската пътна мрежа, в това число първи, втори и трети клас пътища, е 3531 бр., от които 3000 бр. не отговарят на част от изискванията по посочените по-горе критерии, но са видими за шофьорите. До края на месец май областните пътни управления ще направят конкретни заявки за необходимите финансови средства с цел привеждане на пешеходните пътеки съгласно изискванията на наредбите. Предстои до 30 юни т.г. пешеходните пътеки по републиканските пътища да бъдат приведени в пълно съответствие с нормативната уредба, при осигурен за това финансов ресурс.", "date": "2018.05.05", "title": "Над 660 млн. лв. са инвестирани за 10 г. по републиканските пътища за подобряване на пътната безопасност"}
{"url": "https://www.24chasa.bg/novini/article/6847868", "text": "Мариела Кастро, кубинска парламентаристка и дъщеря на ръководителя на комунстическата партия и експрезидент Раул Кастро, обяви, че ще настоява еднополовите бракове да бъдат включени в процеса на конституционна реформа, който би трябвало да започне през юли, предаде Асошиейтед прес. Очаква се реформата да обхване множество промени, осъвременяващи кубинската конституция от 1976 г., създадена за планова икономика от съветски тип. Комунистическото правителство бавно въвежда пазарни реформи и се опитва да насърчи по-значително взаимодействие със световната икономика, предава БТА.  Хомосексуалността беше подложена на гонения в годините след революцията от 1959 г., водена от семейство Кастро, но Куба прекрати тази политика и забрани дискриминацията на работното място. Мариела Кастро стана видна защитничка на правата на хомосексуалните. Вчера тя заяви пред репортери, че ще настоява новата конституция и закони да разрешат хомосексуалните бракове. Трябва да се реформира и законодателството, като се увеличат наказанията за насилие и хомофобия, каза на пресконференция Мариела Кастро, цитирана от ДПА. Очаква се новият кубински президент Мигел Диас-Канел, наследил Раул Кастро през април, да я подкрепи.", "date": "2018.05.05", "title": "Дъщерята на Раул Кастро предлага да се  узаконят еднополовите бракове в Куба"}
{"url": "https://www.24chasa.bg/novini/article/6847870", "text": "Денят на храбростта и празник на Българската армия – 6 май, ще бъде отбелязан с военен парад в гр. София. По повод 140-та годишнина от създаването на Българската армия във военния парад ще участват над 1600 военнослужещи от Въоръжените сили, ще бъдат представени 52 верижни и колесни бойни машини на Сухопътните и зенитно-ракетни войски, както и 14 вертолета и самолета на Военновъздушните сили. Това съобщиха от пресцентъра на Министерството на отбраната.  Военният парад ще започне от 10.00 ч. на 6 май 2018 г. на площад „Княз Александър I” в столицата. Командващ парада е командирът на Сухопътните войски генерал-майор Михаил Попов. По традиция парадът ще бъде открит от вертолет „Ми–17” на Военновъздушните сили, носещ националния флаг на Република България. При изпълнението на Националния химн по време на парада ще бъдат изпълнени 20 артилерийски салюта. Във военния парад ще участват Гвардейският представителен духов оркестър с духовите оркестри на видовете въоръжени сили; знаменен взвод на Националната гвардейска част със знамената-светини и представителните блокове с бойните знамена на: Военна академия „Г. С. Раковски”, Националната гвардейска част, Националния военен университет „Васил Левски”, Сухопътните войски, Военновъздушните сили, Военноморските сили, 68-ма бригада „Специални сили” и Мобилната комуникационно-информационна система (КИС), подчинена на Съвместното командване на силите. За първи път във военния парад на 6 май ще участва и представителен блок на Армията на Република Македония. След представителните блокове на парада ще преминат в различни формации самолети и вертолети, които са на въоръжение във вертолетната, транспортната, учебната, щурмовата и изтребителната българска военна авиация. Над площад „Княз Александър I“ ще прелетят вертолети Ми-24 и АS-532 AL „Cougar”, военно-транспортен самолет C-27J „Spartan”, учебните самолети L-39ZA и „Пилатус“ РС9М и бойните самолети Су-25 и МиГ-29. На военния парад ще бъдат представени различни типове бойна техника, на въоръжение в Българската армия: танк Т-72, 122 - мм самоходна гаубица „2С-1” - „Гвоздика“, бойни машини на пехотата - БМП-1 и БМП-23, 120 мм самоходна минохвъргачка Б1–11 „Сани”, бронетранспортьор (БТР) 60ПБ, зенитно-ракетен комплекс „ОСА”-AK, 152-мм оръдие гаубица Д-20, реактивна система за залпов огън БМ-21 „Град”, тактически ракетен комплекс „Точка”, бронирани леки автомобили с повишена проходимост „Мерцедес” G 270, бронирана машина „Хамър”, бойни бронирани колесни машини „Commando seleсt” и „Guardian”, пускови установки от зенитно-ракетен комплекс С-300 (SA-10) и транспортно-зареждащи машини за зенитно-ракетни комплекси С-125 (SA-3) и С-200 (SA-5). В 12.00 ч. пред сградата на Администрацията на президента на Република България ще бъде извършена тържествена смяна на почетния гвардейски караул. Отбелязването на Деня на храбростта и празника на Българската армия ще започне на 6 май от 9.00 ч. с водосвет на бойните знамена и знамената-светини пред паметника на Незнайния воин. Той ще бъде отслужен от Негово Преосвещенство Мелнишкият епископ Герасим. В честванията на празника ще участват президентът и върховен главнокомандващ въоръжените сили Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, висши офицери от Българската армия. Поканени са да присъстват представители на държавното ръководство, Дипломатическия корпус, военно-патриотичните съюзи. Официални гости на тържествата, посветени на Деня на Храбростта и празник на Българската армия, ще бъдат заместник-министърът на отбраната на Република Македония Беким Максути и началникът на Генералния щаб на Армията на Република Македония генерал-лейтенант Методия Величковски. На 5 май 2018 г. от 16.45 ч. в ротондата „Свети Георги“ в София ще бъде отслужен молебен за здраве за Българската армия. От 20.00 ч. в навечерието на празника на площад „ Княз Александър I“ в столицата ще започне музикалният парад, в който ще участват Гвардейският представителен духов оркестър, представителните духови оркестри на Сухопътните войски и Военноморските сили и фестивалният оркестър от състава на Националния военен университет „В. Левски” и военно формирование 24 150 - Стара Загора. Музикалният парад на военните духови оркестри ще завърши с празнична илюминация по повод Деня на храбростта и празника на Българската армия. * * * Биографични данни на командващия парада генерал-майор Михаил Попов – командир на Сухопътните войски Генерал-майор Михаил Попов е роден на 23 декември 1963 година в Сливен. Завършил е Висшето народно военно училище „Васил Левски”, Военна академия „Г.С. Раковски ” и Военен колеж на Сухопътните войски на САЩ. Службата си като офицер от Българската армия започва през 1985 година. През годините последователно преминава през всички командни длъжности от командир на разузнавателен взвод до командир на Сухопътните войски. Генерал-майор Михаил Попов е офицер с отличен командирски опит и професионална подготовка, военен парашутист I клас. За заслугите му към отбраната на страната и развитието на Българската армия е награждаван с поименно лично оръжие от министъра на отбраната на Република България, с бронзов медал от министъра на отбраната на Полша, предметни награди и грамоти. Владее английски език.", "date": "2018.05.05", "title": "Ето как ще премине честването на Гергьовден утре"}
{"url": "https://www.24chasa.bg/novini/article/6847879", "text": "Евентуално излизане на САЩ от споразумението за иранската ядрена програма може да доведе до най-негативния сценарий, а във Вашингтон едва ли желаят такова развитие на нещата, заяви френският президент Еманюел Макрон пред германското сп. \"Шпигел\". \"Това значи, че бихме отворили кутията на Пандора, това би могло да означава война. Не мисля, че президентът /на САЩ/ Доналд Тръмп иска война\", каза Макрон, цитиран от БТА.  Не знам какво ще реши президентът, но според мен той ще се отърве от тази сделка сам, по домашни причини. Подобна стъпка може да проработи в краткосрочен план, но е особено безумна в средносрочен и дългосрочен план, отбеляза френският държавен глава пред изданието, цитиран от ТАСС.", "date": "2018.05.05", "title": "Макрон: Излизането на САЩ от ядрената сделка би могло да означава война"}
{"url": "https://www.24chasa.bg/novini/article/6847887", "text": "Регионална инспекция по околната среда и водите (РИОСВ) – София уведомява гражданите, че след възникналия пожар в близост до болница Надежда, измерените стойности не превишават пределно допустимите концентрации, съобщиха от пресцентъра на регионалната инспекция. Експерти на инспекцията и Изпълнителната агенция по околна среда са извършили измерването на показателите с Мобилна автоматична станция. Големият пожар се разгоря снощи в склад на \"Аванти\" в квартал \"Красна поляна\" в София и обхвана декар и половина площ. 16 екипа са се включили при потушаването му, а леко пострадали са охранител и един от огнеборците. ", "date": "2018.05.05", "title": "Няма превишение на показателите за качеството на въздуха след пожара снощи"}
{"url": "https://www.24chasa.bg/novini/article/6847899", "text": "Това, което правим на Западните Балкани, е мир. Тук е имало най-много войни и продължават да действат международни мироподдържащи мисии, а между отделни държави остават нерешени проблеми. Даването на евроатлантическа перспектива пред страните от региона означава да затворим страницата с войните. Това посочи премиерът Бойко Борисов, който участва в откриването на Неформалната среща на министрите на отбраната на държавите членки на ЕС в София. Той изрази благодарност към лидерите на ЕС, че темата “Западни Балкани” е поставена в дневния ред на Съюза, защото възможностите за нов конфликт все още съществуват, съобщиха от пресслужбата на кабинета.  Министър-председателят акцентира върху ефективността на разходите за отбрана. Той посочи, че Европейският съюз влага огромни усилия в тази сфера, но критерият за отделяне на 2% от БВП за отбрана не може да бъде единствено достатъчен за постигане на целите на колективната отбрана. “Не считам, че е нужно всяка държава да купува от щанда на килограм. Може колегите от НАТО и ПЕСКО да направят точен разчет за всяка страна какво би било приоритет, за всяка една държава какъв да бъде акцентът, какво да й се даде да произвежда”, каза Борисов, обръщайки внимание и върху отговорностите по отношение на отбранителната индустрия. Българският министър-председател подчерта и усилията на страната ни в борбата с нелегалната миграция. Той посочи, че нулевият натиск по границите се дължи и на споразумението с Турция и призова за нормализиране на отношенията с този най-голям съсед на ЕС и член на НАТО, който има най-силната армия в Южния фланг на Алианса. Борисов информира министрите на отбраната и за плановете на страната за закупуване на военна техника за нуждите на Българската армия.", "date": "2018.05.05", "title": "Борисов: Това, което правим на Западните Балкани, е мир (Видео, снимки)"}
{"url": "https://www.24chasa.bg/novini/article/6847906", "text": "Трус с магнитуд 6,1 бе регистриран на Филипините, предадоха световните агенции, като се позоваха на американския Геофизичен институт. Няма данни за жертви и щети засега, предава БТА.  Епицентърът е бил на около 50 километра северно-северозападно от Пандан на остров Катандуанес, на дълбочина от 30 километра.", "date": "2018.05.05", "title": "Трус с магнитуд 6,1 разтърси Филипините"}
{"url": "https://www.24chasa.bg/novini/article/6847549", "text": "Англия остава политически разделена след приключилите късно в четвъртък частични местни избори. Първите резултати показват, че крайните националисти вече не са желани. Партията на независимостта ЮКИП на прочулия се преди години с кампанията си срещу българи и румънци Найджъл Фараж се срина. Тя е запазила само две места от 94, на които е разчитала. Това позволи на трите основни партии да увеличат позициите си в местната власт, но нито една от тях не успя да направи значителен напредък. Опозиционната Лейбъристка партия очакваше значителна победа, след като миналата година разклати сериозно позициите на консерваторите и ги лиши от мнозинство в парламента. Тя обаче успя да спечели само общинския съвет в морския град Плимът. Най-разочароващото за поддръжниците ѝ е, че не получиха контрол в нито един съвет в Лондон. Въпреки това и консерватори, и лейбъристи увеличават подкрепата си. Опозиционерите разчитат на 6% повече в сравнение с вота преди 4 години, а управляващите – на 5%. Третата основна партия на либералдемократите е увеличила електората си с 3 на сто.  В четвъртък се избираха общински съветници на 150 места, сред които големи градове като Лондон, Манчестър, Нюкасъл и Лийдс. Вотът бе за над 4400 общинари. Макар вотът да не е в цяла Великобритания, той бе смятан за тест дали управляващите консерватори на премиерката Тереза Мей продължават да имат подкрепа за водената от тях политика за излизане от ЕС. Резултатите показват, че те все още държат кормилото и скандалите с имиграционната им политика, довели до оставка на вътрешния министър, не са се отразили. Консерваторите излизат без драскотина, докато лидерът на лейбъристите Джеръми Корбин остана с празни ръце, коментира Би Би Си. В районите, гласували за излизане от ЕС през 2016 г., консерваторите отново получават подкрепа, докато проеворпейските населени места пак са за лейбъристите. За тях са гласували и повечето млади хора.  Мобилизацията сред мигрантите от ЕС да участват в местния вот този път беше наистина сериозна. Месец преди изборите в групите им в социалните медии, включително и на българите, започнаха да се появяват призиви да се гласува. Основните аргументи бяха, че от местната власт зависи до голяма степен животът им на имигранти на Острова, тъй като тя отговаря за ремонтите на пътища, събирането на боклука и безплатните общински училища и жилища. Напомняно бе, че 8-годишното управление на консерваторите е довело до значително орязване на публичните разходи, за да гарантира финансова стабилност на страната, но това е станало за сметка на най-бедните и уязвимите. Макар всички европейски граждани с адрес в Англия да получиха съобщения, че могат да се регистрират за вота и ако не го сторят ги очаква глоба от 80 паунда, в самия изборен ден имаше секции, които се колебаеха дали да ги допуснат до урните. Дори в Лондон в някои пунктове първоначално връщаха европейци. Французин, който от 13 г. живее в Англия и винаги е гласувал на местни избори, разказа пред вестник „Гардиън”, че са му казали, че няма право на участие във вота. След като 10 минути спорил със секционните членове, те направили справка по телефона и му разрешили да пусне бюлетина.  Подобна случка е имал и румънец. В избирателния списък срещу името му пишело, че е европеец, но няма право да гласува. Объркването е настъпило, тъй като в секциите е имало листовки с указания, които обаче се отнасят за парламентарни избори. „Гардиън” отбелязва, че тези случкиДоб показват колко лошо е обучена изборната администрация и какви проблеми могат да настъпят след излизането на Великобритания от ЕС догодина с правата на европейците на Острова.", "date": "2018.05.05", "title": "Крайните националисти  в  Англия губят позиции"}
{"url": "https://www.24chasa.bg/novini/article/6847509", "text": "“Не може Румен Радев да ни обвинява ежедневно, а ние да мълчим, държи се като президент на една партия.” Това обяви премиерът Бойко Борисов в телевизионно интервю в петък, с което отчете първата година на третия си мандат. “Президентът трябва да е обединител на нацията. В случая не виждам нищо обединяващо”, категоричен бе Борисов. Радев трябвало да говори за неща само ако има доказателства. “Аз също имам много мисли. Но след като нямам доказателствата, с които бих излязъл и да ги кажа. Не бих се превърнал в него”, отсече той. “Видяхме служебното правителство и кадрите им. Резултатът е 150 млн. лв. по-малко събрани от приходните агенции. Единственото, което решиха, беше за изтребителите”, коментира Борисов. Не разбирал обаче защо Радев говорел, че авиацията е приземена. А сега с какво ще летят на парада?, попита той. Оставал въпросът защо са купили “Спартан”, а не изтребители. Ще приема критиката, но не може да се каже, че откакто съм аз, са само проблеми, каза още той. “Само ГЕРБ подкрепя президента Радев 2% от БВП да се отдели за отбрана. Партията БСП, която го издигна, не го подкрепя”, посочи още той. По думите му, докато ГЕРБ е на власт, излизане от ЕС и НАТО няма да има въпреки противоречивите изказвания, които се чуват от страна на коалиционните партньори. В интервюто за Нова телевизия Борисов коментира и посещението на коалиционния си партньор Волен Сидеров в Крим. “Атака” се е насочила към симпатизиращите на Русия избиратели, оправда го той. С коалиционните партньори сме много различни, но сме подписали програма, с това, в което сме заедно, обясни Борисов. “Ние държим да ставаме все по-добри като държава. Утре всеки от нас може да бъде съден. Ето госпожа Нинова е потисната, виждам, че страда, не може да спи заради един сайт”, коментира премиерът критиките по отношение на независимостта на съдебната система. “Да искаш 2 месеца преди края на председателството вот на недоверие, дни преди срещата на високо равнище в София, юли 4 дни китайският премиер ще стои в България и точно сега да искаш оставка, когато не си готов, не виждам защо го правиш това с държавата. Догодина ще си премерим силите”, каза Борисов пък по адрес на соцлидерката Корнелия Нинова. “Срам ме е, че не можахме да представим Конвенцията за защита на жените и децата от домашно насилие по начин, по който да увлече обществото, не случайно голяма част от Европа я прие”, каза още той. “И в случая за ЧЕЗ и Истанбулската конвенция вината си е в нас”, признава Борисов. За скандала с ЧЕЗ го “издебнали”, докато бил в Брюксел. Да се даде време на новия антикорупционен орган, за да се докаже, поиска Борисов. Според него “корупцията е бич, който всеки ден трябва да се смазва”. “Ние на собствениците на медии не им се месим. Какво можем да направим? Това е проблем на вас - журналистите, и вие трябва да си го решите. Какво да направим, за да спрем Пеевски и Прокопиев да воюват? Аз не знам и затова нищо не правя”, каза още Борисов. Дано с приемането на еврото няма спекула на търговците, разбира се, те винаги могат да вдигнат цените като на черешите, заяви още Борисов. Премиерът посъветва българите да четат внимателно етикетите на стоките, за да не купуват некачествени. “И аз израснах с маргарин, защото маслото беше скъпо в онези прекрасни години. По два дни се редяхме на опашка за хумана на децата си”, каза той.  Президентът Румен Радев отказа да коментира нападките на премиера Бойко Борисов, защото телевизионните изяви на министър-председателя не били в неговия дневен ред. “Днес мои гости в Русе са президентите на Австрия и на Румъния, за да обсъждаме европейския дневен ред. Срещаме се със студенти и кметове от крайдунавски градове, включително и румънски. Това е моят дневен ред и в него аз няма да коментирам телевизионните изяви на премиера”, заяви държавният глава. “Преди 30 г. русенските майки протестираха срещу една екологична катастрофа и това даде началото на промените. Днес други русенски майки протестират срещу една социална катастрофа и силно се надявам правителството да ги чуе”, коментира още той. В Русе Радев се срещна и с майки на деца с увреждания. “Нито за момент в новогодишното си обръщение президентът Румен Радев не каза за предстоящото българско председателство на Съвета на ЕС и въобще за ЕС. На срещата си с австрийския президент вчера повече говори за предстоящото си посещение в Русия и не каза нито дума за успехите на правителството!” Така захапа държавния глава от трибуната лидерът на парламентарната група на ГЕРБ Цветан Цветанов. Той изреди успехите в първата година на кабинета “Борисов 3” и подчерта: “ГЕРБ свали държавния дълг от 29 на 25% от БВП, до края на мандата може да падне на 20% от БВП.” Цветанов похвали парламентарния консенсус по важни теми. Въпреки това имало немалко случаи, в които се търсело дискредитиране на правителството. Шефът на депутатите от ГЕРБ изброи някои от постиженията на управлението - скока на пенсиите, покачването на учителските заплати, връщането на децата в училище, ниската безработица. Властта изпълнявала обещанията си благодарение на икономическия растеж от 3,9 на сто.  “За нас управлението на “Борисов 3” през тази година има няколко образа. Първо - нестабилност на управляващата коалиция. Това правителство не е коалиция за политики, а е група по интереси.” Това заяви от парламентарната трибуна лидерът на БСП Корнелия Нинова. И напомни обвиненията на вицепремиера Валери Симеонов към министъра на туризма Николина Ангелкова, както и разминаванията между шефовете на депутатите от ГЕРБ Цветан Цветанов и от “Обединени патриоти” Волен Сидеров. Всичко това говорело за “сериозни различия в управляващата коалиция по сериозни теми и политики, касаещи България, Европа и света”. Всеки ден работещите бедни се увеличават с 97 души, което за 1 г. е 35 405. От началото на годината в страната е имало 35 протеста от различни сектори, изреди лидерът на социалистите.  “Никога не е късно човек да се върне в пътя.” Такова пожелание отправи към управляващите лидерът на ДПС Мустафа Карадайъ вчера по повод 1 г. от началото на кабинета. “Сбор от празни обещания и чист популизъм. Не се случи нито една реформа, не се подобрява качеството на живот”, отсече той. “ГЕРБ не променя, а подменя. ГЕРБ се опитва да легитимира популизма и ксенофобията, да ги прави част от държавната политика”, обвини Карадайъ коалиционните връзки на партията на Бойко Борисов и формулата на властта с националисти. “Българският етнически модел е този, който гарантира мирния преход, това е моделът, който можем да предложим на Балканите. Без стабилни Балкани няма сигурност в Европа. Да превърнем региона в зона, свободна от националисти и популисти”, призова шефът на ДПС. ", "date": "2018.05.05", "title": "Борисов: Радев не е президент на всички, а само на една партия (Обзор)"}
{"url": "https://www.24chasa.bg/novini/article/6847367", "text": "Изпълнението на бюджета за първите три месеца на 2018 г. ни дава увереност, че заложените фискални цели са постижими. Ако тенденцията се запази, те могат да бъдат надхвърлени. Това каза при парламентарния блиц контрол в петък финансовият министър Владислав Горанов. И се аргументира - 9,2 млрд. лв., или с 621 млн. лв. повече, са събраните приходи за първите три месеца. Две основни причини за това посочи министърът - устойчив икономически ръст и повишена събираемост. Според него хазната ще приключи април с излишък от 1,3 млрд. лв. Разходите се движат по план, но ще се увеличат към края на годината. “Прочетох, че едни хора са писали оценка 4 на финансовия министър, аз ще си пиша 4,50”, каза Горанов в парламентарните кулоари. Грешки не правели само тези извън властта, затова било лесно “да ни критикуват хора, които по конституция нямат много функции”, каза той, визирайки президента Румен Радев. “Колкото повече непопулярни решения се вземат, толкова по-ефективно става обществото, лесните решения се наричат популизъм. Но трябва баланс, за да не ерозира политическото доверие.” Така Горанов отговори на въпрос не се ли поддава много често премиерът Борисов на уличен натиск. “Оценката за едно управление е в това дали хората живеят по-добре”, смята Горанов. “Крайната оценка е при избори и към това трябва да се реферира, когато се критикува”, заключи той.", "date": "2018.05.05", "title": "Горанов очаква излишък в бюджета за годината (Обзор)"}
{"url": "https://www.24chasa.bg/novini/article/6847910", "text": "Новият американски държавен секретар Майкъл Помпейо защити силната дипломация като средство за решаване на проблемите по мирен начин, без да се произведе нито един изстрел, предаде Франс прес. Пред американски дипломати, събрали се в Държавния департамент във Вашингтон, Помпейо представи визията си за външната политика на САЩ пред многото настоящи предизвикателства, предава БТА.  \"Преминаваме през бурни времена, има нужда от силно лидерство, от съществено значение е нашият екип да се противопостави на заплахите смело и силно\", каза той. \"За щастие ние имаме един президент, който вярва също в една силна дипломация, която използва напълно инструментите на националната мощ, за да защити преди всичко всички интереси и витални ценности на САЩ\", каза дипломат номер едно, който по времето когато бе начело на ЦРУ, обещаваше по-брутален подход към Иран и Северна Корея. Според държавния секретар подобна дипломация \"увеличава шансовете за разрешаване на проблемите мирно, така че да не е нужно да се произвежда и един единствен изстрел\". Помпейо по-специално спомена за \"огромното дипломатическо усилие за запазване на натиска върху Северна Корея\", за да се преговаря с цел \"успешно елиминиране на заплахата на арсенала на Ким Чен-ун\". \"Имаме нужда от силни дипломатически усилия също и в Близкия изток, за да възпрем дестабилизиращото поведение на Иран в Сирия, в Йемен и из региона\", каза Помпейо броени дни преди Тръмп да се произнесе за съдбата на иранската ядрена сделка. \"Аз съм сигурен, че нашият екип ще разработи стратегии и дипломатически процеси, които да разрешат кризите\", заключи Помпейо.", "date": "2018.05.05", "title": "Майк Помпейо защити силната дипломация като средство за решаване на проблемите"}
{"url": "https://www.24chasa.bg/novini/article/6847913", "text": "Консервативната партия на британския премиер Тереза Мей се е справила по-добре от очакваното на местните избори, произведени в четвъртък. Това посочват окончателните данни от вота, публикувани днес, предадоха Франс прес и БТА. Партията е запазила бастионите си в Лондон въпреки офанзива на лейбъристите, основната опозиционна формация, чиито резултати обаче не отговарят на очакванията й. Според резултатите, касаещи всички 150 общински съвети, за които се гласуваше, лейбъристите печелят общо 62 места, а консерваторите губят 32 места. Либералните демократи печелят 75 места, а антиевропейската Партия за независимост на Обединеното кралство буквално рухва със загубата на 132 места. Еколозите пък печелят 8 места.", "date": "2018.05.05", "title": "Консерваторите на Тереза Мей губят само 32 места на местните избори"}
{"url": "https://www.24chasa.bg/novini/article/6847929", "text": "Във вчерашния пореден петъчен ден на протести на палестинци по границата на ивицата Газа с Израел са пострадали 1143 души, съобщава министерството на здравеопазването на анклава, предаде Франс прес. От тях 83 души са били с огнестрелни рани, допълва ведомството, цитирано от БТА.  Протестите на палестинците започнаха на 30 март и продължават вече пета седмица. Протестиращите искат прекратяване на израелската блокада на ивицата Газа, наложена след като върху нея контрол пое радикалното палестинско движение Хамас, отбелязва Франс прес. Демонстрантите искат и палестинците, които са напуснали земите си, при създаването на държавата Израел през 1948 г., да получат правото да се върнат там. Във вчерашния протест участваха 10 000 души, според властите на ивицата Газа.", "date": "2018.05.05", "title": "1143 пострадаха при вчерашните сблъсъци между Израел и Газа"}
{"url": "https://www.24chasa.bg/novini/article/6847940", "text": "САЩ възстановяват своя Втори флот, отговарящ за северния Атлантически океан близо седем години след неговото разформироване. Това става в момент, в който Пентагонът постави противопоставянето на Русия в центъра на своята военна стратегия, предадоха Ройтерс и БТА.  \"Нашата национална стратегия за отбрана посочва ясно, че ние сме отново в една ера на съревнование на великите сили, а в ситуацията със сигурността има все по-големи предизвикателства и тя е все по-комплексна\", каза адмирал Джон Ричардсън, ръководител на военноморските операции на САЩ. \"Втори флот ще упражнява оперативна и административна власт над зачислените му кораби, самолети и сухопътни сили на Източния бряг и северния Атлантически океан\", допълни той. Представител на американските военноморски сили, пожелал да запази анонимност, каза, че важни решения за Втори флот, като това кой ще го ръководи, какво ще включва той и кога ще бъде оперативен, още не са взети. През 2011 г. Втори флот бе разформирован с цел спестяване на средства и поради структурно-организационни причини. Оттогава Русия стана по-настъпателна, \"демонстрирайки мускули\" в конфликти като този в Украйна или този в Сирия, а напреженията между Москва и Вашингтон се увеличиха, отбеляза Ройтерс. Русия увеличи военноморските си патрули в Балтийско море, северния Атлантик и Арктика, казват представители на НАТО въпреки че размерите на флотата й са по-малки в сравнение със Студената война. По-рано тази година Пентагонът каза в новата национална стратегия за отбраната, че противопоставянето на Русия, редом с Китай, ще бъде приоритет. Това бе пореден знак за промяна в приоритетите след повече от десетилетие на фокусиране върху борбата с ислямистки организации. При представянето на новата стратегия, която установи приоритетите на Пентагона за идните години, американският министър на отбраната Джим Матис нарече Китай и Русия \"ревизионистки сили\", които \"се стремят да създадат един свят в съответствие с техните авторитарни модели\". Вчера Пентагонът обяви, че предлага да подслони командването на съвместните сили на НАТО във военноморската си база в Норфолк в щата Вирджиния. Това е едно от двете предложени нови командвания на НАТО, целящи да възпрат Русия, които САЩ и Германия предложиха подслонят", "date": "2018.05.05", "title": "САЩ възстановяват своя Втори флот, отговарящ за северния Атлантически океан"}
{"url": "https://www.24chasa.bg/novini/article/6847953", "text": "Стока за 3,9 млн. лева е имало в складовете, които горяха снощи в столичния квартал „Красна поляна”. Това съобщи собственичката на обекта Татяна Павлова пред  . Тя се съмнява, че пожарът е умишлен. „Стоим добре на пазара и, може би, е конкурентна фирма. Абсолютно всичко изгоря. Подпален е складът от всички страни”, обясни тя. Павлова заяви, че само стоката е била застрахована за 2,2 млн. лева. Складът е изгорял напълно. „Предстои екипи да установяват причините за пожара. Пожарът не беше лесен”, заяви старши комисар Валентин Гетов. По думите му първият сигнал за пожара е подаден в 20.00 ч. „Реагирали сме своевременно. Първият екип е пристигнал на мястото на третата минута. Общо 16 екипа са реагирали”, поясни той.", "date": "2018.05.05", "title": "Стока за 3,9 млн. лв. имало в горелия склад  в София, собственичката подозира, че е умишлено"}
{"url": "https://www.24chasa.bg/novini/article/6847991", "text": "Два дни преди церемонията по встъпване в длъжност на руския президент Владимир Путин, спечелил четвърти мандат на изборите на 18 март, опозиционният лидер Алексей Навални призова поддръжниците си да излязат на улицата и да протестират, предаде ДПА. Планирани са демонстрации в 90 руски града под наслова \"Той не е наш цар!\". Някои от тях вече започнаха в най-малко 10 града в руския Далечен Изток и в Сибир, допълва Асошиейтед прес. В новините и в постове в социалните медии се казва, че там протестират няколкостотин души, предава и БТА.  Руските власти се опитаха да предотвратят демонстрациите, като извършиха арести в няколко града или обискираха офиси на организацията на Навални. Демонстрациите в Москва и Санкт Петербург се очаква да бъдат този следобед, като в Москва протестиращите планират неразрешено от властите шествие по една от основните пътни артерии на града.", "date": "2018.05.05", "title": "По призив на Навални в 90 руски града ще протестират срещу Путин"}
{"url": "https://www.24chasa.bg/novini/article/6848019", "text": "Индийската полиция арестува днес 14 души, заподозрени в отвличането, изнасилването и убийството на 16-годишно момиче в щата Джаркханд, предадоха Асошиейтед прес и ДПА. Местният съдия Джитендера Сингх обясни, че обвиняемите са отвлекли момичето, докато било на сватба в четвъртък. Смята се, че някои от тях са го изнасилили, преди да го пуснат да се прибере, предава БТА.  Бащата на момичето се оплакало на членовете на съвета на селото, в което живеят, но обвинените мъже били пуснати, след като получили наказание от 100 коремни преси и глоба от 50 000 рупии (750 долара), каза Сингх. В петък разгневени от жалбата, обвинените мъже пребили членове на семейството на момичето. Те залели тинейджърката с керосин и я изгорили. Сингх допълни, че полицията издирва главния заподозрян по случая. Това е поредното подобно престъпление на фона на набиращото сила недоволство след изнасилването и убийството на 8-годишно момиче в Джаму и Кашмир и още няколко случая на сексуални посегателства срещу млади момичета през последните месеци, отбелязва ДПА. Макар правителството да прие редица закони, увеличавайки наказанието за изнасилване на възрастен до 20 години затвор, почти през няколко седмици се съобщава за поредното брутално сексуално посегателство, допълва АП. В отговор на нарастващия обществен гняв, породен от изнасилванията на деца, индийското правителство миналия месец одобри смъртно наказание за осъдените за изнасилване на дете под 12 години.", "date": "2018.05.05", "title": "14 арестувани в Индия за отвличане, изнасилване и убийство на 16-годишна"}
{"url": "https://www.24chasa.bg/novini/article/6848021", "text": "Катар придобива дял от близо 19 процента в \"Роснефт\", спасявайки руския петролен гигант от неуспешна сделка с китайския конгломерат Си И Еф Си (CEFC), предаде Ройтерс. Постигнатото споразумение заздравява връзките между Москва и Доха в момент, когато Катар е бойкотиран от съседите си в Залива. Държавният Катарски инвестиционен фонд (QIA) първоначално бе купил заедно с швейцарския консорциум Гленкор (Glencore) 19,5 процента в \"Роснефт\" за 10,2 милиарда евро (12,2 милиарда долара) при частичната приватизация на руската компания през 2016 година, припомня БТА.  Миналата година обаче консорциумът се съгласи да продаде дял от 14,16 процента в \"Роснефт\" на Си И Еф Си за 9,1 милиарда долара. Сделката се възприемаше като ключова в разширяването на отношенията между Русия и Китай - най-големия енергиен износител и съответно потребител. Тя обаче се натъкна на проблеми, тъй като китайските власти започнаха разследване на основателя и председател на управителния съвет на китайската компания Е Цзянмин за предполагаеми икономически престъпления. Гленкор съобщи снощи, че консорциумът, който продаваше дела си в \"Роснефт\", се разпуска и допълни, че Катар и Гленкор сега ще притежават пряко дялове. Катарският инвестиционен фонд ще контролира 18,93 процента от акциите на компанията, а Гленкор ще държи около 0,57 процента. \"Роснефт\" бе сериозно засегнат от американските санкции срещу Русия, наложени заради анексирането на Крим и заради ролята на Москва в кризата в Източна Украйна. Източници близки до Катарския инвестиционен фонд посочиха, че \"Роснефт\" може да се окаже изгодна дългосрочна инвестиция, като се има предвид, че огромната компания струва 65 милиарда долара, въпреки че произвежда повече петрол от американската ЕксънМобил (ExxonMobil), чиято стойност е 324 милиарда долара.", "date": "2018.05.05", "title": "Катар придобива дял от близо 19% в \"Роснефт\""}
{"url": "https://www.24chasa.bg/novini/article/6848054", "text": "Състоянието на  , е стабилно. Две от тях се лекуват в ортопедията в Добрич, а други две момчета – в очната болница във Варна. Все още не е ясно какво е било веществото, предизвикало взрива. Един от родителите каза за  , че децата са намерили буркана с бялото вещество на поляната зад блока, в който живеят. Разследването продължава.", "date": "2018.05.05", "title": "Стабилно е състоянието на децата, пострадали при взрив в Добрич"}
{"url": "https://www.24chasa.bg/novini/article/6847550", "text": "След бурен дебат депутатите не си намалиха заплатите в петък. На 19 април парламентарната група на БСП предложи възнагражденията да бъдат орязани с близо 600 лева - до 2976 лева, с колкото приключиха в предходния парламент. Сега заплатата на родните законодатели се увеличава автоматично с ръста на средната заплата в страната - тя е трикратният ѝ размер, или 3540 лв. в момента. Към това народните представители получават 2/3 от тази сума на ръка - формално за нещатни сътрудници. Проблемът обаче е, че никой не отчита тези пари, а тяхното премахване не бе предложено от никого. Проверка на “24 часа” установи, че тези суми, които всеки месец се полагат на всеки народен представител в размер на 2/3 от заплатата и които в момента са 2360 лв. на калпак, в БСП се делят по следната схема - 1/3 отиват в партийната централа, останалите 1600 лв. остават у съответния депутат. Макар че народните представители са длъжни по правилник да публикуват на сайта на парламента на всеки три месеца за какво са похарчили добавката от 2/3, те показа проверка на “24 часа”. Според същия запис в устава депутатите трябва да декларират тези пари и пред данъчните - по реда на Закона за корпоративното подоходно облагане. “Събираме по 500-700 лева на месец от депутат за благотворителност - за инвитро процедури, храмове, болни и пострадали хора”, обясни пред “24 часа” лидерът на депутатите от ГЕРБ Цветан Цветанов. Вчера (в четвъртък - б.р.) например след среща в Народното събрание е решено парламентарната група да дари в село Хърсово, община Никола Козлево, по 5000 лв. за православен храм и за джамия. 5000-6000 лв. ще бъдат дарени за носии на училище във Вършец, каза шефът на депутатите от ГЕРБ. Своите допълнителни пари Цветанов от години дарява на ученици от Велико Търново за похода “По стъпките на Ботевата чета”. По време на дебата от ГЕРБ предложиха депутатите да вземат който да се формира от брой гласувания в пленарната зала. Председателят на правната комисия Данаил Кирилов (ГЕРБ) представи разпечатка на хиляда гласувания от февруари и март. И провокира соцлидерката: “Хиляда гласувания! Г-жа Корнелия Нинова е участвала в 37 от тях, което означава, че ако наложим този коефициент по отношение на базовото възнаграждение, което предлагате, Това би означавало, че всичко над 111 лева е недобросъвестно получено по смисъла на Кодекса на труда.” По правилника един народен представител получава и други добавки към общо 5900 лв. основно възнаграждение и 2/3 “в плик”. Повече вземат председателят на НС и заместниците му, и шефовете на парламентарните групи и комисии. Индексация има и според стажа и научните степени. На депутатите се поемат транспортните разходи, наемът, данъците и СОТ на жилището и на офиса, и т.н.  Народните представители могат да получават Такъв свободен запис съществува в правилника, който на практика не оставя никакво ограничение във финансирането на депутата. Наред с нещатните сътрудници, за които се води добавката от 2/3 и които често са роднини или приятели на съответния народен представител, постоянните комисии на НС имат и щатни такива. Тяхното заплащане става централно от бюджета на парламента. Нинова не остана длъжна на ГЕРБ днес - поиска депутатите понеже освен 20-те работни дни и официалните празници почиват и 31 дни през август, от 22 декември до 10 януари, 10 дни за Великден, или общо 67 дни. “С какво един българин извън Народното събрание е по-различен от нас, че на него са му необходими 20 дни да се възстанови, а на нас 67?”, попита соцлидерът. Не сме на 30-ия ден от демокрацията, а на 30-ата година. И парламентарната демокрация е скъпо удоволствие. Така охлади повика на БСП за орязване на възнагражденията депутатът от гражданската квота на ГЕРБ Георги Марков. “Статутът на народния представител, включително неговото заплащане, което е част от този статут, е уреден от Великото народно събрание, в което бяха представени 92 процента от българските граждани. Приехме тези заплати при много по-тежки икономически условия, насред Лукановата зима и мизерията. Избрахме България да е парламентарна република. Другото беше да си върнем царя и той да ни управлява”, напомни бившият велик депутат и ексконституционен съдия. И се разгорещи: “Ако следваме вашата логика да си режем заплатите, следващата крачка ще е да си ги махнем, а третата - да се закрием.” Марков даде пример от Унгария, където даже парламентът не заседава редовно, а само по повод - след заклеването на Орбан за нов премиерски мандат щял да се събере чак през юни да гледа бюджета. В същото време депутатите в Будапеща увеличили заплатата си от 2500 на 3300 евро. Видимо разочарована след отхвърлянето на предложението, Нинова се зарече - макар намаляването с 600 лв. и замразяването на заплатите да не е минало, за нея в личен план то става закон. Тя ще дарява 600 лв. всеки месец - на болно дете или на възрастен човек, който не си е купил лекарствата. Зам.-шефът на депутатите от ДПС Йордан Цонев се възмути от нихилизма на БСП и установи, че дебатите по заплатите са довели до самоунижение на парламента.", "date": "2018.05.05", "title": "Вижте колко получава един депутат - 5900 лв., от които 2360 в плик"}
{"url": "https://www.24chasa.bg/novini/article/6848061", "text": "Близо половин милион българи тръгнаха на път за трите почивни дни около Гергьовден. Около 70 000 ще посетят Сърбия, Македония и Румъния, по информация на Института за анализ и оценка на туризма. Най-предпочитано място за почивка в чужбина обаче остава Гърция. Затова се очаква през целия ден трафикът по главен път Е-79 и магистрала \"Струма\" в посока южната ни съседка да бъде интензивен, предупреждава  .  По данни на туроператори през последните години все повече българи избират нашите курорти за почивка заради културния туризъм. Преди месец са направени резервации за хотелите и семейните къщи в Банско и Добринище. Много българи ще прекарат почивните дни в Гърция, където цените преди началото на активния летен сезон са по-ниски. Три дни all inclusive излиза не повече от 300 лева на човек. Предпочитаните дестинации там са Кавала и остров Тасос. През целия ден мобилен екип ще следи за спазването на правилата за движение по пътищата по един от най-опасните участъци в страната - Кресненското дефиле. Основно ще се следи за превишена скорост, употреба на алкохол, наркотични вещества и за неплатени глоби, каза старши инспектор Славчо Ангелов от \"Пътна полиция\" - Благоевград. Пътни полицаи ще бъдат ситуирани на граничните пунктове с Гърция и Македония. На Кулата-Промахон ще работят достатъчен брой гишета на вход и изход, така че да не се образуват колони от чакащи автомобили и в двете посоки. От Института за анализ и оценка на туризма съобщиха, че за трите почивни дни в българските градове и курорти се очаква да пристигнат повече от един милион чуждестранни туристи.", "date": "2018.05.05", "title": "Близо половин милион българи тръгнаха на път за трите почивни дни"}
{"url": "https://www.24chasa.bg/novini/article/6848065", "text": "Причините за възникналия снощи голям пожар в търговски склад на бул. \"Н. Мушанов\" в София ще се изясняват в рамките на образуваното досъдебно производство. Столичните пожарникари са потушавали огъня през цялата нощ, информира пресцентърът на МВР, като цитира старши комисар Веселин Гетов, директор Столична дирекция \"Пожарна безопасност и защита на населението\". В момента на мястото има дежурни екипи, експерти са започнали оглед на място. Мобилни лаборатории на РИОСВ следят показателите на въздуха, които на този етап са в норма. Директорът на столичната пожарна припомня,че сигналът за инцидента е подаден снощи към 20.00 часа. Реагирано е своевременно, първият екип е пристигнал на място на третата минута. Общо 16 екипа са работили за потушаване на пожара, разгорял се на площ от около 2.5 дка. В тази сложна ситуация пожарникарите са успели да овладеят разрастването на огъня и прехвърлянето му към съседни сгради.", "date": "2018.05.05", "title": "Започва оглед на мястото на пожара в София"}
{"url": "https://www.24chasa.bg/novini/article/6848213", "text": "\"Не знам какво е предизвикало агресията спрямо колегата. Линейката е била на адреса на шестата минута след подаването на сигнала за болната възрастна жена\", заяви шефът на Центъра за спешна медицинска помощ в Кърджали д-р Атанас Митков.  Нападателят на 35 години е неин син. Той е етнически българин. Младият мъж ударил с юмрук в главата 51-годишният медик. От удара той паднал по стълби и загубил съзнание. Състоянието на пострадалия медик е стабилизирано, но той ще остане на лечение в болницата. 35-годишният нападател е етнически българин. Той ударил с юмрук медика. От удара той политнал и паднал по стълби и е загубил съзнание. \"Ще настояваме нападателят да получи максималното наказание\", заяви още д-р Митков.", "date": "2018.05.05", "title": "Не е ясно какво е предизвикало агресията срещу медика в Кърджали"}
{"url": "https://www.24chasa.bg/novini/article/6848215", "text": "Премиерът Бойко Борисов заедно с 4-ма министри и шефът на АПИ инспектира разкопките на лот 3.1 на магистрала \"Струма\" край Благоевград. Борисов слуша варианти за преместване на трасето и запазване на древното римско селище.  Даде месец и половина-два срок на археолозите и пътните инженери да преценят какво да се прави по-нататък.  Преместването на трасето на аутобана ще \"глътне\" около 50 милиона лева допълнително и може да забави изпълнението с около 4 години.       ", "date": "2018.05.05", "title": "Борисов даде срок месец и половина да се вземе решение за АМ \"Струма\" (Снимки, видео)"}
{"url": "https://www.24chasa.bg/novini/article/6848255", "text": "Информациите за планиран предизборен митинг на турския президент Реджеп Тайип Ердоган в Сараево на 20 май предизвикаха напрежение в Босна и Херцеговина, предаде ДПА. Според босненските медии нито правителството, нито президентството са получили официална информация за посещението на Ердоган и за планирания митинг. Медиите обаче коментираха, че Ердоган може да е получил частна покана от мюсюлманския член на колективното председателство /президентство/ Бакир Изетбегович, който има приятелски отношения с турския президент, предава БТА. Някои депутати в парламента на Босна и Херцеговина критикуваха начина, по който е договорено посещението. \"Ако всеки, който иска, може да дойде в страната ни, за да организира политически митинги, то ние сме загубили суверенитета си като държава\", заяви видният мюсюлмански депутат Садик Ахметович за босненския портал Кликс. Босненският сръбски политик Милорад Додик вече критикува планираната визита на Ердоган, като обвини турския президент в пристрастна и \"едностранна\" подкрепа на босненските мюсюлмани. Развитието на Босна и Херцеговина е блокирано от години заради разногласията на мюсюлманското мнозинство, православните сърби, които съставляват около една трета от населението, и хърватите католици, които са около 15 процента. Президентството на страната е тричленно и в него Изетбегович представлява мюсюлманите, а останалите двама членове са представители на сърбите и хърватите. Ердоган обяви посещението си в Сараево в края на април, скоро след като няколко западноевропейски страни забраниха предизборна кампания за турските избори на тяхна територия. Той се надява на митинга в Сараево да се съберат над 10 000 турски граждани, живеещи в Босна и Херцеговина и други европейски страни. На 24 юни в Турция ще се състоят предсрочни парламентарни и президентски избори.", "date": "2018.05.05", "title": "Напрежение в Босна и Херцеговина заради планиран митинг на Ердоган"}
{"url": "https://www.24chasa.bg/novini/article/6848276", "text": "„ДПС има важна роля на Балканите.” Това заяви председателят на ДПС Мустафа Карадайъ на възпоменателния събор в хасковското село Караманци в местността „Кабаач”, където се отбелязва 34-та годишнина от началото на съпротивата срещу т. нар „възродителен процес”. Това съобщиха от пресцентъра на партията. „Изпитвам гордост и преклоненине! Гордост от това, че имахме и имаме силата да се борим за каузата за свобода, за правата и свободите на всички граждани.“ С тези думи се обърна лидерът на ДПС към събралите се на събора. Карадайъ сподели високата оценка, която Движението получава в международен и европейски план и значимата балансираща роля, която има на Балканите, страната и Европа. „Ние получихме висока оценка за балансиращата роля на ДПС! Защото ако политиците говорят за Западни Балкани, то ние говорим за Балканите като цяло или по-скоро за Югоизточна Европа. Защото нашата югоизточна съседка е част от тази процес. Престоят предсрочни избори юни месец. Ние сме убедени, че там ще се проведат едни демократични избори и чрез тях ще се защитят демократичните ценности и демокрацията на Републиката на Великия Ататюрк“, заяви Карадайъ. „Признание за политиката, която води ДПС за защита на демокрацията, европейските ценности, за устояването на правата и свободите в България, в Европа и в целия регион. ДПС е единствената партия, която се бори с национализма, популизма и ксенофобията и ще продължи да го прави“ заключи председателят на ДПС Мустафа Карадайъ. Думата на събора бе предоставена и на народния представител от Хасково и зам.-председател на ПГ на ДПС Йордан Цонев. В своето изказване Йордан Цонев изрази своите притеснения относно овластяването на националистите. „Миналата година беше направен опит ДПС да бъде разцепено, платихме висока цена, но висока цена плати и България, защото благодорание на този опит и лъжите, с които бяха подведени 100 хиляди симпатизанти на ДПС. Днес на власт са националистите и България в момента плаща висока цена!”, заяви депутатът от Хасковския район. „Единството на симпатизантите и членовете на ДПС, на мюсюлманската общност е от изключително значение за националната сигурност и просперитета на българските граждани. Няма да допуснем България да има такова управление, в което ксенофобията е ежедневна практика, в което правата на човека са поставени под въпрос. Нещо повече, поставен е под въпрос и евроатлантическата ориентацията на България.“ бе категоричен Цонев. И допълни „Тази ориентацията, за която д-р Ахмед Доган, създавайки Движението за права и свободи и Българския етнически модел ориентира цялата страна към НАТО и ЕС, защото от тях зависи националната сигурност, просперитета и стабилност на нашата страна.“ Към събралото се множество Йордан Цонев се обърна с призива „В тези майски дни да мислим за единството си, да мислим за бъдещето на нашите деца, защото има какво да направим за България! С единството на ДПС печели цяла България!“, заключи Цонев. На събора присъстваха зам.-председателят на ПГ на ДПС Халил Летифов, народните представители Рамадан Аталай и Димитър Аврамов, Камен Костадинов-член на ЦОБ, Мюмюн Искендер-кмет на община Минерални Бани, Ерджан Юсуф-областен председател на ДПС Хасково, Гюнер Четин-координатор на ДПС Тракия Р. Турция, общинския председател на ДПС Минерални Бани Екрем Юзеир, кметове на съседни общини и на общини в Кърджали, партийни председатели, ръководството на Младежко ДПС, гости от страната и чужбина. На сцената бяха поканени и участниците в съпротивата Халибрям Гювен, Феим Кахраман, Хасан Фахри и Нури Фахри, Ремзи Идриз, Фахрие Ибрям и Ерол Аптула-син на покойния Абдуллах Ибрям.", "date": "2018.05.05", "title": "Карадайъ на годишнина от \"възродителния процес\": ДПС има важна роля на Балканите"}
{"url": "https://www.24chasa.bg/novini/article/6848296", "text": "Премиерът Бойко Борисов покани на среща следващата седмица кмета на Благоевград Атанас Камбитов и инициативния комитет за запазване на древното селище, открито при археологическите разкопки по трасето на магистрала \"Струма\" край Благоевград. Той даде срок от месец-два на археолози и експерти от АПИ да предложат варианти за изместване на трасето и съхраняване на находките. \"От 1973 г. се знае че тук има селище, защо комунистите не го разкриха? Те защо не строяха магистрали? За да нямат след това неприятности като мен. Толкова много археология разкрихме, че сега се чудим как да я опазим. Ако се стигне до вариант ново трасе, означава нови отчуждавания, а досега сме дали 20 млн. лв. за това\", каза премиерът.„ Министър Ивайло Московски пък уточни, че ако се стигне до забавяне на строителството и магистралата не бъде завършена до 2023 г., отпуснатите европейски пари ще трябва да се пренасочат за друго.", "date": "2018.05.05", "title": "Борисов кани на среща инициативен комитет за запазване на древното селище по \"Струма\" (Видео)"}
{"url": "https://www.24chasa.bg/novini/article/6848293", "text": "Най-малко шестима души бяха ранени днес при катастрофално наводнение в Анкара, предаде Анадолската агенция. Наводнени са няколко квартала на турската столица, особено критично е положението в община Мамак, където водата влачеше паркирани автомобили и дори по-малки камиони, предава БТА. \"Такава катастрофа е невиждана досега тук. Ранени са шестима душ, но никой от тях не е в критично състояние\", каза кметът на Анкара Мустафа Туна. Водата е проникнала и в някои сгради на квартала.", "date": "2018.05.05", "title": "Наводнение в Анкара, шестима са ранени. Кметът на града: Невиждана катастрофа (Видео)"}
{"url": "https://www.24chasa.bg/novini/article/6848301", "text": "В Белград и околностите му днес в продължение на 15 минути валя градушка с размер на лешник, която постепенно премина в слаб дъжд, предаде Танюг. Въпреки валежите температурата в града остана около 26 градуса, предава БТА. След необичайно високите за сезона температури метеоролозите прогнозират интензивни валежи с гръмотевици, силен вятър и градушки до края на деня в югозападните, западните и северозападните части на Сърбия, а в неделя и в останалата част на страната. От утре температурите ще започнат леко да спадат.", "date": "2018.05.05", "title": "Градушка с размер на лешник валя в Белград"}
{"url": "https://www.24chasa.bg/novini/article/6847257", "text": "Председателството на стратегията на ЕС за Дунавския регион е един от най-значимите политически ангажименти, поети от българското правителство през последното десетилетие. Имаме възможност да изградим силни партньорства и да получим подкрепа за изпълнението на съвместни стратегически проекти. По време на нашето председателство фокусираме дискусиите по два основни въпроса, които са от първостепенно значение за всички държави членки – културното наследство и туризмът. Развитието на културното наследство е една от възможностите за насърчаване на регионалните икономики. А цифровизацията и иновационните практики, транспортната свързаност. Той ще е тема на Седмия годишен форум и министерската среща на Дунавската стратегия през октомври 2018 г. в София. Българското председателство се фокусира и върху създаването на нов орган за координация, който да подкрепя стратегията. Ние следва да работим за подобряване на видимостта на региона и за създаване на синергии между съществуващите инструменти, политики и програми. - Започваме обсъждания за необходимостта от преразглеждане на Плана за действие на Стратегията на ЕС за Дунав. Ще подготвим пътна карта, която ще бъде договорена тази година. Чрез инструментите за териториално сътрудничество работим и за преодоляване на общите предизвикателства, пред които са изправени партньорските държави и региони в Западните Балкани. - които обхващат области като воден транспорт, транспортна инфраструктура, енергетика, подобряване на административния капацитет, образование, младеж, иновации. Те допринасят за координиран и интегриран подход при справянето с конкретни регионални проблеми. Отличен пример е проектът ART NOUVEAU - инициатива, насочена към проучване, опазване и популяризиране на културно-историческото наследство в Дунавския регион. С общ бюджет от 1,6 млн. евро проектът се съфинансира от програмата за транснационално сътрудничество за Дунав.", "date": "2018.05.05", "title": "Деница Николова: Работим за териториалното сближаване и икономическото развитие на страните от Дунавския регион"}
