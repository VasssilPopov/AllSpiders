{"url": "https://www.24chasa.bg/novini/article/6490186", "text": "Президентът на САЩ Доналд Тръмп увери, че никога не е унижавал държавния секретар Рекс Тилърсън, предадоха Асошиейтед прес и ТАСС. В откритата за журналисти част от срещата му днес с бившия държавен секретар Хенри Кисинджър в Овалния кабинет, президентът бе запитан за свое интервю за сп. \"Форбс\". В него Тръмп предлага да се сравни неговият интелектуален капацитет (IQ) с този на Тилърсън и отбелязва, че резултатът му е предизвестен, предава БТА. \"Не, никого не съм унижавал\", отвърна Тръмп и добави, че не подкрепя такова поведение. Той отговори утвърдително на въпрос дали все още има доверие на Тилърсън. По-рано този месец Тръмп написа в Туитър, че Тилърсън си губи времето с опитите да претоваря със Северна Корея, отбелязва АП. На 4 октомври телевизия Ен Би Си съобщи, че преди около три месеца държавният секретар на САЩ нарекъл президента \"дебил\" и заплашил да подаде оставка заради несъгласие с Тръмп по редица външнополитически въпроси. Впоследствие Тилърсън отрече тази информация, а Тръмп призова Ен Би Си да се извини за публикуването на лъжлива новина. Телевизията отказа и заяви, че съобщението й отговаря на истината, припомня ТАСС.", "date": "2017.10.10", "title": "Тръмп: Никога не съм унижавал държавния секретар Тилърсън"}
{"url": "https://www.24chasa.bg/novini/article/6490060", "text": "Каталунският лидер Карлес Пучдемон бе подложен на силен натиск да се откаже да обяви отцепване от Испания преди предвидената му за вторник вечерта ключова реч в регионалния парламент, съобщи Би Би Си. До последно речта бе държана в тайна. Часове преди това ръководството на каталунския парламент обяви, че си е взело бележка за резултатите от референдума, но поне засега няма да ги подложи на обичайните парламентарни процедури, съобщи АП, цитирайки служител от събранието. Той посочил, че освен да бъде потвърдено получаването на резултатите от референдума. Ако Пучдемон помоли парламента да обяви независимост, гласуването може да стане до 48 часа. Влиятелната кметица на Барселона Ада Колау обаче се обяви против едностранно обявяване на независимост и призова Мадрид да изтегли полицейските подкрепления от областта, съобщи АФП. “Резултатите от референдума не могат да служат за основа за обявяване на независимост”, заяви Колау. До късно следобед във вторник не беше ясно какво послание ще отправи Пучдемон към парламента. Сепаратистки политици заявиха, че очакват декларация, основаваща се на резултатите от референдума, на който 90% от гласувалите се обявиха “за” отцепването. Речта на Пучдемон беше отложена поне с 1 час във вторник вечерта - според испанските медии заради спешен разговор с шефа на Еврокомисията Жан-Клод Юнкер и съвещание с коалиционните партньори. Депутатите опразниха парламентарната зала. Охраната около регионалния парламент в Барселона бе засилена заради възможни безредици. Сепаратистите в защита на независимостта, докато Пучдемон говори. Според изданието “Ел насионал” Мадрид е изпратил три военни кораба край пристанището в Барселона. По план те трябвало да участват в международното корабно изложение, което започва в сряда. Сега обаче има спекулации, че това може да е подготовка в случай на обявяване на независимост. Централното правителство в Мадрид заплаши с арест каталунския премиер Карлес Пучдемон преди парламентарното заседание. “Пучдемон може да има същата съдба като предшественика си от 30-те години на миналия век, ако обяви независимостта на автономния регион...”, заяви говорителят на управляващата испанска Народна партия Пабло Касадо. Предшественикът е Луис Компанис, който през 1934 г. обявява създаването на каталунска държава. Арестуван е, а след няколко години е екзекутиран по време на диктатурата на Франко. Тази декларация скандализира мнозина, затова Касадо обясни, че имал предвид само възможността за арест на Пучдемон. В. “Индипендънт” обаче твърди, че Мадрид е изпратил спецотряд, който ще задържи каталунския премиер, ако той обяви независимост. Вицепремиерът на Испания Сорая де Сантамария потвърди, че правителството е готово да задейства член 155 от конституцията, даващ възможност автономията на Каталуня да бъде отменена. По-късно тонът бе смекчен, като Мадрид призова Пучдемон да не преприема нищо необратимо. ЕС зае изчаквателна позиция. Нека първо видим какво ще стане и товага ще решаваме, обявиха оттам.  Хипотезата за едностранно обявяване на независимост в Каталуня накара испанският премиер Мариано Рахой да заговори за задействане на член 155 от конституцията, който позволява на централните власти да “установят контрол” върху региона - непознат сценарий, тъй като тази разпоредба не е използвана никога, посочва АФП. Испанският премиер няма право да задейства едностранно член 155. Той ще трябва първо да призове лидера на Каталуня да възстанови конституционния ред и да му даде срок, в който да се подчини. Ако това не стане, Рахой ще сезира Сената, където ще съобщи какви “необходими мерки” смята да приложи. В случай че предложенията му бъдат одобрени с абсолютно мнозинство, той получава право да ги приложи. Освен член 155 правителството разполага и с други лостове. То може да обяви “извънредно положение”, “изключително положение” или “състояние на обсада”. Най-накрая, законът за националната сигурност от 2015 г. позволява на правителството да обяви, че цялата страна се намира в “ситуация, застрашаваща националната сигурност”. Тази процедура позволява да се вземат законодателни решения с укази. ", "date": "2017.10.10", "title": "Разкол в Каталуня за независимостта"}
{"url": "https://www.24chasa.bg/novini/article/6490082", "text": "Дипломатическият спор между Турция и САЩ не влияе на военните операции и на персонала извън Турция, заяви днес говорител на Пентагона, цитиран от Ройтерс. \"Мога да потвърдя, че тези събития не се отразиха на нашите операции или персонал. Турската военновъздушна база Инджирлик продължава да изпълнява важна роля в подкрепа на усилията на НАТО и коалицията\", каза говорителят на Пентагона полковник Робърт Манинг пред журналисти, предава БТА. Той посочи, че Турция е близък съюзник на НАТО и САЩ ще продължат да координират съвместните и самостоятелните си военни действия с Анкара.", "date": "2017.10.10", "title": "Пентагонът: Дипломатическото напрежение с Турция не влияе на военните операции"}
{"url": "https://www.24chasa.bg/novini/article/6490131", "text": "Лидерът на Каталуния Карлес Пучдемон заяви в реч в парламента в Барселона, че иска да изпрати послание за диалог на останалата част от Испания, предаде Ройтерс. Пучдемон каза, че сегашните отношения с централното правителство на Испания не могат да продължат в този вид. Той заяви, че Каталуния си е спечелила правото да е независима държава и се аргументира, че резултатите от референдума на 1 октомври са отговор \"да\" на независимостта, предава БТА. Пучдемон заяви, че иска мандат да обяви Каталуния за независима държава, но предлага засега да не се декларира независимост, за да се водят преговори с властите в Мадрид. Той отбеляза, че си струва да се проучи възможността за международно посредничество в тези преговори и добави, че \"конфликтът\" с Испания може да се реши по пътя на преговорите. Пучдемон предложи да се изчака \"няколко седмици\" с цел улесняване на диалога, предаде Асошиейтед прес. В речта си Пучдемон бе силно критичен към реакцията на испанското правителство на референдума. Той обаче заяви, че каталунците нямат нищо против Испания или испанците и иска те да постигнат по-добро взаимно разбирателство.", "date": "2017.10.10", "title": "Пучдемон се обяви за преговори и отлагане на обявяването на независимост (Видео)"}
{"url": "https://www.24chasa.bg/novini/article/6490086", "text": "“Един час пихме кафенце с президента Радев, водихме разговор. Такъв приятелски консултативен съвет не съм имал нито с Плевнелиев, нито и с Първанов. И днес се развива темата: Бойкот. Що за безобразие. Това е фалшива новина в пълния ѝ обем. 100% фалшива новина. Ако лъжа, ме заплюйте.” Това заяви премиерът Бойко Борисов във вторник, ден след като се провали заседанието на КСНС, а соцлидерката Корнелия Нинова го обвини в бойкот. Борисов обясни, че е предупредил президентството, че ще закъснее с един час заради преговорите с “Емко”. В понеделник работниците на оръжейната фирма протестираха пред Министерския съвет. “Ако не ги бях приел, те щяха да пресекат булеварда, да дюдюкат пред прозорците на президента и да блокират работата на консултативния съвет”, заяви премиерът. Президентът е бил уведомен и за министрите и депутатите, които ще напуснат преди края му, тъй като им предстои пътуване. “Нещо повече - аз предлагах да извикаме други хора от партията, за да излезем с решение”, обясни той. Има съгласие, че трябва да има антикорупционен орган, няма кой да назначава шефа му, обясни Борисов. Сигурно било само, че това няма да е Министерският съвет. “Битката сега е между парламента и президента, не е моя”, допълни Борисов. “Президентът Радев каза, цитирам: Не е хубаво да излизаме без председателя на най-голямата парламентарна група Цветанов, без Карадайъ на ДПС, Марешки на “Воля”. Той си извади календара, ден по ден гледахме и се спряхме на вторник, най-удобния за него ден, 13 ч. И аз се разпоредих на началника на кабинета да спре всички пътувания на министрите за него ден,” обясни премиерът. “Прекрасна обстановка. И снощи с изумление разбирам, че ние бойкотираме президента. При положение че по-приятелски, по-конструктивен съвет не е имало. Всеки си каза защо е против едното или другото. Там има 20 души свидетели.” Борисов заяви, че не е Симеонов (Валери- б.р.), нито Антон Тодоров, че да дава оценки на журналисти, но който, без да провери 20 участници, е пуснал такива внушения и е произвел фалшива новина.", "date": "2017.10.10", "title": "Премиерът: Това беше най-приятелският съвет за сигурност, с Радев пихме кафенце (Обзор)"}
{"url": "https://www.24chasa.bg/novini/article/6490139", "text": "Толсистемата ще се изплати за една година - това показват разчетите в доклад на Световната банка. В него има три варианта със средна такса от 16, 20 и 26 ст. на километър, която ще плащат камионите с тегло над 3,5 тона, а цената на годишната винетка се запазва на 97 лв. От Световната банка посочват, че при първия вариант годишните приходи ще са 389 млн. лв. и те няма да стигнат да покрият разходите за изграждане и поддържане на толсистемата. При втория и третия парите вече ще са достатъчни, тъй като приходите са съответно 700 млн. и 932 млн. лв. От Световната банка препоръчват да се приеме вторият вариант с такса от 20 ст. на километър, защото при третия имало риск заради високата цена трафикът на камиони да се пренасочи извън България. Според условията на поръчката толсистемата ще се тества в продължение на 12 месеца. Ако работи добре, след това изпълнителят ще си върне парите от постъпленията от такси. В понеделник от пътната агенция обявиха, че са избрали австрийския консорциум “Капш трафик солюшънс” за изпълнител, като предложената цена от него е 149,9 млн. лв. Във вторник от дружеството заявиха, че за проекта в България ще използва своя патентована система за сателитно идентифициране на превозните средства и събиране на толтаксите. Тя позволявала бордово устройство и сателитна технология за идентифициране на камионите и определяне на позицията им, както и автоматично събиране на таксите. Предимството на това технологично решение била неговата гъвкавост. То позволявало толтаксата да се изчислява на база на изминато разстояние, маса на превозното средство, категория на пътя, време от деня и моментно състояние на трафика. За 7 месеца австрийците трябва да изградят толсистемата, да доставят 500 терминала за регистриране и издаване на електронни винетки, 100 автомобила за контрол, 100 пункта за претегляне в движение и 100 портала за толконтрол, както и изграждане на изчислителен център и офис за поддръжка. Според условията на поръчката толсистемата няма да има бариери и пунктове за събиране на такси, а ще е изградена чрез камери и сензори. В случай че изпълнителят не спази някой от сроковете, посочени в договора, трябва да плати неустойка от 0,05% за всеки ден забавяне, но не повече от 10% от стойността на поръчката.", "date": "2017.10.10", "title": "Толсистемата ще се изплати за 1 година"}
{"url": "https://www.24chasa.bg/novini/article/6490005", "text": "“Сега тръгва. Сам е в колата”, пише българката Дешка в последния си SMS до полицая Красимир Карчев, който вече чакал в засада гръцкия ѝ съпруг на о. Крит. Полицейските служители, които са претърсили дома на застреляния лекар, са намерили мобилния телефон на съпругата му Дешка, която не е успяла да изтрие уличаващите съобщения. В предпоследното съобщение 38-годишната жена пише на любовника си: “Може да се наложи да го отменим. Може да отиде и брат ми да вършат разни неща в кабинета му. Ще ти звънна да се махнеш. Ако е необходимо, не”. След като пожелала честит рожден ден на 62-годишния си съпруг и го изпратила, Дешка веднага изпратила съобщението с указания на Карчев. Решението на лекаря да отиде в кабинета си сам в събота слага началото на края му. Българинът, маскиран като ловец, го екзекутирал хладнокръвно. “В последно време се страхуваше за живота си”, казват негови приятели. Според близки и роднини на лекаря напоследък д-р Христодулос Каландзакис започнал да подозира, че нещо не е наред със съпругата му, и се усъмнил в извънбрачна връзка. Започнал да се съмнява и за бащинството на детето, но така и не успял да дочака ДНК теста, тъй като майката държала детето плътно до себе си. И така скандалите започнали да не стихват, което разтревожило българката, която заедно с любовника си Карчев решила да пристъпи към сатанинското дело. В същото време стана ясно, че майката на Дешка - Иванка Говедарева, е погребала преди 40 дни съпруга си, също гръцки гражданин, учител по професия. Също като дъщеря си, която е работила първо като домашна помощница в дома на доктора, и тя е създала връзка с учителя, който бил семеен, развежда се и се жени за Иванка. “В крайна сметка те доказаха, че целта им е да се женят за богати мъже и да се възползват от икономическото им състояние. Вероятно учителят е починал от естествена смърт поради възрастта си, а за съпруга на дъщерята, тъй като е по-млад, измислиха план за смъртта му”, каза в национален ефир Манолис Цобанакис, зет на жертвата. Според непотвърдена информация ДНК тестът за детето е направен и се чакат резултатите.", "date": "2017.10.10", "title": "И майката на Дешка съблазнила женен грък"}
{"url": "https://www.24chasa.bg/novini/article/6489964", "text": "Полицията в Северна Гърция съобщава за увеличение на броя на бежанците и мигрантите, влезли нелегално в страната през сухопътната граница с Турция през септември, съобщава Асошиейтед прес. Полицията в Солун съобщи днес, че 2 428 души са регистрирани като влезли нелегално в страната през сухопътната граница през септември на фона на 1 497 души през август. Увеличението съответства на по-големия брой пристигнали бежанци по море от Турция, като през септември те са били 4 886 души, според данни на Върховния комисариат на ООН за бежанците, предава БТА. Това е месечен рекорд от март 2016 г. насам, когато ЕС и Турция постигнаха споразумение за ограничаване на потока от мигранти към Европа. В понеделник 245 души достигнаха до гръцките острови с лодки на каналджии от Турция. Над 13 000 бежанци и мигранти са блокирани на гръцките острови.", "date": "2017.10.10", "title": "Повече бежанци и мигранти са влезли нелегално в Гърция през септември"}
{"url": "https://www.24chasa.bg/novini/article/6489973", "text": "Парламентът ще гласува прекратяване на пълномощията на народния представител от ГЕРБ Антон Тодоров, според седмичната проектопрограма. Депутатите ще избират зам.-председател, ръководещ управление \"Надзор на инвестиционната дейност\", и зам.-председател, ръководещ управление \"Осигурителен надзор\", на Комисията за финансов надзор. Проектът предвижда също второ гласуване на изменения в Закона за електронния документ и електронния подпис и първо гласуване на Закона за електронните съобщителни мрежи и физическата инфраструктура. НС ще разгледа на второ четене промени в Закона за администрацията. В проектопрограмата е и първото четене на промени в Закона за интеграция на хората с увреждания. В пленарната зала ще бъдат обсъдени: на второ четене - законопроект за държавните помощи, и на първо - изменения в Закона за експортния контрол на продукти, свързани с отбраната, и на изделия и технологии с двойна употреба. Парламентът ще гласува на второ четене изменения в Закона за управление на средствата от европейските структурни и инвестиционни фондове. Депутатите ще разгледат и промени в Закона за изпълнение на Регламент на Съвета /ЕО/ нр. 1236/2005 относно търговията с някои стоки, които биха могли да бъдат използвани с цел прилагане на смъртно наказание, изтезания или други форми на жестоко, нечовешко или унизително отнасяне или наказание. В програмата са и промени в Закона за съдебната власт и в Закона за публичните финанси. В петък е редовният парламентарен контрол.", "date": "2017.10.10", "title": "Парламентът ще гласува оставката на Антон Тодоров"}
{"url": "https://www.24chasa.bg/novini/article/6489895", "text": "Трите големи национални телевизии - БНТ, Би Ти Ви и Нова тв, и Българското национално радио (БНР) все още не са наясно защо вицепремиерът Валери Симеонов ще ги съди. След като той обяви пред друга телевизия - “България он еър”, вчера сутринта, че започва да води дела срещу тях, “24 часа” потърси за коментар шефовете на споменатите за съд медии. “Нямам честта да знам за какво ще ни съди, ще изчакам да разбера”, каза генералният директор на БНТ Константин Каменаров. По думите му ответникът в едно дело трябва да получи документи, от които да разбере какво се иска от него. Според Каменаров всеки е в правото си да заведе дело, има закони и всеки човек и институция трябва да се придържат към тях. и да отразяваме това, което се случва. Затова претендираме да сме достоверни и обективни и не си позволяваме да вземаме ничия страна”, каза Каменаров. В същия дух е и мнението на генералния директор на БНР Александър Велев, според когото “не може да се иска извинение за това, че си вършим работата”. “Не знаем защо ще има дело срещу нас. Не сме получавали нищо, а дело на практика се води за конкретни неща.” Същевременно ръководството на БНР публикува изявление, в което се казва: “Ръководството на БНР не вижда никаква причина да поднася извинения за това, че радиото изпълнява задълженията си на обществена медия. Позицията е по повод ултиматума, който вицепремиерът Валери Симеонов даде на националните медии, сред които и общественото радио, да получи извинение за начина, по който беше отразено участието му в Нова телевизия преди няколко дни. Ръководството на БНР изцяло подкрепя журналистите в медията и категорично отхвърля всякакви заплахи и върху тях в изпълнение на професионалното им право и задължение да водят диалог, да задават въпроси и да очакват отговори в интерес на българското общество.” И Би Ти Ви подготвя официален отговор до вицепремиера, който се пише от юридическия отдел на телевизията. В него ще бъде споменато, че на Симеонов му е било дадено право на отговор в репортажа на Би Ти Ви. “Не разбирам за клевета или обида иска да ни съди Валери Симеонов. Той може да ни съди за каквото пожелае, това е негово право. Друг е въпросът дали има юридически издържани аргументи. Ние сме си свършили работата, като обективно и безпристрастно сме представили всички факти и от едната, и от другата страна. Ако някой се е почувствал обиден, има пълното право да се обърне към българския съд”, каза Венелин Петков, който е директор на дирекция “Новини, актуални предавания и спорт” в “Би Ти Ви Медия груп”. Няма за какво”, каза Силва Зурлева, член на Борда на директорите на “Нова Броудкастинг груп”. По думите ѝ Валери Симеонов може да ги съди за каквото си иска. “В писмото, изпратено от Министерския съвет, той казва какви са доводите му. В нашата позиция пък ние написахме, че заставаме зад журналистите. За мен случаят е приключил”, допълни Зурлева.", "date": "2017.10.10", "title": "Трите големи телевизии и  БНР: Вършим си работата, не знаем защо ще ни съдят"}
{"url": "https://www.24chasa.bg/novini/article/6490003", "text": "Френският президент Еманюел Макрон изрази днес увереност, че ще бъде намерено мирно решение на конфликта между Мадрид и сепаратистите в Каталуня, предаде Франс прес. \"Има силови действия на каталунците, иска ми се това да се преодолее с мирни средства и мисля, че така и ще стане, убеден съм в това\", каза Макрон на дебати в университета \"Гьоте\" във Франкфурт преди официалното откриване на Панаира на книгата в западногерманския град. Каталунската стъпка не се вписва в правилата на испанската правова държава, отбеляза Макрон. В Каталуня се разиграва някаква форма на иредентизъм и действията на сепаратистите са мотивирани от \"плашещ икономически егоизъм\", продължи френският президент. \"Нямам усещането, че Каталуня е подтискана\", подчерта той, цитиран от БТА. Макрон защити позицията, че Европейският съюз не бива да се меси в тази криза. \"Това не е ролята на Европа. Ако ЕС се намеси сега, това ще означава, че съюзът поставя на равна нога каталунския президент и ръководителя на испанското правителство Мариано Рахой\", изтъкна той. Макрон направи това изказване часове преди реч на каталунския президент Карлес Пучдемон, в която е възможно той да обяви едностранно независимост на испанския автономен район. Преди напрегнато очакваната реч на Пучдемон, председателят на Европейския съвет Доналд Туск го призова от Брюксел \"да не обявява решение, което ще направи диалога невъзможен\". Във Франкфурт Макрон заяви, че е решен да включи Германия в дебати за реформиране на Европейския съюз, въпреки хладната първоначална реакция на германския канцлер Ангела Меркел, посочва Ройтерс. Френският президент защити предложението си за реформа и идеята за бюджет на еврозоната, приканвайки канцлерката да се включи в дебатите. Ако сме готови да се обединим в сферата на сигурността, в дигиталната сфера, енергетиката, миграционната политика или в борбата срещу тероризма, трябва някой да ми обясни кой е готов да направи всичко това, а наред с това да заяви \"аз не искам еврозоната да има единен бюджет\", каза Макрон. Меркел и Макрон ще открият Франфуртския панаир, почетен гост на който тази година е Франция.", "date": "2017.10.10", "title": "Макрон: Нямам усещането, че Каталуня е подтискана"}
{"url": "https://www.24chasa.bg/novini/article/6490043", "text": "Говорителят на регионалното правителство на Каталуния съобщи, че речта на президента на областта Карлес Пучдемон пред парламента се отлага с един час до 19 ч. местно време, предаде Франс прес. Пучдемон ще започне да говори най-рано в 20 ч. българско време, предава БТА. Причини за забавянето не бяха дадени. Очаква се в тази реч Пучдемон да съобщи дали обявява независимост на Каталуния от Испания след референдума от 1 октомври.", "date": "2017.10.10", "title": "Началото на сесията на каталунския парламент тази вечер е отложено с един час"}
{"url": "https://www.24chasa.bg/novini/article/6489927", "text": "Генералният директор на ЮНЕСКО Ирина Бокова и генералният директор на Държавния музей Ермитаж в Санкт Петербург проф. Михаил Пиотровски подписаха Меморандум за разбирателство за защита и възстановяване на културните ценности в райони на конфликти, особено Близкия изток. „Благодарни сме за това сътрудничество, за всичко, което Ермитажът ни дава като знания и опит. Подписването на меморандума е израз на нашата споделена отговорност към опазването, историята и бъдещите поколения за защита на културното наследство“. Ирина Бокова също така подчерта, че новото партньорство е в съзвучие с целите на Стратегията за засилване дейността на ЮНЕСКО за защита на културата и за подкрепа на културния плурализъм в случай на въоръжен конфликт, приета през 2015 г., и отговаря на реална необходимост в момент, когато райони, преди под контрола на терористични организации, стават отново достъпни. Съгласно меморандума Ермитажът ще подпомага при оценка щетите на културни ценности, изготвянето на оперативни планове за спешни мерки за защита, възстановяване на културни ценности, технически надзор и обучение, за подпомагане на националните власти. „Имаме много конкретни проекти за опазване на културното наследство в засегнатите от конфликти държави и музеите в частност, тъй като те са местата на културата, образованието и историята. Защитата и възстановяването са сред основните приоритети на нашето време и за ЮНЕСКО те са сравними на защитните действия за Абу Симбел“, допълни Бокова.", "date": "2017.10.10", "title": "ЮНЕСКО и Ермитажът обединяват усилия за опазване на културните ценности в райони на конфликти"}
{"url": "https://www.24chasa.bg/novini/article/6489931", "text": "Кипърката Стела Кириакидис от Европейската народна партия бе избрана за председател на Парламентарната асамблея на Съвета на Европа след оставката на нейния съпартиец - испанеца Педро Аграмунт на 6 октомври, съобщи пресцентърът на ПАСЕ. Кириакидис бе избрана с голямо мнозинство пред другия кандидат, литовеца Емануелис Жингарис в трети тур на гласуване. Тя ще остане на поста до откриването на следващата редовна сесия в Страсбург, която ще протече от 22 до 26 януари 2018 г, предава БТА. Стела Кириакидис е родена в Никозия на 10 март 1956 г. и е завършила психология в английските университети в Рединг и Манчестър. Работила е в кипърското министерство на здравеопазването, където е отговаряла за детско-юношеската психиатрия от 1979 до 2006 г. Става депутат в кипърския парламент през 2006 г. Там тя е член на комисиите по здравни въпроси и по външни и европейски въпроси. Тя става 30-ият председател на ПАСЕ от 1949 г., първият кипърец и третата жена на тази длъжност. На 6 октомври Педро Аграмунт подаде оставка, три дни преди предвидено в ПАСЕ гласуване за неговото отстраняване заради спорно пътуване до Сирия. Аграмунт посети Сирия на 20 и на 21 март по покана на председателката на сирийския парламент Хадия Халаф Абас. Тогава с него имаше още представители на ПАСЕ, както и депутати от руския парламент. При тази визита Аграмунт се срещна със сирийския президент Башар ал Асад.", "date": "2017.10.10", "title": "Кипърката Стела Кириакидис е новият председател на ПАСЕ"}
{"url": "https://www.24chasa.bg/novini/article/6489921", "text": "Последните данни на Национален статистически институт показват близо 4% ръст на брутния вътрешен продукт. Този ръст се дължи основно на индустриалното производство и по-малка степен потреблението. Това означава, че хората имат работа, както и високи доходи. Факт е и огромният ръст на средната работна заплата в страната. Това каза пред   председателят на Конфедерацията на работодателите и индустриалците в България (КРИБ) Кирил Домусчиев. \"Минималната работна заплата трябва да се определя под някаква формула. Аз лично нямам притеснения от увеличението на минималната работна заплата, защото в моя вид бизнес не плащаме минимални работни заплати, защото иначе ще си загубя специалистите. Но има индустрии и колеги, които това ги притеснява, и това е нормално. Въпросът е, че под натиск на синдикати и социалният министър да предлага, и да се променя минималната заплата, без да има логика - не е работещо и не е нормално\", добави той. \"Държавата трябва да помага на икономиката. Факт е, че при смяната на всяко едно правителство, се сменя мениджмънтът. Факт е, че до ден днешен в България няма закон, който да позволи да се провеждат конкурси в държавните предприятия\", категоричен бе Домусчиев. \"90% от твърденията на Валери Симеонов са неверни. Български морски флот били купили яхта. Вчера излязох с декларация - ако намери такава яхта му я подарявам. Такава яхта струва над 200 млн. евро. Тази яхта я няма и неслучайно ще заведа дело защото цяло лято слушам щуротии. Той с всички тези изказвания се опитва да влияе на съда, което не е редно. Аз смятам, че тъй като ние подадохме определени искове и бяхме прави, някои претенции бяха отхвърлени от арбитражния съд, а някои признати. Каквото се произнесе инстанцията ще го приемем\", посочи той. \"Планираме да инвестираме 800 млн. лева в обновлението на предприятието, за да може нашите моряци да плават в едни хубави условия. Ние ще заведем дела за всички тези клевети и внушения, странно ми е как може този човек да се фокусира върху БМФ, при положение че има толкова много затворени предприятия\", добави председателят на КРИБ. Домусчиев не пропусна да коментира предстоящия мач на \"Лудогорец\" срещу \"Брага\", който ще се играе на 19 октомври: \"Ние винаги отиваме да играем за победа. Трябва ни и късмет.\"", "date": "2017.10.10", "title": "Домусчиев: 90% от твърденията на Валери Симеонов са неверни"}
{"url": "https://www.24chasa.bg/novini/article/6489934", "text": "Заместник министър-председателят и министър на външните работи Екатерина Захариева пристигна на летищеe ,,Ференц Лист'' в Будапеща. След визитата си във Варшава първият ни дипломат е в унгарската столица, за да вземе участие в среща на външните министри на страните от Вишеградската група, България, Румъния, Словения и Естония с колегите им от Западните Балкани, съобщи пресцентърът на МВнР. България е силен поддръжник на европейския път на Западните Балкани като единствена алтернатива за гарантиране на стабилност, сигурност и по-добро бъдеще за страните от региона. Европейската перспектива на нашите съседи е водещ външнополитически приоритет на българското правителство, както и на предстоящото ни председателство на Съвета на ЕС. Събитието в Будапеща е поредният сигнал от страни членки на ЕС за подкрепа за Западните Балкани. Утре министрите ще обсъдят възможностите за засилване на процеса на разширяване на Европейския съюз със страните от Западните Балкани и конкретни примери за това как би могъл да се развива индивидуалният процес на присъединяване на всяка една от страните. Вицепремиерът Захариева ще представи пред своите колеги конкретните си впечатления за напредъка по пътя на реформи на страните от региона, които тя посети през юли и август 2017 г. - Сърбия, Албания, Република Македония, Босна и Херцеговина и Черна гора. Друг акцент в разговорите на първите дипломати в Будапеща ще бъдат предизвикателства пред сигурността на региона. Срещата се организира в рамките на унгарското председателство на Вишеградската група. От юли 2017 г. до юни 2018 г. Унгария за пети път пое ротационното председателство на Вишеградската четворка (В 4). В 4 е учредена на 15 февруари 1991 г. и в нея участват Полша, Унгария, Чехия и Словакия.", "date": "2017.10.10", "title": "Вицепремиерът Захариева пристигна в Унгария"}
{"url": "https://www.24chasa.bg/novini/article/6489768", "text": "Турция ще бойкотира срещи с посланика САЩ в Анкара, тъй като вече не го признава за представител на Вашингтон в страната. Това заяви президентът Реджеп Тайип Ердоган в рамките на посещението си в Сърбия, предава AFP, цитира \"Фокус\". Джон Бас скоро ще напусне страната, за да поеме ново назначение като представител на САЩ в Афганистан. \"Не гледаме на (Бас) като представител на САЩ в Турция\", подчерта Ердоган пресконференция със сръбския президент Александър Вучич в Белград.", "date": "2017.10.10", "title": "Ердоган: Турция ще бойкотира срещите с посланика на САЩ в Анкара"}
{"url": "https://www.24chasa.bg/novini/article/6489811", "text": "В рамките на пресконференция, свикана след срещата с турския държавен глава Реджеп Тайип Ердоган, държавният глава на Сърбия изрази надежди, че двустранните отношения между Белград и Анкара ще се подобряват в бъдеще, предава B92. „Не сме в 1389 г., както някои мислят, вече е 2017 г. Искаме най-добрите възможни отношения с Турция, те са важни за интересите и бъдещето на Сърбия\", подчерта Вучич, цитиран от \"Фокус\". На свой ред Ердоган отбеляза, че винаги ще има и такива, които да критикуват укрепването на приятелството на двете страни, но те не бива да бъдат фактор, който да възпрепятства укрепването на двустранните връзки. „Няма да гледаме кой говори, какво коментира. След труден период достигнахме до положението, в което се намираме сега. Искаме да направим големи стъпки със Сърбия, но и с всички държави на Балканките, за да разрешим проблемите“, коментира Ердоган, допълвайки, че за тази цел е необходимо „да работим заедно“. Припомняме ви, че 1389 г. е белязана от битката на Косово поле на 28 юни (Видовден) между войските на сръбския княз Лазар Хребелянович, подпомагани от отрядите на Вук Бранкович, босненски отряди начело с Влатко Вукович от една страна, и османската войска, командвана от султан Мурад I. В хода на битката сръбският велможа Милош Обилич успява с измама да се добере до шатрата на султана и да го убие. Османските отряди, командвани от Баязид Йълдъръм, успяват да отблъснат сръбските сили и да пленят княз Лазар, който по-късно бил обезглавен над трупа на Мурад по заповед на новия османски владетел. Противоречивите извори не позволяват да се определи ясно изходът на Косовската битка, но в по-новите изследвания се налага тезата, че не може да става дума за разгромно поражение на сърбите.", "date": "2017.10.10", "title": "Вучич за отношенията с Турция: Не сме в 1389 г., както някои си мислят"}
{"url": "https://www.24chasa.bg/novini/article/6489876", "text": "Решението за \"Емко\" е кризисен ПР. Нямаме държава и институции. Това коментира лидерът на БСП Корнелия Нинова в предаването \"Лице в лице\" по БТВ. Има ли институции, те работят ли, или един човек създава проблема чрез поставените си остриета, попита тя. \"Ако премиерът си е на мястото сега ще освободи министър Караниколов. Нищо в държавата не си е на мястото\", категорична бе Нинова. \"Започнаха да се изнасят доклади за корупцията. Стратегии, доклади - добре. Резултатът е, че сме първи по корупция в Европа\", каза тя.", "date": "2017.10.10", "title": "Нинова: Първи сме по корупция в Европа"}
{"url": "https://www.24chasa.bg/novini/article/6489865", "text": "Тримата мъже, които пребиха до смърт свой съгражданин в Луковит остават за постоянно в ареста. Това реши Ловешкият окръжен съд след изтичане на първоначалния срок от задържането им от 72 часа във вторник.  \"Е, имало лека разправия между тях, ама чак пък да го убият като куче - това не е човешко\", възмущават се хора от махалата. В петъчната вечер около 22 часа Самир Радоев /на 22 г./ и Веселин разпивали на терасата в дома на Красимир. Калоян пък се возел в автомобил \"Опел Астра\" на племенника си Давид, който спрял наблизо и отишъл да върши нещо свое. На задната седалка бил Васил, който станал основен свидетел на престъплението. Веселин съзрял стария си опонент в колата и пръв налетял, настървените от алкохола двама мъже го последвали. Посипали се удари с юмруци, ритници, с откъртен от маса дървен крак и Т-образен метален ключ. Садистичното изстъпление било заснето от охранителна камера - ясно се виждало кой колко се старае в мелето. Притичали съседи и озаптили побойниците, но вече било късно. След зверския побой Калоян получил тежка черепно-мозъчна травма и издъхнал на път за болницата. Фатален се оказал удар в лявото слепоочие, насен с твърд предмет, показала аутопсията. Тримата криминално проявени типове пък били незабавно задържани с прокурорско постановление за 72 часа в Следствения арест в Ловеч. В резултат на събраните доказателства те са привлечени в качеството им на обвиняеми. Смъртта на младия мъж създаде силно напрежение сред циганския етнос в Луковит. Повечето от жителите на кв. \"Изток\", известен като Голия връх, искат изселване на фамилията, към която принадлежат побойниците. Братът на убития се заканва, че ако виновниците за смъртта му не напуснат града, то той ще ги запали. В негова подкрепа се чуват и други гласове - роднините искат отмъщение за невинната жертва. Кметът на Луковит Иван Грънчаров не смята, че ще се стигне до саморазправа, а разумът ще надделее над емоциите на Голия връх.", "date": "2017.10.10", "title": "Убийците на мъжа в Луковит остават в ареста"}
{"url": "https://www.24chasa.bg/novini/article/6489869", "text": "Благодарение на Вас България заема челно място в класацията на отборите по информатика и информационни технологии. Вашата всеотдайна изследователска и приложна дейност в областта на компютърните науки формира пред света забележителния облик на младата българска IT генерация. С тези думи държавният глава приветства лауреатите в конкурса Награда „Джон Атанасов“ за 2017 гoдина и гостите на церемонията в Гербовата зала на „Дондуков“ 2. Д-р Васил Денчев - доктор по компютърните науки и главен архитект на квантов софтуер в Google е носителят на голямата Награда „Джон Атанасов“ за 2017 година. Научните му интереси и професионален опит са предимно в сферата на квантовата информатика, която привлича неговия интерес по време на следването му. Първите му научни постижения включват успешно разработена система за контрол и стабилизация на оптически интерферометър, позволяваща сигурно разпространение на квантови криптографски тайни ключове, както и успешно разработена компютърна система за автоматична характеризация на източници и детектори на единични фотони. Носител на отличие Грамота „Награда Джон Атанасов“ в категорията Награда „Джон Атанасов“ е д-р Кристина Капанова - доктор по информатика и компютърни науки, асистент в Института по информационни и комуникационни технологии към БАН. Създаденият от д-р Капанова нов пост-обучителен процес е вдъхновен от квантовата физика и имитира квантовите ефекти като по този начин е в състояние да осигури подобряване на теглото на синаптичните връзки в изкуствената невронна мрежа. Тя е носител на редица признания, сред които стипендия на Световната Федерация на Учените от ЦЕРН през 2016 г., както и номинация за наградата на БАН за млад учен „Марин Дринов“ 2017 г. от Научния съвет на ИИКТ. Д-р Станислав Харизанов е вторият носител на отличие Грамота „Награда Джон Атанасов“ в категорията Награда „Джон Атанасов“. Той е доктор по математика, главен асистент в Института по информационни и комуникационни технологии към БАН. Главната му цел е разработването на бързи и ефективни алгоритми за обезшумяване, възстановяване и сегментация на изображения с висока резолюция, а математическите модели са на базата на изпъкнала оптимизация с наложени допълнителни ограничения. Третият носител на президентското отличие в тази категория е Минко Гечев -магистър по информатика в специалност “Софтуерни технологии” на Софийския университет „Св. Климент Охридски“. Той е единственият носител на две отличия от президентските награди „Джон Атанасов“. Неговите авторски разработки, придобили най-голяма популярност у нас и в чужбина са създаденият от него Codelyzer - инструмент за статичен анализ и автоматична модификация на изходен код, използващ Angular платформата на Google за разработка на приложения, който има над 4 милиона сваляния за последните 6 месеца. Минко Гечев е основател и на SofiaJS - българската общност на JavaScript разработчици. На церемонията в Гербовата зала на Дондуков 2 президентът Радев връчи и грамотите „Джон Атанасов – дебютен пробив в компютърните науки“ за ученици и студенти, постигнали през последната година високи резултати с авторските си проекти, както и грамотите „Джон Атанасов – проект с висок обществен принос“, които отличават индивидуални и екипни проекти. По традиция държавният глава връчи и грамотите “Джон Атанасов - ученици и техните преподаватели”. Носител на грамота на президента за проект с висок обществен принос е Минко Гечев - магистър по информатика в специалност “Софтуерни технологии” на Софийския университет „Св. Климент Охридски“. С грамота за дебютен пробив в компютърните науки държавният глава отличи Звездин Бесарабов за неговите проекти - ArduWrite, Obitcoin и Blockchain Predictor. ArduWrite има за цел да пресъздаде уникалния ръкописен стил на всеки човек по възможно най-автентичен начин, като Звездин лично е изградил собствен хардуер, фърмуер и софтуер. Obitcoin е система за изграждане на дигитални кооперативи, работещи заедно по общи проекти, а Blockchain Predictor е инструмент, чиято цел е да предсказва курса на всяка криптовалута по нов метод, различаващ се от стандартните методи, които са базирани на обработването на данните за курса до даден момент. Носителите на поощрително отличие в категорията „Джон Атанасов – дебютен пробив в компютърните науки“ са Василен Цветков от Варна и Иван Иванов от София за постигане на високи резултати с авторските си проекти в национални и международни научни конкурси и фестивали. Особен принос има проектът на Василен Цветков насочен към контрол и управление на процеси в селското стопанство. За 2017г. носителите на грамоти “Джон Атанасов - ученици и техните преподаватели” са Енчо Мишинев и неговият преподавател Антон Шиков от Ямбол, които през изминалата година спечелиха челни места в повечето от най-трудните международни ученически олимпиади и състезания в направленията информатика. Президентът връчи грамоти в същата категория и на Антон Колов и неговият преподавател Красимир Кирилов от Монтана, които представят България в състезанията по информационни технологии. „Във всяко издание до момента, проектите на младите учени са отразявали увеличаващото се значение и роля на компютърните науки във всички области на живота. Издание 2017 година потвърждава тази тенденция. Изследванията и авторските разработки на кандидатите за наградата са от огромно значение за IT бранша, за обществото и за бъдещата посока на развитие на образованието, иновациите и научните изследвания“, заяви Румен Радев и допълни, че всеки един от участниците доказва, че притежава необходимите качества да определя хода на развитие на високите компютърни технологии на национално, регионално и световно ниво. Президентът подчерта, че днес софтуерната индустрия формира все по-голям дял от БВП на страната ни и, че това е секторът от икономиката ни с най-високата добавена стойност, а средногодишното й нарастване за периода 2006-2013 г. е над 50 %. „За последните години приходите на българските IT компании отбелязват ръст от над 250 %. Расте броят на заетите в сектора - само в софтуерната индустрия на България към момента имаме над 41 000 заети и над 90 % от тях са на възраст под 35 години“, каза още държавният глава и призова победителите в отделните категории на конкурса да продължат работата си на следващи, по-високи нива като приложат сегашните си резултати в български и в световни изследователски центрове, както и в бъдещи проекти, решаващи глобални проблеми.       ", "date": "2017.10.10", "title": "Радев: България заема челно място в класацията по информатика (Видео, снимки)"}
{"url": "https://www.24chasa.bg/novini/article/6489856", "text": "Не само се намери решение за договорите на \"Емко\", но и държавата ще вземе 6 млн. лева повече пари. Преговорите отнеха 2 дни, защото участваха държавният посредник \"Кинтекс\" , частна и оръжейна фирма, които се обвиняваха един друг. За мен е било първо правило да разговаряме с работниците. Това заяви премиерът Бойко Борисов в Министерски съвет на брифинг с журналисти. В него участваха министърът на икономиката Емил Караниколов и собственикът на \"Емко\" Емилиян Гебрев. Борисов даде първо думата на Гебрев, който заяви, че днес е един много хубав ден, защото са приети решения за целия отрасъл като цяло - да се запази имиджа на държавата на външните пазари. По неговите думи е постигнато сътрудничество между държавните и частните фирми. \"Важно е, че държавата застана зад гърба ни\", заяви частният оръжейник. Той изрази съжаление, че не са потърсили среща с Борисов по-рано и подчерта, че той е решил проблема за 2 дни. Протестът, който бе обявен за сряда, се отменя. Работниците са искали да дойдат да играят хора и танци, но той ги отказал. Министърът на икономиката Емил Караниколов каза в едно изречение какво е постигнато - започна възстановяване на договорите на \"Емко\" с \"Кинтекс\".  Както \"24 часа\" писа, \"Кинтекс\" прекрати 3 договора с частната оръжейна фирма, след като й е беше отнет лиценза за внос и износ, и ги прехвърли на ВМЗ - Сопот. Караниколов благодари на ВМЗ - Сопот за това, че са изработили снарядите. Те ще бъдат изкупени от \"Кинтекс\", защото има интерес от тях. \"След цялата тази история \"Емко\" и \"Кинтекс\" спечелили\", заяви Караниколов. Премиерът Борисов пък намекна, че е лесно да се яхне гребена на вълната, визирайки политиците, които участваха в протестите на оръжейниците. Припомни времената, в които са протестирали работниците от ВМЗ - Сопот, тъй като е нямало работа, поръчки и заплати. За Консултативния съвет при президента Радев, премиерът каза, че е уведомил президента, че ще закъснее с един час заради преговорите с \"Емко\". Ако не ги бях приел, те щяха да пресекат булеварда и да скандират под прозорците на президента. Борисов гневно реагира на обвиненията, че съветът при президента бил бойкотиран. Нарече това фалшива новина. Заяви, че с президента са имали приятелски разговор, по-приятелски консултативен съвет не е имало нито при Плевнелиев, нито при Първанов. \"И снощи разбрирам, че сме бойкотирали Консултативния съвет. Изумен съм\", каза той. Президентът е бил уведомен за министрите и парламентаристите, които са напуснали преди края му, тъй като им предстои пътуване и отново повтори, че бойкотът е сто процента фалшива новина и че има 20 свидетели и стенограма. Минути след като Борисов приключи с брифинга сградата на \"Дондуков 1\" влезе министъра на енергетиката Теменужка Петкова, която водеше екип от \"Росатом\". Пред журналисти премиерът заяви, че очаква хората на \"Росатом\", тъй като при Дунав държавата е похарчила 3 млрд. лева и той ще разговаря с руснаците явно за \"АЕЦ Белене\".", "date": "2017.10.10", "title": "Борисов: Не само решихме договорите с \"Емко\", но и държавата ще спечели 6 млн. лева повече (Видео)"}
{"url": "https://www.24chasa.bg/novini/article/6489909", "text": "Александър Николов е един от известните хора във фейсбук. На снимките в профила му се вижда симпатичен млад мъж, който явно обикаля света. Ту е в Ню Йорк, ту в Париж, ту на някой приказен екзотичен остров. Твърди, че е работил в „Еърбъс“, познава в детайли френската политика и даже я коментира в медиите. Заради остроумните му и понякога сериозно аналитични статуси, е канен да коментира в различни медии. Прави го обаче винаги по телефона, защото „скайпът му не работи точно сега“. Това е и първата пробойна в този иначе умерен и много симпатичен образ, който се обгражда с все повече фейсбук приятели. Никой никога не го е виждал. Във виртуалния му живот през последните седем години му се раждат близнаци, живее в Париж, мести се в Австралия, започва нова работа на мистериозно високо място, пак в чужбина. Образът на почтен човек с принципи се затвърждава без никакви пробойни. Появява се като автор в „Уебкафе“. Така че сделката също е извършена без да се налага някой да се среща с лицето Александър Николов. Той прави нов сайт – „Еспас“. Привлича в него млади хора, които работят за идеята един ден сайтът също да стане популярен и да започне да печели. И новата фирма обаче не се води на негово име. Междувременно се оказва, че Александър разполага с възможност да набавя по-евтини самолетни билети. Също нищо странно – има дузини агенции и отделни хора, които намират билети на промоции и ти ги продават срещу малка такса. Един билет в едната посока струва 29 евро. Цената е като лоукост или билет на промоция, отново не буди никакви съмнения. В началото предлага тези билети на малък брой хора, постепенно кръгът им се разширява. И хората наистина летят с тях. До това лято, когато внезапно дузина клиенти на Николов се оказват на летището с билет, който обаче никога не е плащан. Междувременно Николов успява да източи кредитните карти на свои клиенти. Вероятно с тези пари се опитва да спаси пирамидата си. Започва да търси пари на заем, моли свои познати да купят билет за трети лица с обещанието, че ще им преведе парите веднага. Обяснението е, че сменя ръководството във фирмата си и след скандал старите колеги са блокирали всички онлайн сметки. Междувременно срещу него вече са подадени сигнали в ГДБОП. Измамените се свързват помежду си и установяват, че никой не познава лично този човек. След кратко разследване се окзава, че Александър Николов няма, а най-вероятно зад този образ се крие най-вероятно човек на име Спас Василев, който живее не в Париж, а при родителите си в благоевградско село. В самото село го знаят като измамник. Той обаче е изчезнал и никой не знае къде е. Предстои да бъде обявен за издирване. Следи към него има достатъчно – водил е безброй телефонни разговори, има фирма с банкова сметка, към която са превеждани парите, някои от билетите е закупувал от голяма туристическа агенция в София, получавал е даже колети на името на мистериозна жена. Вероятно негова роднина. Не е ясно колко души е завлякъл българският Остап Бендер, нито какви пари е спечелил. При проверка някои от измамените установяват, че уж евтините билети, които им е купил и с които са успели да летят, са закупувани в последния момент на баснословни цени. Дали има печалба от цялата схема също е неясно.", "date": "2017.10.10", "title": "Александър от Париж се оказа Спас от Благоевград с пирамида за самолетни билети"}
{"url": "https://www.24chasa.bg/novini/article/6489888", "text": "Русия каза днес, че е оттеглила обвиненията срещу Си Ен Ен Интернешънъл за нарушаване на руското медийно законодателство и американският телевизионен канал може да продължи да излъчва в Русия. Това предаде Ройтерс, като се позова на агенция Интерфакс. Ръководителят на медийния регулатор \"Роскомнадзор\" Александър Жаров заяви, че въпросът е бил уреден, след като Си Ен Ен се е съгласила да поправи данни за своето разрешително за дейност в Русия, показани в ефир, предава БТА. Си Ен Ен каза, че не възнамерява да прави каквито и да е коментари по въпроса. \"Роскомнадзор\" повдигна обвиненията през септември, след като руското външно министерство обвини Вашингтон, че оказва неоправдан натиск върху дейността в САЩ на подкрепяната от Кремъл телевизия \"Раша тудей\". \"Твърденията срещу Си Ен Ен са оттеглени, каналът ще продължи да работи в Русия, но \"Роскомнадзор\" ще продължи да следи доколко дейността на американската компания е в съответствие с руското законодателство\", каза Жаров.", "date": "2017.10.10", "title": "Москва позволи на Си Ен Ен да излъчва в Русия"}
{"url": "https://www.24chasa.bg/novini/article/6489892", "text": "Турският президент Реджеп Тайип Ердоган изрази надежда, че газ от газопровода \"Турски поток\" скоро ще започне да постъпва в Сърбия, предаде ТАСС. Ердоган заяви това днес на съвместна пресконференция със сръбския президент Александър Вучич. Проектът \"Турски поток\" се строи във взаимодействие с Русия, сега продължава строителството на този газопровод. Надявам се, че в най-кратко време достъп до газа ще получат много наши приятели, като Сърбия. Ние сме в контакт с президента на Русия и аз мисля, че /Владимир/ Путин няма да има нищо против това газът скоро да може да постъпи в Сърбия, посочи Ердоган. Сръбският министър на минната промишленост и енергетиката Александър Антич съобщи по-рано, че централна тема в преговорите между Вучич и Ердоган ще бъде газопроводът \"Турски поток\". По думите му Вучич отделя голямо внимание на този въпрос, предава БТА. След разговорите с Ердоган, продължили повече от час, сръбският президент заяви, че е \"много доволен от преговорите\" с турския си колега. Позитивната нагласа бе подчертана и от обръщението на Ердоган към Вучич - \"скъпи приятелю\" , което турският лидер употреби няколко пъти. По време на визита в Пекин на 15 май Вучич заяви, че Сърбия планира да увеличи покупката на руски газ с 2 млрд.куб.м. до 6-7 млрд.куб.м. Руският министър на енергетиката Александър Новак съобщи, че Унгария и Сърбия проявяват интерес към проекта за газопровод \"Турски поток\" и ако бъдат получени гаранции за покупки, то ще стане актуален въпросът за споразумение по втората линия на газопоровода. Проектът \"Турски поток\" предвижда строителството на газопровод по дъното на Черно море до европейската част на Турция и след това към границата с Гърция. Дължината на морската част от тръбопровода трябва да бъде около 910 км, а сухопътната част по турска територия - 180 км. Първата линия ще бъде предназначена за снабдяване на турския пазар, а втората - за снабдяване с газ на страни от Южна и Югоизточна Европа.", "date": "2017.10.10", "title": "Ердоган: Надявам се газ от \"Турски поток\"\nскоро да започне да постъпва в Сърбия"}
{"url": "https://www.24chasa.bg/novini/article/6489897", "text": "1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ПО ИЗПЪЛНЕНИЕТО НА НАЦИОНАЛНАТА ПРОГРАМА ЗА ЗАКРИЛА НА ДЕТЕТО ЗА 2016 Г. Внася: министърът на труда и социалната политика 2. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНЕТО ПО РЕШЕНИЕТО НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛОТО „АНЕВА И ДР. СРЕЩУ БЪЛГАРИЯ“ (ЖАЛБА №6697/13) Внася: министърът на правосъдието 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ №14 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО И ХРАНИТЕ ЗА 2017 Г. Внася: министърът на земеделието, храните и горите 4. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „ПОЗИЦИЯ 11: „ИЗГРАЖДАНЕ НА ЗАЩИТЕН ЛЕСОПОЯС В МЕЖДУГАРИЕТО ЧЕРНОГРАД – АЙТОС“ В ЗЕМЛИЩАТА НА С. ТОПОЛИЦА И С. ЧЕРНОГРАД, ОБЩИНА АЙТОС, ОБЛАСТ БУРГАС, ОТ ПРОЕКТ 2: „ПОДГОТОВКА ЗА СТРОИТЕЛСТВО НА УЧАСТЪЦИ ПО ЖП ЛИНИЯТА ПЛОВДИВ – БУРГАС“, ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ – БУРГАС, ФАЗА 2“ Внасят: министърът на регионалното развитие и благоустройството министърът на финансите 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА ОБЩИНА КАМЕНО, ОБЛАСТ БУРГАС Внасят: министърът на културата министърът на регионалното развитие и благоустройството 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ Внасят: министърът на образованието и науката министърът на регионалното развитие и благоустройството 8. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №722 НА МИНИСТЕРСКИЯ СЪВЕТ ОТ 2015 Г. ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ НА КАПИТАЛА НА „ВОДОСНАБДЯВАНЕ И КАНАЛИЗАЦИЯ“ ЕАД – БУРГАС Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЧЕРВЕН БРЯГ, ОБЛАСТ ПЛЕВЕН Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЧЕРВЕН БРЯГ, ОБЛАСТ ПЛЕВЕН Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА НАЦИОНАЛНАТА АГЕНЦИЯ ЗА ПРИХОДИТЕ ЗА НУЖДИТЕ НА ТЕРИТОРИАЛНАТА ДИРЕКЦИЯ – СОФИЯ, ОФИС – ПЕРНИК Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА КАРНОБАТ, ОБЛАСТ БУРГАС Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №728 НА МИНИСТЕРСКИЯ СЪВЕТ ОТ 2015 Г. ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА СТАРА ЗАГОРА, ОБЛАСТ СТАРА ЗАГОРА Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №823 НА МИНИСТЕРСКИЯ СЪВЕТ ОТ 2013 Г. ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ИВАЙЛОВГРАД, ОБЛАСТ ХАСКОВО Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №339 НА МИНИСТЕРСКИЯ СЪВЕТ ОТ 2013 Г. ЗА ИЗПЪЛНЕНИЕТО НА МЕРКИТЕ ПО ГАРАНТИРАНЕ СИГУРНОСТТА НА СЪЮЗНИЦИТЕ ОТ НАТО И НА ЗАДАЧИ ПО ПОСТОЯННО ДЕЙСТВАЩИЯ ПЛАН ЗА ПВО И ПРО НА НАТО, ВКЛЮЧИТЕЛНО УСИЛВАНЕ ОХРАНАТА НА ВЪЗДУШНОТО ПРОСТРАНСТВО НА РЕПУБЛИКА БЪЛГАРИЯ ЧРЕЗ СЪВМЕСТНО ИЗПЪЛНЕНИЕ НА ЗАДАЧИ ОТ ВОЕННОВЪЗДУШНИТЕ СИЛИ НА РЕПУБЛИКА БЪЛГАРИЯ СЪС СИЛИ НА ИТАЛИАНСКАТА РЕПУБЛИКА И ЗА ОПРЕДЕЛЯНЕ НА ОГРАНИЧЕНИЯТА ПРИ СЪВМЕСТНИТЕ ИМ ДЕЙСТВИЯ Внася: заместник министър-председателят по обществения ред и сигурността и министър на отбраната 18. ПРОЕКТ НА РЕШЕНИЕ ЗА ОДОБРЯВАНЕ НА ШЕСТИ НАЦИОНАЛЕН ДОКЛАД НА РЕПУБЛИКА БЪЛГАРИЯ ЗА ИЗПЪЛНЕНИЕТО НА ЗАДЪЛЖЕНИЯТА ПО ЕДИННАТА КОНВЕНЦИЯ ЗА БЕЗОПАСНОСТ ПРИ УПРАВЛЕНИЕ НА ОТРАБОТЕНО ГОРИВО И ЗА БЕЗОПАСНОСТ ПРИ УПРАВЛЕНИЕ НА РАДИОАКТИВНИ ОТПАДЪЦИ И ЗА ОПРЕДЕЛЯНЕ СЪСТАВА НА ДЕЛЕГАЦИЯТА НА РЕПУБЛИКА БЪЛГАРИЯ ЗА УЧАСТИЕ В СЪВЕЩАНИЕТО ЗА ПРЕГЛЕД НА НАЦИОНАЛНИТЕ ДОКЛАДИ Внася: заместник министър-председателят по икономическата и демографската политика 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ВТОРО ИЗМЕНЕНИЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И МИНИСТЕРСТВОТО НА ОТБРАНАТА НА РЕПУБЛИКА ЕСТОНИЯ, И МИНИСТЕРСТВОТО НА ОТБРАНАТА НА РЕПУБЛИКА ФИНЛАНДИЯ, И ПРАВИТЕЛСТВОТО НА РЕПУБЛИКА УНГАРИЯ, И МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ЛИТВА, И МИНИСТЪРА НА ОТБРАНАТА НА КРАЛСТВО НИДЕРЛАНДИЯ, И МИНИСТЕРСТВОТО НА ОТБРАНАТА НА КРАЛСТВО НОРВЕГИЯ, И МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША, И ПРАВИТЕЛСТВОТО НА РУМЪНИЯ, И МИНИСТЕРСТВОТО НА ОТБРАНАТА НА РЕПУБЛИКА СЛОВЕНИЯ, И ПРАВИТЕЛСТВОТО НА КРАЛСТВО ШВЕЦИЯ, И ДЕПАРТАМЕНТА ПО ОТБРАНА НА СЪЕДИНЕНИТЕ АМЕРИКАНСКИ ЩАТИ ОТНОСНО СПОСОБНОСТИ ЗА СТРАТЕГИЧЕСКИ ВЪЗДУШНИ ПРЕВОЗИ Внася: заместник министър-председателят по обществения ред и сигурността и министър на отбраната 20. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 15 И 16 СЕПТЕМВРИ 2017 Г. В ТАЛИН Внася: министърът на финансите 21. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ДЕКЛАРАЦИЯТА ЗА СЪТРУДНИЧЕСТВО ВЪВ ВИСОКОПРОИЗВОДИТЕЛНИТЕ ИЗЧИСЛЕНИЯ (EUROHPC) Внася: министърът на образованието и науката 22. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СЛЪНЧЕВ БРЯГ-СЕВЕР“, ОБЩИНА НЕСЕБЪР, ОБЛАСТ БУРГАС Внася: министърът на туризма 23. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „НЕСЕБЪР-ЮГ“, ОБЩИНА НЕСЕБЪР, ОБЛАСТ БУРГАС Внася: министърът на туризма 24. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „РОСЕНЕЦ – СЕВЕР“, ОБЩИНА БУРГАС, ОБЛАСТ БУРГАС Внася: министърът на туризма 25. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СВ. ВЛАС – БОЛНИЦАТА“, ОБЩИНА НЕСЕБЪР, ОБЛАСТ БУРГАС Внася: министърът на туризма 26. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2017 Г. Внася: министърът на транспорта, информационните технологии и съобщенията 27. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ТАБЛИЦА ЗА РОТАЦИЯ НА ЩАБА НА БРИГАДА ЮГОИЗТОЧНА ЕВРОПА И КОМАНДНИТЕ ДЛЪЖНОСТИ В ЩАБА НА БРИГАДА ЮГОИЗТОЧНА ЕВРОПА СЛЕД 2015 Г. Внася: заместник министър-председателят по обществения ред и сигурността и министър на отбраната 28. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 4 ОТ ЗАКОНА ЗА ПОДЗЕМНИТЕ БОГАТСТВА – ТВЪРДИ ГОРИВА – НЕФТОШИСТИ, ОТ НАХОДИЩЕ „БОРОВ ДОЛ“, РАЗПОЛОЖЕНО В ЗЕМЛИЩЕТО НА С. БОРОВ ДОЛ, ОБЩИНА ТВЪРДИЦА, ОБЛАСТ СЛИВЕН, НА „МИН ИНВЕСТ“ ЕООД, С. БОРОВ ДОЛ Внася: министърът на енергетиката 29. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА ИЗПЪЛНЕНИЕТО НА ПЛАНА ЗА ДЕЙСТВИЕ ЗА 2017 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ, КЪМ 30 СЕПТЕМВРИ 2017 Г. Внася: министърът за Българското председателство на Съвета на Европейския съюз 2018 г. 30. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2017 Г. Внася: министърът на финансите 31. ПРОЕКТ НА РЕШЕНИЕ ЗА ПОЕМАНЕ НА АНГАЖИМЕНТ ЗА ОСИГУРЯВАНЕ НА ДОПЪЛНИТЕЛНИ ФИНАНСОВИ СРЕДСТВА ОТ ДЪРЖАВНИЯ БЮДЖЕТ ЗА ИЗПЪЛНЕНИЕТО НА ПРОЕКТ „МОДЕРНИЗАЦИЯ НА ПЪТ І-8 „КАЛОТИНА – СОФИЙСКИ ОКОЛОВРЪСТЕН ПЪТ“ ОТ КМ 1+000 ДО КМ 15+500 И ЕТАПНА ВРЪЗКА“ С ЧАСТИЧНО ФИНАНСИРАНЕ ПО МЕХАНИЗМА ЗА СВЪРЗВАНЕ НА ЕВРОПА Внася: министърът на регионалното развитие и благоустройството 32. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗДРАВОСЛОВНИ И БЕЗОПАСНИ УСЛОВИЯ НА ТРУД Внася: министърът на труда и социалната политика 33. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА НАСЪРЧАВАНЕ НА ЗАЕТОСТТА, ПРИЕТ С ПОСТАНОВЛЕНИЕ №131 НА МИНИСТЕРСКИЯ СЪВЕТ ОТ 2003 Г. Внася: министърът на труда и социалната политика 34. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ПРИОБЩАВАЩОТО ОБРАЗОВАНИЕ Внася: министърът на образованието и науката 35. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА КОНСУЛТАНТСКИ УСЛУГИ МЕЖДУ АГЕНЦИЯТА ПО ОБЩЕСТВЕНИ ПОРЪЧКИ НА РЕПУБЛИКА БЪЛГАРИЯ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ Внася: министърът на финансите 36. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, КОЕТО ЩЕ СЕ ПРОВЕДЕ НА 12 И 13 ОКТОМВРИ 2017 Г. В ЛЮКСЕМБУРГ Внася: министърът на вътрешните работи", "date": "2017.10.10", "title": "Вижте какво решава правителството утре"}
{"url": "https://www.24chasa.bg/novini/article/6489940", "text": "Испанските власти засилват сигурността на летищата и жп гарите в Каталуня преди парламентарно заседание, на което лидерът на автономната област Карлес Пучдемон може да обяви независимост от Мадрид, заяви днес полицейски източник, цитиран от Ройтерс. Преди референдума за независимост на Каталуния на 1 октомври испанските власти изпратиха допълнителни сили на реда в автономната област, за да се опитат да предотвратят гласуването. Много от изпратените служители на реда все още се намират в Каталуния, посочва ТАСС, предава БТА. По информация на агенция Блумбърг, която цитира запознат източник, испанската полиция е готова да арестува Пучдемон, ако той едностранно обяви независимост на Каталуния в речта пред областния парламент днес, отбелязва ТАСС.", "date": "2017.10.10", "title": "Испания засилва сигурността на летищата\nи гарите в Каталуня"}
{"url": "https://www.24chasa.bg/novini/article/6489550", "text": "Тричленен състав на Върховният административен съд отмени Наредба 2 на бившия здравен министър Петър Москов, която определя пакета от здравни дейности, заплащани от Националната здравноосигурителна каса. Причина за това е, че член 45, на основание на който е издадена, е обявен за противоконституционен дни и решението е обнародвано в Държавен вестник, дни преди да бъде приета и обнародвана наредбата. По тази причина тя е изготве при потъпкване на закона, обясни д-р Николай Болтаджиев, председател на Сдружението на частните болници у нас. Те, заедно с Център защита правата на пациентите атакуваха наредбата в съда. Предстои здравното министерство да реши дали ще обжалва решението или не. Окончателното решение ще бъде взето от петчленен състав на ВАС Сега е моментът клиничните пътеки да бъдат преразгледани, смята зам.-председателят на лекарския съюз д-р Галинка Павлова.  \"Сега е моментът - да, много работа е - да преразгледаме клиничните пътеки, да видим кои са задължителните изследвания и дейности, които трябва да се извършат, за да се отчитат тези пътеки. Трябва да говорим за продължителността на тези пътеки, дали е тя е удачна да бъде закована на определен брой дни. А защо да не оставим това на самия лекар, който да прецени какво е състоянието на пациента, дали трябва да бъде лекуван по-дълго или като са минали пет дни, задължително да бъде изписан\", каза Павлова.", "date": "2017.10.10", "title": "Тричленен състав на ВАС отмени наредба на Москов (Обновена)"}
{"url": "https://www.24chasa.bg/novini/article/6489767", "text": "Двама полицаи пострадаха при тежка катастрофа, станала днес следобед на пътя между Враца и Оряхово. На разклона за с. Мраморен зверски са се ударили два леки автомобила с марка „Пежо“. Едната кола е с българска регистрация, а другата - с италианска. Според първоначална информация ударът е бил причинен от водачката на италианското возило, която е излизала от черен път от селото и се е включвала в движението. При излизането на главния път тя не се огледала и била пометена от друга кола, която в същото време е била предприела изпреварване. В другото „Пежо“ са пътували четирима полицаи, които се връщали от дежурство в РУ на АЕЦ „Козлодуй”. Пътувалите отпред униформени са с по-тежки наранявания и бяха приети във врачанския спешен център. Возещите се отзад двама полицаи са с по-леки наранявания и след като били обслужени в болницата, са освободени.", "date": "2017.10.10", "title": "Полицаи пострадаха при катастрофа край Враца"}
{"url": "https://www.24chasa.bg/novini/article/6489646", "text": "Несъгласие за обработване на лични данни вече няма да бъде причина за отказ от сключване на договори. Това заяви Венцислав Kараджов, председател на Комисията за защита на личните данни (КЗЛД),  Промяната, която е обвързана с по-голяма защита на потребителя, е разписана в Общия регламент за защита на личните данни в ЕС, който предстои да бъде въведен и в българското законодателство. Пример за това каква е ситуацията в момента е съгласието за предоставяне на личните данни на лица, например на колекторски фирми. Когато има изискуеми задължения към мобилен оператор се предоставят личните данни на физическото лица на колекторска фирма. Тя от името на оператора започва да събира тези суми, които не са платени за използваната услуга от физическите лица и започва да ги издирва. Това издирване представлява обработка на лични данни като адрес, ЕГН с цел да се съберат тези средства. „В момента, за да се сключи договор с мобилен оператор се изисква физическото лице да се съгласи личните му данни да се предоставят на такава фирма. Новият регламент казва, че съгласието трябва да бъде изрично. Това значи, че трябва ясно да е посочено на кого точно ще трябва да се разкрият личните данни, а не на всяка трета фирма, с която администраторът може да сключи договор“, заяви председателят на КЗЛД. Венцислав Kараджов обясни, че комисията работи в последните две години, за да може да промени Закона за защита на личните данни така, че да съответства на новия общ регламент на ЕС. Регламентът, от своя страна, е приет като общ, за да обхване всички случаи за защита на личните данни, а неговото прилагане ще има пряко действие, независимо от това дали в България ще се извърши реформа в областта на законодателството или не. „Всички норми, които противоречат на тези, приети с регламента, няма да се прилагат. Регламентът създаде възможност и по-скоро задължение на надзорните органи да извършват регулация в области, които са позволени от самия регламент и това налага изменения в Закона за защита на личните данни. Целта ни е до края на годината да има внесен законопроект на Закона за защита на личните данни така, че бизнесът да има време да се подготви за новите промени и гражданите да се запознаят с новите права, който им предоставя общият регламент“, заяви Венцислав Kараджов. Той поясни, че те са надградени с някои допълнителни възможности като пренос на личните им данни в машинно-читаем вид от мобилни оператори, интернет доставчици и фирми, които обработват личните им данни. Това, според Kараджов, бъде улеснение за тях, тъй като имат допълнително повишени възможности за защита на личните си данни при профилиране или други незаконосъобразни действия на администратора. Председателят на КЗЛД успокои бизнеса, че трябва да бъде спокоен, защото реформата нямало да бъде с такава съществена разлика, съобразно сегашното приложение на правилата за защита на личните данни и изискванията, на които бизнесът трябвало да отговаря. Съгласието на физическите лица е основание за обработване на лични данни. Но по новия регламент липсата на това съгласие вече няма да е основание за отказ на предоставяне на услуги. Много фирми в момента отказвали услуги, ако не се предостави съгласие. „Общият регламент се е произнесъл по този въпрос и мисля, че оттук нататък практиката ще бъде променена така, че фирмите-администратори да търсят други способи и средства за обработване на личните данни, когато искат да съберат задълженията си“, каза още председателят на КЗЛД. Новото законодателство ще влезе в сила от 25 май 2018 г.", "date": "2017.10.10", "title": "Ще можем да сключваме договори без да даваме лични данни"}
{"url": "https://www.24chasa.bg/novini/article/6489673", "text": "Западните Балкани и състоянието на сигурност в региона да бъдат част от дневния ред на Съвместната група за парламентарен контрол на Европол, предложи в Брюксел председателят на Комисията по вътрешна сигурност и обществен ред в Народното събрание и председател на ПГ на ГЕРБ Цветан Цветанов. Той участва в учредителната среща на групата и в рамките на нея проведе разговор с председателя на Комисията за граждански права, правосъдие и вътрешни работи в Европейския парламент Клод Мораес, информираха от пресцентъра на ГЕРБ. По време на разговора с Мораес Цветанов обяви, че е важно акценти в дневния ред на следващото заседание да бъдат Западните Балкани, борбата с тероризма и усилията за опазване на сигурността на външните граници на Европейския съюз. Цветан Цветанов предложи на заседанието през март 2018 г. в София да бъдат поканени като наблюдатели представители на парламентите на страните от Западните Балкани и Турция. Предложението ще бъде обсъдено. Има идея в работата на групата в София да бъдат обсъдени и начини за борба с киберпрестъпленията, а в заседанието да вземат участие и еврокомисарите Мария Габриел, отговаряща за цифровото общество и икономика и Джулиян Кинг, отговарящ за сигурността.", "date": "2017.10.10", "title": "Цветанов: Европол ще дискутира в България бъдещето на Западните Балкани и борбата с тероризма"}
{"url": "https://www.24chasa.bg/novini/article/6489697", "text": "Варненският апелативен съд потвърди най-тежката мярка „задържане под стража“, определена спрямо Добромир Проданов, привлечен като обвиняем по досъдебно производство на Първо РУ на МВР – Добрич, за разпространение на амфетамини. Втората съдебна инстанция намери за правилно и законосъобразно определението на Окръжния съд – Добрич, от края на септември м.г., с което 25-годишният мъж е бил първоначално задържан под стража. Проданов е бил задържан от органите на реда на 26 септември и то в момент, когато е продавал на друго лице амфетамини. Иззетата по време на задържането дрога е била 42,3 грама амфетамини, саморъчно свита цигара марихуана и електронна везна. Втората съдебна инстанция потвърждава и извода, че съвсем реална е опасността младият мъж да се укрие или да извърши престъпление. Основанията за това се крият в съдебното минало на обвиняемия. Добромир е осъждан вече два пъти. Веднъж с условна присъда на Районен съд – Добрич, - за държане на високорисково наркотично вещество на стойност около 12 000 лева. В изпитателния срок по това условно осъждане, той е извършил кражба, за която Окръжен съд – Добрич, му е наложил наказание „пробация“, изтърпяно през месец декември 2015 г..Две години по-късно Проданов отново е заловен с високорисково наркотично вещество при това в процес на продажба.", "date": "2017.10.10", "title": "Оставиха в ареста рецивидист за продажба на дрога"}
{"url": "https://www.24chasa.bg/novini/article/6489361", "text": "3 г. лишаване от свобода и 50 000 лв. глоба получи румънецът Флорине Василе Ц. след споразумение с прокуратурата, одобрено от Бургаския окръжен съд. Присъдата трябва да бъде изтърпяна при първоначален строг режим. На 29 май, 2015 г. румънецът е задържан на ГКПП Малко Търново при влизане от Турция към България. В лекия му автомобил са открити 50 броя прозрачни пликове с бели хапчета в насипно състояние. Те били близо 27 кг. и съдържали ефедрин/псевдоефедрин, който се използва като прекурсор в производството на синтетични наркотици. Стойността на хапчетата е 63 113 лв., уточняват от прокуратурата. Срещу Флоринел Василе Ц. е повдигнато обвинение по чл. 242, ал. З от НК. Румънецът имал съучастник - сънародникът му Силвиу  Йонуц Ф., съобщават от Окръжния съд в Бургас.", "date": "2017.10.10", "title": "3 г. решетки и 50 000 лв. глоба за контрабанда на 27 кг. ефедрин"}
{"url": "https://www.24chasa.bg/novini/article/6489262", "text": "По искане на Районна прокуратура - Велико Търново, съдът наложи мярка за неотклонение „задържане под стража“ на 31-годишен мъж за продаване и държане на цигари без бандерол на стойност 99 225 лв. Прокуратурата е привлякла Симеон С. в качеството на обвиняем за това, че в периода от 3 до 6 октомври т.г. в гр. Велико Търново, при условията на продължавано престъпление, в немаловажен случай и в условията на повторност, продавал и държал акцизни стоки - цигари, без бандерол. На 3 октомври обвиняемият продал на мъж 50 броя кутии цигари „EVA Slims“ на стойност 375 лв. и 50 броя кутии цигари „ROYAL Slims“ на стойност 375 лв. Три дни по-късно той продал на друго лице 500 броя кутии цигари марка „Roseman“ на стойност 3 750 лв., но бил спипан от полицията в момента на сделката. При претърсване в гараж в складова база в гр. Велико Търново били открити 4 500 броя кутии цигари „Roseman“, на стойност 33 750 лв.; 2 500 броя кутии цигари „ROYAL Slims“ на стойност 18 750 лв. и 3 500 броя кутии цигари „EVA Slims“ на стойност 26 250 лв.; В друго  помещение в Търново Симеон държал 1 000  кутии цигари „Roseman“, на стойност 7 500 лв.; 590 броя кутии цигари марка „ROYAL Slims“ на стойност 4 425 лв.; 540 броя кутии цигари марка „EVA Slims“ на стойност 4 050 лв., Всички цигари са на обща стойност 99 225 лв., като предметът на престъплението е в големи размери, уточняват от прокуратурата. Преценено е, че от събраните до момента доказателства може да се направи обосновано предположение за авторството на деянието и е налице опасност извършителят да се укрие или да извърши друго престъпление. Разследването продължава под ръководството на Великотърновската районна прокуратура.", "date": "2017.10.10", "title": "Оставиха в ареста търговец на\nконтрабандни цигари, спипан по време на сделка"}
{"url": "https://www.24chasa.bg/novini/article/6489227", "text": "Окръжният съд в Търново даде ход на делото срещу братята Илия и Станчо Славчеви, известни като Червеите, обвинени в грабеж, придружен с опит за убийство (по отношение на Илия – и за незаконно притежание на оръжие), съобщиха от Съдебната палата. На 18 януари миналата година около 23 часа криминално проявените близнаци от Павликени откриха стрелба срещу известният в ъндърграунда Айдън Хюсеинов, аверите му Карамфил Бижев и Альоша Атев, след като бяха заварени да тарашат в офиса им в центъра на старата столица.  Пострадалите Карамфил Бижев и Альоша Атев бяха конституирани като частни обвинители и граждански ищци по делото. Карамфил  предяви граждански иск срещу подсъдимите, които ( солидарно помежду си) да му заплатят 200 000 лева като обезщетение за претърпените от него неимуществени вреди и 250 лева обезщетение за имуществени вреди, ведно с лихвите от момента на извършване на деянието до окончателното му изплащане. Альоша  предяви граждански иск за 20 000 лева като обезщетение за неимуществени вреди срещу подсъдимите.  Пострадалият Айдън Хюсеинов не пожела да се възползва от правото си да бъде конституиран в качеството на частен обвинител и граждански ищец и няма да бъде страна по делото в по-нататъшния му ход, а само свидетел. След проведено предварително изслушване, страните изявиха своето желание делото да премине по реда на глава 27 на НПК по хипотезата на чл. 371 ал. 1 - „Подсъдимият и неговият защитник, гражданският ищец, частният обвинител и техните повереници могат да дадат съгласие да не се провежда разпит на всички или на някои свидетели и вещи лица, а при постановяване на присъдата непосредствено да се ползва съдържанието на съответните протоколи и експертни заключения от досъдебното производство“. Съдът определи в петдневен срок страните да предоставят своите списъци със свидетели и вещи лица по делото, за които се съгласяват да не се провежда разпит пред съда и ще се приемат техните показания и експертни заключения от досъдебното производство. При провеждане на делото по този ред (за разлика от този по чл. 371 ал. 2 от НПК), подсъдимите не признават всички факти и обстоятелства от обвинителния акт на прокуратурата и съответно не се ползват от предвидената редукция на наказанията, уточняват от пресцентъра на съда. Следващото заседание по делото ще се проведе на 24 октомври 2017 г. от 10.15 часа.", "date": "2017.10.10", "title": "Иск от 220 250 лв. срещу Червеите, открили стрелба в Търново при грабеж"}
{"url": "https://www.24chasa.bg/novini/article/6489396", "text": "БСП ще подкрепи оставката на Антон Тодоров от ГЕРБ по време на гласуването в пленарната зала в сряда. Това заяви зам.-шефът на партията Кирил Добрев. За нас всички депутати са еднакви, обясни той, но попита защо за ГЕРБ например Делян Добрев е \"по-мил\" от Тодоров. Темата за Валери Симеонов е буквално мина за председателството на България, предупреди Добрев. Ако досега Симеонов бе проблем само на премиера, сега вече е национален проблем, допълни той.", "date": "2017.10.10", "title": "БСП ще гласува за оставката на Антон Тодоров"}
{"url": "https://www.24chasa.bg/novini/article/6489391", "text": "Десетки хора твърдят, че са измамени от човек, представящ се в социалните мрежи като Александър Николов. Сред измамените има мениджър в банка, адвокат и журналисти. Съмненията са, че той старателно е изградил фалшив образ и че зад него стои някой друг или дори добре организирана престъпна група, съобщи  . Александър Николов, на 35 години, е изключително активен в социалните мрежи. За себе си твърди, че живее в Париж, че е бил в щабовете на френски кандидат-президенти, а в последните няколко години, че е служител в компании като „Еърбъс”. Започва да предлага и да осигурява евтини самолетни билети, разполагайки с личните данни на хората, които му се доверяват. Двама души „изгарят” с 4000 лева за билети до Мексико. \"Пиша този пост основно за Туитър аудиторията, защото въпреки, че измамата беше родена именно в тази социалка, все още много не са наясно какво се е случило\". Това разказа Боян Георгиев на личния си сайт  . \"През 2013 г. в Туитър се появява нов акаунт, който започва да изразява мнение по обществено политически теми и личи, че мненията се пишат от човек, който има поглед над нещата. Акаунтът се казва @tourbg и бързо започва да трупа популярност и да се сприятелява с хора. Мога да кажа, че се радваше на голямо внимание, защото за кратък период успя да се скара с няколко политици, да даде достоверни прогнози и адекватни коментари за случващото се в България. Претендира да знае перфектен френски и да е бил част от предизборните щабове на френски кандидат президенти от ранга на Саркози и пр. Всеки се усъмнява, но никой не отдава чак толкова голямо значение на човекът зад акаунта. Популярността му му започва да спада и Туитър профилът става все по-малко активен. Време е за Фейсбук. Към 2015 г. човекът зад акаунта решава да излезе на светло, разкривайки своята самоличност (фалшива), снимки, семейство и месторабота (фалшиви). Появява се лицето Александър Николов. Снимката на млад и симпатичен мъж бързо легитимира натрупаната вече популярност в Туитър. Много туитър потребители включително и аз получават покани за приятелство от човекът зад акаунта @tourbg. Там той се представя като служител в Еърбъс и разни други компании от сорта, където отговарял за сигурността и бла бла. Шерваха се статуси с маршрути, презокеански полети, снимки на самолети, летища и пр. Във ФБ активността му е все тъй висока както преди 2 г. в Туитър. Ще кажеш, че е някакъв супер човек, който успява да облита целия свят да следи изкъсо случващото се в България, да коментира и анализира. В коментарите му вземат участие блогъри, журналисти, медийни анализатори, с които Александър демонстрира близост. Доверието към Александър в затвърдено и Александър започва да навлиза в личното пространство на „приятелите“ си. Персонални чатове, телефонни разговори, взаимни услуги. Лично съм разговарял няколко пъти и сме се шегували в месинджъра на ФБ. Като изключим неприятния му, наподобяващ девойка с колан около врата глас, можем да кажем, че става въпрос за умен човек с чувство за хумор. Така находчивият Александър започва да научава неща от кухнята на различни сфери от живота в България благодарение на новите си приятели. Какво е правил Александър? Взимал малко перченце инфо от всеки, запазвал го е и е сглабял достоверни истории за пред останалите. С каква цел? Параванът е продажба на самолетни билети, а там той разполага с личните данни на всеки: ЕГН, копие на лична карта и пр. А всъщност става въпрос за теглене на кредити посредством чужди самоличности, услуги от познати, злоупотреба с лични данни, посредничество в най-различни сделки с препоръки от авторитетни хора, онлайн измами, източване на кредитни карти на българи в чужбина и лъгане, лъгане, лъгане и през цялото време никой никога не е виждал Александър наживо. В крайна сметка през 2016 група хора от Туитър започват да се усещат лека-полека, че намирисва на измама и влизат в контакт един с друг. Точно тогава се чупи основният инструмент на Александър – да държи хората в неведение за работата му с тях поотделно и точно тогава част от лъжите му започват да изплуват. Колкото повече хора си говорят за него по телефон или в чат, толкова повече парчета от мозайката се нареждат и истината лъсва. ФБ профилът Александър Николов е спрял да поства на 02.08.2017, а акаунтът му в Туитър (@tourbg) е изтрит. Тече разследване, търсят го, някои да го бият, други да го съдят, трети за трето, но жалко за пропиления талант и най-вече за десетките измамени от комуникационния виртуоз @tourbg , Спас, Сашо, г-н Николов\".", "date": "2017.10.10", "title": "Мистерия: Кой е Александър Николов, измамил десетки в мрежата"}
{"url": "https://www.24chasa.bg/novini/article/6489402", "text": "Членовете на управленските органи на предприятия с над 50% държавно и общинско участие да се избират само чрез конкурс. Такава законодателна промяна ще внесе в парламента БСП по повод разразилия се в последните седмици скандали за роднински назначения. Постовете трябва да се заемат единствено и само чрез конкурс и хората да бъдат сменяни само, ако не изпълняват задълженията и бизнесплановете си, а не при смяната на поредния министър, обясни зам.-шефът на червената група Драгомир Стойнев. Заради скандалите за шуробаджанащина в скандалите ще дадем гласност на един по-голям проблем. Тези предприятия трябва да работят само на пазарен принцип, а не да загиват заради назначението на поредния партийно лоялен некадърник, каза Стойнев. Това можело да даде тласък на икономиката.", "date": "2017.10.10", "title": "БСП ограничава със закон роднинските назначения"}
{"url": "https://www.24chasa.bg/novini/article/6489414", "text": "Ръководството на каталунския парламент си е взело бележка за резултатите от спорния референдум за независимост, произведен миналата седмица, но поне засега няма да подложи резултатите на обичайните парламентарни процедури, предаде Асошиейтед прес, цитирайки служител на областното събрание. По-рано сепаратисткото каталунско регионално правителство заяви, че резултатите от допитването на 1 октомври са валидни. 90 на сто от гласувалите подкрепиха независимостта при избирателна активност от 43 на сто от регистрираните гласоподаватели, съобщи БТА. Испанското правителство обаче обяви референдума за незаконен. Цитираният служител на каталунския парламент заяви, че ръководството на регионалния законодателен орган няма да предприеме никакви действия, освен да потвърди получаването на резултатите от референдума, предадени в петък от регионалното правителство. Каталунският премиер Карлес Пучдемон все още не е съобщил какво послание ще отправи към регионалния парламент в 18 ч. (19 ч. българско време) днес. Сепаратистки политици заявиха, че очакват декларация, основаваща се на резултатите от спорния референдум за независимост, произведен на 1 октомври. Полицията охранява обществените сгради и затвори парка около регионалния парламент в Барселона, защото евентуална декларация за независимост тази вечер вероятно ще доведе до остра реакция на централните испански власти, отбелязва АП. Каталунската полиция Мосос д'Ескуадра се разположи в околностите още призори, за да попречи на навлизането на протестиращи за или против независимостта.", "date": "2017.10.10", "title": "Каталунският парламент няма да предприеме действия след референдума"}
{"url": "https://www.24chasa.bg/novini/article/6489433", "text": "Стартира БАКБ Предизвикателство – програма на конкурсен принцип за подкрепа на предприемачи в начален етап на развитие, с фокус върху “зелени” и устойчиви инициативи. 25000 лв. е безвъзмездното финансиране, осигурено от Българо-американска кредитна банка за награден фонд на най-добрите бизнес идеи. Програмата е създадена от Център “Ринкър” към Фондация BCause, в партньорство с Българо-американска кредитна банка. БАКБ Предизвикателство ще предоставя възможност на предприемачи в начален етап на развитие да получат подкрепа за своята идея, да изработят жизнен бизнес модел и да създадат своя първи бизнес план. Участниците ще бъдат обучавани по съвременна методика, разработена от лекторите на Ринкър център и доказала своята ефективност във времето. Много ценни в програмата са практическите обучения, срещите с предприемачи, взаимната подкрепа между участващите екипи. Участниците ще разработят своите бизнес проекти и ще ги представят публично в края на месец април. Оценяването на бизнес плановете ще бъде поверено на авторитетно жури. Селектираните бизнес идеи ще бъдат представени на широката публика, чрез националните медии. Най-добрият бизнес план ще получи целева награда в размер на 20 000 лева. Ще бъдат връчени още две поощрителни награди от по 3 000 и 2 000 лева. Програмата БАКБ Предизвикателство е предназначена за предприемачи с бизнес идея, насочена към положително въздействие върху хората и общностите - със социален или екологичен ефект. Търсят се стопански инициативи, изградени върху концепцията за природосъобразно и устойчиво развитие. “БАКБ приема за своя мисия да подкрепя и развива “зелени” идеи, свързани с опазването на околната среда, използване на възобновяемите енергийни източници, производството на био продукти и повишаване на социалната ангажираност на обществото към екологията. “БАКБ Предизвикателство” е част от тази стратегия на банката. Това е дългосрочен проект, който продължава една година и има за цел да подкрепя и развива най-добрите идеи за “зелен бизнес”. Стратегическата и финансовата подкрепа, която оказва БАКБ на идеите с бизнес потенциал, гарантират тяхното развитие и реализацията им в реална среда.”, казва Илиан Георгиев, главен изпълнителен директор на Българо-американска кредитна банка. Търсените бизнес инициативи могат да се развиват в едно или няколко от следните направления: устойчива градска среда; “зелени” продукти, процеси, технологии; платформи, подкрепящи устойчиви продукти и производителите им; ефективно използване на суровини/материали и рециклиране; образование и други услуги, свързани с устойчивост; устойчиво земеделие; туризъм, развиван по устойчив начин; иновации. За участие могат да кандидатстват хора и екипи с добри идеи за бизнес, свързани с темата на конкурса, както и микро, малки и средни предприятия с по-малко от три приключили финансови години. Програмата ще работи с предприемачи от цялата страна. Основната част от обученията ще бъдат изнесени извън гр. София и ще се проведат в гр. Плевен. Една от основните цели в стратегията на БАКБ е да подкрепя икономическото развитие в отделните региони на страната, в които банката оперира. В тази връзка сме определили гр. Плевен и областта за център на нашият проект за развитие на предприемачеството. Искаме да създадем възможност хората да остават в регионите и да имат алтернативи за професионална реализация. Затова е необходима благоприятна бизнес среда, насърчаване на инвестициите, прилагане на иновативни решения и повишаване на ресурсната ефективност. Пълната информация за БАКБ Предизвикателство можете да намерите на адрес: ", "date": "2017.10.10", "title": "БАКБ Предизвикателство ще \nподкрепи зелени и устойчиви идеи \nна стартиращи предприемачи"}
{"url": "https://www.24chasa.bg/novini/article/6489432", "text": "Стартира процедурата по освобождаването на Христо Стоичков като почетен (нещатен) консул на Република България в Кралство Испания със седалище в Барселона и с консулски окръг, обхващащ територията на автономна област Каталуня и автономна област Арагон. Това съобщиха от пресцентъра на Министерство на външните работи (МВнР). Предстои след вътрешна съгласувателна процедура решението да бъде разгледано от Министерския съвет. Христо Стоичков е назначен за почетен консул с решение на Министерския съвет № 585 от 29 юли 2011 г. През последните няколко години дейността му като почетен консул е затруднена поради обстоятелството, че той пребивава основно в САЩ. В допълнение следва да се има предвид, че в бъдеще ефективното изпълнение на функциите на почетен консул от страна на г-н Стоичков ще бъде възпрепятствано поради усложняване на комуникацията му с официалните власти на Кралство Испания заради последните му публични изяви. Кралство Испания е стратегически партньор и приятел на България, поддържаме отлични двустранни отношения на всички равнища и интензивно сътрудничество във всички области от взаимен интерес.", "date": "2017.10.10", "title": "Официално: Уволняват Стоичков като почетен консул в Испания"}
{"url": "https://www.24chasa.bg/novini/article/6489423", "text": "В четвъртък започва делото по жалба на депутата от \"БСП за България\" Елена Йончева срещу премиера Бойко Борисов и политическа партия ГЕРБ. То е насрочено в открито съдебно заседание в Софийския районен съд,  Повод Йончева да се почувства оклеветена са думите на Бойко Борисов по време на предизборно събитие на 10 март: Бяхме принудени да платим милиони за интервютата на Елена Йончева. Те пък бяха провокирани от обвинения на бившата журналистка, че ГЕРБ краде от програмата за саниране. Тогава, по повод заканата на Йончева, че ще го съди за клевета, Борисов обяви чрез профила си във Фейсбук: , а пред медии коментира, че ако се стигне до дело - и финансовите министри, и шефовете на разузнаването при неговото и при управлението на Сергей Станишев, трябва да бъдат призовани в съдебната зала. Как ще протече делото ще преценява съдебният състав в четвъртък. Елена Йончева иска от Бойко Борисов и ГЕРБ, сумата от 20 000 лева, представляващи обезщетение за претърпени неимуществени вреди.", "date": "2017.10.10", "title": "В четвъртък започва делото по жалба на Елена Йончева срещу Борисов и ГЕРБ"}
{"url": "https://www.24chasa.bg/novini/article/6489447", "text": "Състав на Варненския апелативен съд отмени решение на Окръжен съд – Добрич, с което е допусната екстрадицията на полския гражданин Томас Пиелах в родината му, за да изтърпи присъда, наложена от Районен съд – Варшава, за сводничество,сутеньорство и за грабеж. Апелативният съд прие да приведе в изпълнение наказание в размер на 2 години 4 месеца и 1 ден, което е остатък от наложена 3-годишна присъда на полския съд, влязла в сила през февруари 2012 г. Полякът бе задържан с Европейска заповед за арест, издадена от Окръжен съд–Варшава. Той обаче поиска от българския съд да откаже екстрадицията в родината му и да му позволи да търпи наложеното му наказание в български затвор. Основният му аргумент е, че семейството и близките му са тук, няма да прекъсва връзките си с тях и те ще могат да го посещават. За да откаже предаването му на полските власти, Варненският апелативен съд се мотивира, че Пиелах е гражданин на държава – членка на ЕС, и той, както и семейството му, се ползва с признатата свобода на движение в рамките на съюза. Съдът прие писмени доказателства, които свидетелстват за трайната му интеграция в българското общество и разпита задържания поляк. Той живее от около 2 години в село Оброчище, Добричка област, със своето семейство и е в процес на придобиване на свой собствен дом. Детето му посещава българско учебно заведение. Семейството има регистрирана фирма в България и развива икономическа дейност, с която се издържа и декларира доходите си пред българските власти. Като прецени събраните гласни и писмени доказателства, Варненският апелативен съд намери, че Томас Пиелах със своето семейство е създал фактически и икономически връзки в България, които биха увеличили в значителна степен шансовете му за социална реализация след изтърпяването на наказанието, наложено му от полския съд.", "date": "2017.10.10", "title": "Поляк, осъден за сводничество, ще доизлежава присъдата си в български затвор"}
{"url": "https://www.24chasa.bg/novini/article/6489461", "text": "Fibank (Първа инвестиционна банка) предлага кредит с атрактивна годишна лихва, специално разработен за лекари и стоматолози. Кредитът може да бъде ползван за оборотни средства, за инвестиции като закупуването на специализирано оборудване, ремонт на кабинети или за повишаване на професионалната квалификация. Отпуснатите средства могат да бъдат без ограничение, а срокът е до 12 месеца при ползването на оборотни средства и до 15 години за инвестиции. Fibank предлага гъвкави схеми на погасяване на кредита. Кредитът се отпуска при изключително облекчена процедура, като не е необходимо да се предоставя бизнес план.", "date": "2017.10.10", "title": "Нов кредит от Fibank с атрактивна лихва \nза лекари и стоматолози"}
{"url": "https://www.24chasa.bg/novini/article/6489467", "text": "Съд в Берлин разреши първото в Германия осиновяване на дете от хомосексуална двойка, предаде Франс прес, цитирайки организация за защита на гейовете и лесбийките. Осиновяването, извършено от двама мъже, е било разрешено от съда в южния квартал на столицата Темпелхоф-Кройцберг, съобщава БТА.  На 1 октомври в Германия влезе законът \"Брак за всички\", който разрешава и осиновяването от хомосексуални двойки. Михаел и Кай Корок сключиха брак на 2 октомври. Искането за осиновяване е било подадено преди няколко месеца. Детето на две и половина години живее от раждането си с двамата мъже, които са били избрани за приемно семейство. Въпреки опитите си обаче досега те не са успели да го осиновят. \"Това е нова голяма стъпка за гейовете и лесбийките \", заяви Йорг Щайнерт, говорител на асоциацията на хомосексуалистите в Берлин. \"Това е и доказателство, че законът \"Брак за всички\" не е само символичен\", добави той. Законът, приет на 30 юни, внесе промени в Гражданския кодекс, дефинирайки брака като \"доживотен съюз между двама души от различен или еднакъв пол\". Германия стана 15-ата страна от ЕС, узаконила хомосексуалните бракове, припомня АФП.", "date": "2017.10.10", "title": "За първи път в Германия хомосексуална двойка осинови дете"}
{"url": "https://www.24chasa.bg/novini/article/6489489", "text": "България ще бъде домакин на заседанието на Съвместната група за парламентарен контрол на Европол. Това ще стане на 18 и 19 март 2018 година, съобщи в Брюксел председателят на Комисията по вътрешна сигурност и обществен ред в Народното събрание Цветан Цветанов.  Той участва в учредителната среща на групата в Брюксел. Договорът за Европейския съюз дава право на Европейския парламент, съвместно с националните парламенти, да контролират Европол. Заради разногласия не бяха приети процедурните правила за работата на групата и това ще трябва да стане в България. “Работата в София ще бъде много натоварена”, обяви Цветанов, след като стана ясно, че българското председателство ще трябва да работи за сближаването на понякога твърде различни позиции. Германската делегация беше сред тези, които не бяха съгласни с предложените процедури. Цветанов разговаря на място с германските си колеги и добави, че разговорите ще бъдат продължени по време на предстоящо негово посещение в Германия. Председателят на ПГ на ГЕРБ Цветан Цветанов изрази надежда, че въпреки очертаващата се натоварена програма, колегите му от другите държави ще имат възможност да се запознаят и да оценят и културните и природните дадености на София и Пловдив. София е определена за европейска столица на спорта през 2018 година, а Пловдив - за европейска столица на културата за 2019 година.", "date": "2017.10.10", "title": "България ще е домакин на заседанието за парламентарен контрол на Европол през 2018 г."}
{"url": "https://www.24chasa.bg/novini/article/6489512", "text": "Министърът на здравеопазването проф. Николай Петров ще бъде гост тази вечер на третото издание на Националните медицински награди-2017. Това съобщиха от пресслужбата на Министерството на здравеопазването. Министър Петров ще връчи наградата \"Цялостен принос в развитието на медицината\" на акад. Богдан Петрунов. Проф. Николай Петров е номиниран от партньорите на събитието Пациентски организации \"Заедно с теб\" в категорията \"Клинично сътрудничество и работа в екип\". Церемонията ще бъде хотел в \"Best Western Premier Sofia Airport\".", "date": "2017.10.10", "title": "Николай Петров ще бъде гост на Националните медицински награди"}
{"url": "https://www.24chasa.bg/novini/article/6489520", "text": "На 13 октомври, петък ще започне магнитна буря, която ще продължи до 14 октомври, предаде ТАСС. Това бе оповестено на сайта на метеорологичния център \"Фобос\", цитиран от БТА.  В близките дни до Земята ще стигне слънчев вятър, който ще стане причина за поредната магнитна буря на 13 и 14 октомври. При това на 11 и 12 октомври, както и на 15 октомври, ще има смущения в магнитосферата на Земята. Експерти предупредиха, че магнитната буря може да доведе до нарушено функциониране на електронни устройства, в частност на комуникационни системи, и да увеличи риска от техногенни аварии. Освен това тя може да предизвика дискомфорт у хората с повишена метеочувствителност. Магнитни бури на Земята започнаха на 6 септември, когато нашата планета бе достигната от изхвърляния на слънчева плазма, последвали поредица слънчеви изригвания. Те започнаха на 4 септември. Първо бяха регистрирани 5 малки изригвания, последвани от две по-мощни на 6 септември. През нощта на 6 срещу 7 септември и на 7 септември имаше нови 4 изригвания, на 8 септември - други две, а на 10 септември - едно мощно изригване.", "date": "2017.10.10", "title": "Двудневни магнитни бури на Земята започват на 13 октомври"}
{"url": "https://www.24chasa.bg/novini/article/6489028", "text": "Откриването на глобален ИТ център за компетенции в България отваря вратата на страната ни като една нарастваща и привлекателна ИТ дестинация, за да се развива и в инвестициите от клас \"премиум\" - висок клас, които са изключително важни в развитието на бизнеса и икономиката. Това каза министърът на Българското председателство на Съвета на ЕС 2018 Лиляна Павлова по време на откриването на глобалния ИТ център за компетенции на компанията \"Atos\" в сградата на Кока Кола в София, цитира БТА. Министър Павлова заяви, че в България има млади, компетентни и добре образовани хора, което привлича компании от подобен ранг да инвестират в страната ни. Тя подчерта за връзката, която в случая съществува, между образованието, науката и бизнеса. \"Не е важно да просто да има много висши учебни заведения в различни специалности, а е важно да има добра връзка с бизнеса. Университетите трябва да произвеждат кадри, които са висококвалифицирани и специализирани, за да намерят реализация в този сектор, който изисква много висока квалификация\", допълни министър Павлова. Лиляна Павлова добави, че в навечерието на българското председателство на ЕС една от важните и приоритетни теми, не само за България, но и за глобалния европейски дневен ред, е за единния цифров пазар и дигиталната трансформация. Тя допълни, че в лицето на българския комисар Мария Габриел, който работи именно в този ресор, приоритет на първото шестмесечието на 2018 година е да бъдат защитени приоритетите в областта на дигиталната трансформация и единният цифров пазар по начин, по който реално да се даде шанс на този пазар да заработи. Министърът на Българското председателство на Съвета на ЕС 2018 бе категоричен, че целта пред правителството е не само младите, образованите и учещите да останат в България, но и да се върнат тези, които учат в чужбина, за да намерят реализация отново у нас.", "date": "2017.10.10", "title": "Павлова: Можем да станем привлекателна ИТ дестинация"}
{"url": "https://www.24chasa.bg/novini/article/6489045", "text": "Индивидуален подход към задлъжнелите болници ще предприеме здравното министерство. Екип от финансист и юрист ще поеме \"ръчно\" ръководството им, обясни здравният министър проф. Николай Петров пред журналисти на форум за иновации в здравния сектор. Там, където се намерят нарушения за високите дългове, ще бъдат предприемани съответните мерки, включително и смяна на ръководството, ако е необходимо, допълни министърът. Той даде пример с ловешката болница, чийто директор бе уволнен, след като се установило, че през април е вдигнал заплатите с 50%, а реално пари за това нямало и лекарите не бяха взимали заплати от февруари. Около 100 000 лв. е изплатило здравното министерство авансово за спешност за два месеца на врачанската болница, какъвто ангажимент бе поет от тях миналата седмица. Ръководството на министерството е взело и решение да отпусне допълнителни 300 000 лв. под формата на капиталови разходи. \"От една страна в системата на здравеопазването трябва да се постави на широко обсъждане темата - накъде, с какви средства и с каква цел трябва да се развива тази система у нас, взимайки добрите практики в по-развитите от нас страни. Изправени сме пред това да намерим баланса между обхватност и иновативност на системата. Посоката, в която трябва да се работи е постигне и на баланс между интересните на пациентите, медицинския персонал и бизнеса, от една страна, както и движението на финансите в системата\", приветства проф. Петров участниците във форума.", "date": "2017.10.10", "title": "Екип от финансист и юрист влиза в задлъжнелите болници"}
{"url": "https://www.24chasa.bg/novini/article/6489019", "text": "Преди минути приключи повторния оглед на запаления ягуар, собственост на бургаския адвокат Мирослав Стойков. От полицията са категорични, че става дума за умишлен палеж. Извършителите са залели предния капак на колата със запалителна течност. Мирослав Стойков е адвокат по граждански дела, като напоследък името му нашумя като пълномощник на семейство Баневи в региона покрай спора между Баневи и Митко Каратиста за къмпинг \"Каваци\".", "date": "2017.10.10", "title": "Ето какво остана от запаления ягуар на бургаски адвокат (Снимки)"}
{"url": "https://www.24chasa.bg/novini/article/6489022", "text": "По покана на кмета на София Йорданка Фандъкова на 12 и 13 октомври в София пристигат представители на Париж, Виена и Ниймеген /Холандия/, за да участват в SOFAIR - конференция за обмяна на опит и добри практики в справянето със замърсяването на въздуха в градска среда, съобщиха от общината. Елза Мартеьо ще представи инициативите на кмета на Париж в сферата на опазването на въздуха. Сандер Тейуисе ще представи успешната кандидатура на Ниймеген, който беше избран за Европейска зелена столица за 2018 г., чийто основен фокус е подобряване качеството на въздуха в холандския град. В края на деня, заместник кметовете Йоана Христова, Евгени Крусев и главният архитект Здравко Здравков ще обсъдят мерките за София с колегите си от Виена, Париж и Ниймеген, както и с експертите от \"Airparif\" - мрежа за наблюдение качеството на въздуха в Париж, и фондацията \"Climate Works\". Конференцията ще бъде открита от кмета на София Йорданка Фандъкова, министъра на околната среда и водите Нено Димов и Джордж Кремлис от Генерална дирекция \"Околна Среда\" на ЕК, който пристига в София специално за конференцията. SOFAIR се провежда в \"Генератор\" - пространство за дизайн, култура и иновации, в бившия завод Витоша.", "date": "2017.10.10", "title": "Париж, Виена, Ниймеген и София обсъждат проблема със замърсяването на въздуха в градовете"}
{"url": "https://www.24chasa.bg/novini/article/6489020", "text": "Пловдивският окръжен съд осъди Страхил Симеонов на едно общо най-тежко наказание от 15 години \"лишаване от свобода\" при първоначален строг режим, съобщиха от пресцентъра на Съдебната палата. Той е признат за виновен за няколко престъпления, сред които за блудствени действия спрямо Минка П./ 80 г./, инвалид, чрез употреба на сила, както и за кражба на пари, автомобил, и грабеж придружен с причиняване на средна телесна повреда старицата. Присъдата подлежи на обжалване и протест в 15-дневен срок пред Апелативен съд - Пловдив.", "date": "2017.10.10", "title": "15 години затвор за младежа, блудствал с 80-годишна жена в Пловдивско"}
{"url": "https://www.24chasa.bg/novini/article/6489083", "text": "Летище София посрещна днес рекордния за българско летище 5-милионен пътник от началото на годината. Това е Петя Стоянова, от Варна. Късметлийката получи приза два дни преди рождения си ден, предаде БТА. Стоянова е пътувала с вътрешен полет от Варна до София на път за Барселона. Рекордният петмилионен пътник на Летище София пристигна с полет от Варна на националния ни авиопревозвач \"България Ер\". Изборът на Петя Стоянова е направен на случаен принцип на борда на самолета, на който е имало повече от 100 пътници. За това, че именно тя е петмилионния пътник, Петя е разбрала преди кацането си на летището. Стоянова отлита днес за Барселона на кратка екскурзия. Тя бе посрещната днес от ръководството на Летище София и на авиокомпанията, с която пристигна. Стоянова получи кошница с цветя, ваучер на стойност 150 евро за пазаруване от магазините на летището и \"златна карта\" за членство в програмата за лоялни клиенти от \"България Ер\". Само един ден не достигна миналата година на Летище София, за да посрещне петмилионния си пътник.", "date": "2017.10.10", "title": "Варненка е рекордният 5-милионен пътник на летище София (Снимки)"}
{"url": "https://www.24chasa.bg/novini/article/6489092", "text": "Председателят на ПГ на ГЕРБ и зам.-председател на партията Цветан Цветано проведе работна среща с ръководителя на делегацията на Естония в Съвместната група за парламентарен контрол на Европол Райво Аег. Двамата разговаряха в Брюксел в рамките на Учредителната среща на Групата за съвместен парламентарен контрол над дейността на Европейската полицейска служба. Това съобщиха от пресцентъра на ПП ГЕРБ. По време на срещата двамата обсъдиха напредъка по формирането на консенсус за приемането на процедурните правила за функционирането на Групата за съвместен парламентарен контрол на дейността на Европол. „Важно е да се създадат механизми за устойчивост, ефективност и прозрачност на политическия надзор над Европол“, заяви председателят на ПГ на ГЕРБ Цветан Цветанов в края на срещата.", "date": "2017.10.10", "title": "Цветан Цветанов се срещна с Райво Аег в Брюксел"}
{"url": "https://www.24chasa.bg/novini/article/6489090", "text": "Предвижда се приемните семейства да бъдат увеличени с 600 през следващата година. Стремежът не е за увеличаване на броя на този тип семейства, а да бъдат удовлетворени нуждите на всяка област от приемна грижа, каза пред журналисти Огнян Христов, ръководител на проекта \"Приеми ме 2015\". Той съобщи, че общо приемните семейства в страната са около 2200 и в тях са настанени близо 2000 деца, като този брой като цяло е по-скоро достатъчен, но има области с недостиг Христов изтъкна, че сред затрудненията на приемните родители по проекта е отглеждането на деца в тийнейджърска възраст с проблемно поведение, обяснимо както с възрастта, така и с живота в институции. По проекта се обучават родители как да се грижат за такива деца. В областта на грижата за деца до три години експертите, които работят по \"Приеми ме\", са постигнали сериозни успехи и проблеми с отглеждането на най-малките на този етап няма, коментира Христов. Интересът към програмата е голям, но не всички са качествени приемни родители По думите му досега входът за достъп до проекта е бил широко отворен. С професионализирането на приемната грижа и получаването на възнаграждения, много хора проявиха интерес, но не всички притежават качества да са добри приемни родители, допълни Христов. Професионалният приемен родител, този, от който се очакват определени качества, се създава с течение на времето , докато придобие качества поне на средното ниво на родителстване в страната, което за съжаление не е много високо, допълни Христов. Това не се учи за ден -два, дори и месец, допълни експертът. Качественият приемен родител предоставя грижа, максимално полезна за децата, възпитава полезни умения, съобразени с възрастта им, които ще им помогнат за бъдещето развитие, отбеляза Христов и допълни, че за всичко това си има стандарти, които се следят от специалистите. В рамките на проекта се прави статистика за времето на пребиваването на децата в приемни семейства, но това е динамична величина - трудно е да се клишират случаите и да се вкарат в типаж, каза Христов и допълни, че престоят може да е от месец до година. Приемната грижа става все по-популярна и в някои региони има пренасищане Има родители, които се отказват да са приемни родители по различни причини. Повечето искат да са такива, даже има региони, в които приемната грижа е станала по-популярна и кандидатите за приемна грижа търсят в нея начин за препитание, доходи. Има известно пренасищане, както и недоволство на хора, които не са в договорни отношения - нямат настанено дете, информира експертът. Около 20 процента са приемните родители, при които няма настанено дете, но причината може да е заявеното от тях желание на входа на приемната грижа. Като няма такива деца в момента, те стоят без договори, каза Христов. В регистъра има и приемни родители, които са заявили, че за година или две не могат да предоставят услугата, тъй като пътуват в чужбина. Обмисля се заличаване от регистъра на приемно семейство, ако то дълго време не предлага услугата Според Христов не е за пренебрегване бройката на хората, които са в регистрите и за тях няма достатъчно административни основания да бъдат заличени , но не са доказали капацитет, необходим за отглеждането на такива деца. Поради тази причина ръководителят на проекта \"Приеми ме\" ще направи предложение да бъдат по-подробно изследвани практиките на входа на приемната грижа и да се промени нормативната база, включително и с автоматично заличаване от регистъра, ако дълго време си извън прякото предоставяне на услуга. Промените обаче ще се правят от целия екип към проекта. Към него има консултативен експертен съвет, в който освен държавните институции, са и всички организации с отношение към приемната грижа - Националната мрежа за децата, УНИЦЕФ, НСОРБ, Националната асоциация по приемна грижа. Христов съобщи, че тази седмица ще има Национална среща на екипите по приемна грижа. На нея ще бъде представена инициативата, предложена от SOS детски селища, с която се предлагат в две свободни къщи в детско селище Трявна да бъдат настанени приемни семейства, които имат желание да се грижат за повече от три деца. Те имат ресурс, условията са прекрасни, хубаво е и да има подходящи кандидати, каза Христов. Така по думите му на едно място ще бъдат настанени братчета и сестричета, които ще могат занапред заедно да продължат развитието си, нещо, което невинаги може да се осигури, въпреки доброто желание на експертите. Проектът \"Приеми ме 2015\" е изпълняван от Агенцията за социално подпомагане в партньорство с общините в България. Общият бюджет на проекта е 51,6 милиона лева, той стартира на 1 декември 2015 г., реализацията му ще продължи до 31 март 2018 г. Проектът \"Приеми ме 2015\" допълва и надгражда приключилия в края на 2015 г. проект \"И аз имам семейство\".", "date": "2017.10.10", "title": "Предвижда се да увеличат приемните семейства с 600 през следващата година"}
{"url": "https://www.24chasa.bg/novini/article/6489100", "text": "Датата на Консултативния съвет за национална сигурност достатъчно рано е казана, за да се съобразят всички графици, коментира вицепрезидентът Илияна Йотова в отговор на въпрос пред журналисти. Тя каза, че не може да оправдае отсъствието на водещи министри. Според нея в навечерието на председателството да се прави такава груба демонстрация по един толкова чувствителен за българското общество проблем не е коректно от страна на Министерския съвет, предаде БТА. Очевидно нежеланието да се съберат всички заедно по темата за борбата с корупцията е показателно за това кой иска да води истински борбата с корупцията в България и искаме ли да имаме действително работещ закон и работещ орган, смята вицепрезидентът. Йотова посочи, че това, което се е случило вчера, уронва престижа на българските институции. Тя участва в международна конференция \"Бъдещето на Европа и българската перспектива\" в Дома на Европа в София.", "date": "2017.10.10", "title": "Йотова: Датата на КСНС е казана достатъчно рано, за да се съобразят всички графици"}
{"url": "https://www.24chasa.bg/novini/article/6489118", "text": "Министър-председателят Бойко Борисов запозна бившия италиански премиер Марио Монти с приоритетите на Българското председателство на Съвета на ЕС. Монти, който има богат опит в европейската политика, е в София за участие в конференция „Бъдещето на Европа и българската перспектива“. Това съобщиха от пресцентъра на Министерски съвет. Италианският политик даде пълната си подкрепа за приоритетите на Българското председателство, свързани със сигурността, продължаване на кохезията и увеличаване на конкурентоспособността. Той изтъкна темата за Западните Балкани като особено важна. По думите му, България има възможността да отправи силно послание към Европа с организираната по време на нейното председателство Среща на върха за перспективата пред държавите от този регион. Борисов посочи, че страната ни залага на ясна и позитивна програма, ориентирана към бъдещето и към постигане на конкретни резултати. Той подчерта още, че европейските граждани очакват по-голяма сигурност, повишаване на заетостта и силно присъствие на ЕС на международната сцена и че Българското председателство има за цел да работи точно в тази посока. Марио Монти беше придружен от Ивайло Калфин, с когото са работили в Групата на високо равнище по собствените ресурси в Европейския съюз.", "date": "2017.10.10", "title": "Марио Монти: България може да отправи силно послание към Европа"}
{"url": "https://www.24chasa.bg/novini/article/6489239", "text": "Всичко е в ръцете на премиера и в зависимост от решението му ще решат дали ще протестират утре. Това стана ясно на извънредна среща тази сутрин при премиера Бойко Борисов. На срещата се събраха икономическият министър Емил Караниколов и ръководството на фирмата. Повече от два часа и половина продължи срещата при премиера, предаде репортерът БНТ. На влизане министърът на икономиката Емил Караниколов обеща да обяви дали има постигнат компромис, но си е тръгнал през служебния вход на Министерския съвет. Емилиян Гербев, собственикът на \"ЕМКО\" след края на срещата заяви, че отново са представили позицията си пред премиера, а тя е да им бъдат възстановени договорите за производство на специална продукция сключени с \"Кинтекс\", но загубени през лятото когато беше отнет лицензът на \"ЕМКО\" за производство поради неправилно съхраняване на боеприпаси. Настояли са също така продукцията която са произвели, но не можеше да бъде изнесена заради отнет лиценз да им бъде платена. В зависимост от решението на премиера в рамките на днешния ден ще бъде преценено дали ще има протест утре в 11 часа.", "date": "2017.10.10", "title": "Собственикът на \"ЕМКО\": Чакаме решението на премиера"}
{"url": "https://www.24chasa.bg/novini/article/6489117", "text": "Нови 14 случая на болни от Хепатит А са регистрирани в Ловешка област, съобщават от Регионалната здравна инспекция /РЗИ/. От началото на юни досега заразените само в Луковит са над 150, основно деца от ромския квартал \"Изток\". За изминалата седмица в Луковит новите случаи са 12. Другите двама заболели са от едно семейство в село Лесидрен, община Угърчин, информира БТА. За всички случаи на Хепатит А са предприети противоепидемични мерки спрямо организираните детски и учебни колективи и рискови обекти, допълват от РЗИ. През изминалата седмица има и един случай на Хепатит Б в луковитското село Ъглен. Острите респираторни инфекции за Ловеч запазват нормална за сезона тенденция за леко завишаване, оформена заболеваемост от 99,97 на 10 хиляди население, при 64,69 на 10 хиляди население от предходната седмица.", "date": "2017.10.10", "title": "Регистрираха нови 14 случая на болни от Хепатит А в Ловешка област"}
{"url": "https://www.24chasa.bg/novini/article/6489069", "text": "Заместник-министърът на транспорта, информационните технологии и съобщенията Димитър Геновски, извънредният и пълномощен посланик на Русия Анатолий Макаров, космонавтът от Международната космическа станция Олег Скрипочка, първият космонавт на България Георги Иванов и председателят на Българското астронавтическо дружество проф. Петър Гецов валидараха пощенска марка. Изданието е на тема \"60 години Българско астронавтическо дружество\", съобщават от МТИТС, цитирани от БТА. Пощенските марки на тема\"Космос\" и \"Авиация\" са едни от най-търсените, както от филателистите, така и от хората, които изпращат писма, е казал зам.-министър Димитър Геновски. По думите му българското маркоиздаване често се обръща към тази тема, защото нашата страна отдавна е част от космическото семейство. \"Посвещаваме тази марка на хората, които помогнаха България да остане в историята като шестата космическа държава в света\", е посочил още заместник-министърът. Церемонията се състоя в Руския културно-информационен център. Тя бе част от честването на 60 години от изстрелването на първия изкуствен спътник на Земята. Екипажът на Международната космическа станция се включи с видео обръщение към участниците в събитието. Бе представена и изложба с макет на първия изкуствен спътник.", "date": "2017.10.10", "title": "Космонавти, политици, дипломати и учени валидираха пощенска марка"}
{"url": "https://www.24chasa.bg/novini/article/6489106", "text": "В хода на съвместна полицейска операция, проведена от служители на охранителна и икономическа полиция в областната дирекция, са иззети два автомобила, използвани за нерегламентиран превоз на пътници. Това съобщиха от ОДМВР-София, цитирани от агенция \"Фокус\". Първият случай е установен на главен път 1-8, когато за проверка е спрян лек автомобил „Мерцедес“, управляван от 33-годишен мъж от кърджалийското село Балабаново. В хода на проверката полицейските служители констатирали, че водачът извършва превоз на пътници срещу заплащане от Холандия и Германия, без да притежава лиценз на общността, без удостоверение за превоз на пътници на територията на България, както и без удостоверение за регистрация за извършване на таксиметров превоз на пътници. От служители на Изпълнителна агенция „Автомобилна администрация“ е съставен акт на водача за извършено нарушение на чл. 6, ал.1 от Закона за автомобилните превози. Автомобилът е иззет за срок до шест месеца. Вторият иззет автомобил е „Ауди А4“, установен на входа на Елин Пелин в момент на превоз на пътници срещу заплащане от Елин Пелин до с. Доганово, без изискуемите по закон удостоверения и лиценз за тази дейност. На водача, 49- годишен от същото село, е съставен акт, а по случая- регистрирана преписка за извършено престъпление по чл. 324 от НК.", "date": "2017.10.10", "title": "Полицията спря автомобил с пътници срещу заплащане заради липса на лиценз"}
{"url": "https://www.24chasa.bg/novini/article/6489147", "text": "Целта на военната операция на Турция в сирийската провинция Идлиб е да бъде предотвратена нова мигрантска вълна към Турция, заяви днес турският премиер Бинали Йълдъръм, цитиран от Ройтерс и БТА. Йълдъръм, който говори пред парламентарната група на управляващата Партия на справедливостта и развитието, каза още, че Турция има за цел да създаде контролни точки в Идлиб за бъдещи разполагания (на военни). Турските въоръжени сили обявиха в понеделник, че са започнали разузнавателни дейности в Идлиб.", "date": "2017.10.10", "title": "Йълдъръм: Военната операция в Идлиб е за предотвратяване на нова мигрантска вълна"}
{"url": "https://www.24chasa.bg/novini/article/6489171", "text": "В края на 50-те години на миналия век Съветският съюз разработвал планове да взриви атомна бомба на луната. Това става ясно от разсекретени документи от руския държавен архив. Документите са станали достояние на германската телевизия MDR, която ще излъчи специално предаване за разкритието. Според архивите на 6 септември 1958 година ръководството в Кремъл е издало заповед за взривяване на атомна бомба на луната. Целта била на спътника да се прати ракета с взрив със силата на бомбата в Хирошима още през лятото на 1959 година. Доктор Матиас Ул от Германския исторически институт потвърждава пред телевизията за разкритите документи. „Можем със сигурност да кажем, че в Политбюро е имало заседание, на което е взето решение да се взриви атомна бомба на луната“, обяснява той пред MDR. Целта на това е била просто показване на мускули в надпреварата по въоръжаване със САЩ. За проекта Кремъл привлича едни от най-добрите учени в СССР. Те трябва да покажат на останалия свят, че комунизмът превъзхожда капитализма дори и по оръжия. Бомбата щяла да стигне до луната със суперракети „Спутник“. При взрива се очаквала сеизмична вълна и дъжд от камъни. Проектът обаче така и не се осъщетвява докрай поради „технически и стратегически трудности“.", "date": "2017.10.10", "title": "СССР щял да взриви атомна бомба на луната"}
{"url": "https://www.24chasa.bg/novini/article/6488783", "text": "Пожар е избухнал в понеделник, 9 октомври, в полицейски автобус, превозващ трима затворници в Солун. Един от пътниците на автобуса е бил ранен, пише Ekathimerini. Смята се, че пожарът е избухнал заради механическа повреда. Затворниците са били прекачени на друго полицейско превозно средство, цитира \"Фокус\".", "date": "2017.10.10", "title": "Полицейски автобус, превозващ затворници, се подпали край Солун"}
{"url": "https://www.24chasa.bg/novini/article/6488785", "text": "Жител на циганската махала в Луковит твърди, че пребитият до смърт 29-годишен мъж се е познавал с убийците, предаде  . Той разказа, че загиналият Калоян спрял с колата си в близост до място, където имало сватба. На нея имало пияни, които скочили върху младия мъж и започнали да го бият. Кметът на Луковит Иван Грънчаров смята, че случаят е резултат от пиянска свада с трагичен край.  \"Извършителите са задържани, но има почернено семейство. Ще говорим с родовете, за да приключи историята възможно най-безболезнено. Не може да се действа око за око, зъб за зъб – в 21 век сме\", посочи градоначалникът. \"Искаме хората от тази фамилия да се махнат. Те живеят в незаконни къщи. Не искаме убийци\", заяви жител на махалата. \"Тези хора не работят нищо – само ядат, пият и се бият\", добави друг мъж. Братът на убития Калоян е категоричен, че фамилията на убийците трябва да бъде изселена. \"От години живеят незаконно в махалата и правят проблеми. Ако не се вземат мерки, ще стане така, че чак в София ще се чуе – ще се стигне до смърт пак, ще ги запаля\", подчерта почерненият мъж.", "date": "2017.10.10", "title": "Братът на пребития до смърт мъж в Луковит: Ще запаля убийците, ако не ги изселят"}
{"url": "https://www.24chasa.bg/novini/article/6488778", "text": "Вицепремиерът Томислав Дончев обясни в детайли пред NOVA назначенията в родния си град Габрово. Той заяви, че ще помоли брат си Момчил Дончев да се откаже от конкурс, за да не намесват името му. \"Доколкото знам брат ми контролира процесите за засаждане на площи. Там предстои преструктуриране, няколко звена ще стават ново голямо звено, ще има конкурс за ръководител, ще помоля брат ми да не се явява\", каза той.  \"Той не е назначен от мен. Нито зависи от бюджетни средства, отпускани от мен. Единственият начин темата с брат ми да не предизвиква вълнение е той да постъпи в манастир\", добави Дончев \"И да е в сферата на услугите или пък да работи във фирма, ако се случи недай си боже да работи с някоя държавна фирма, ще се каже, че аз стоя зад това\", заяви вицепремиерът. \"Очевидно тече престрелка. Аз съм гърмян заек и не се притеснявам\", каза още той. Томислав Дончев за пореден път обясни, че не е имало бойкот на КСНС вчера.  \"Всички казаха остри думи. Не ме вкарвайте в ролята на тълкувател на думи на Борисов. Лично аз мисля, че за да работят институциите, те трябва да си говорят. Разчитам да има деескалация на конфликта между Радев и Борисов. Надявам се всички да проявят мъдрост\", каза той. За оставката на Антон Тодоров той заяви, че е едва ли става въпрос за заплахи. \"По-скоро става въпрос за натрупано напрежение и мнителност между власт, институции и медии\", коментира Томислав Дончев.", "date": "2017.10.10", "title": "Томислав Дончев: Ще помоля брат ми да не се явява на конкурс за шеф в Габрово"}
{"url": "https://www.24chasa.bg/novini/article/6488794", "text": "Около 17.35 ч. на 8 октомври служители от Районно управление – Поморие, обслужващи сигнал за самостоятелна катастрофа с материални щети, възникнало на поморийската улица „Цар Петър“ с товарен автомобил „Ивеко Дейли“, с бургаска регистрация, констатирали, че водач му – 30-годишния Р. Т. от Поморие отнел противозаконно автомобила от ул. „Цар Константин Асен“. Това съобщиха от ОДМВР-Бургас. Р. Т. е задържан с полицейска заповед за срок до 24 часа. По случая е образувано бързо полицейско производство.", "date": "2017.10.10", "title": "Млад мъж открадна товарен автомобил в Поморие и го разби"}
{"url": "https://www.24chasa.bg/novini/article/6488799", "text": "Президентът на Турция Реджеп Тайип Ердоган направи първите си изявления за визовата криза със САЩ по време на вчерашното си посещение в Украйна, предаде информационната агенция Догу хабер ажансъ (ДХА), цитирана от \"Фокус\". „Това решение на посолството на САЩ в Анкара е преди всичко предизвикващо безпокойство и тревога. Представителите на нашето външно министерство веднага предприеха нужните дипломатически постъпки в момента, в който разбраха за случилото се. Разбира се, аз веднага бях информиран и им казах само това: „Турция е една правова държава. Преди всичко ние не сме едно племе; не сме една племенна държава.”. Заръчах им оповестеният от тях текст (от посолството на САЩ в Анкара) на реципрочна основа да бъде оповестен публично и от нашето посолство във Вашингтон.”, обяснява още Ердоган, цитиран от ДХА.", "date": "2017.10.10", "title": "Ердоган за визовата криза със САЩ: Ние не сме племе, нито пък племенна държава"}
{"url": "https://www.24chasa.bg/novini/article/6488801", "text": "Един човек е загинал при пътните инциденти през изминалото денонощие, съобщава пресцентърът на МВР. На територията на страната са регистрирани 12 ПТП, 14 души са ранени. В София броят на леките произшествия е 156, едно тежко, един човек е ранен.                                                                                                                                                                                                                                                                                                                       ", "date": "2017.10.10", "title": "Един човек е станал жертва на пътя за денонощие"}
{"url": "https://www.24chasa.bg/novini/article/6488803", "text": "Председателят на ПГ на ГЕРБ и зам.-председател на партията Цветан Цветанов проведе работна среща с директора на Европол Роб Уейнрайт късно снощи. Двамата разговаряха в Брюксел в рамките на заседанието на Съвместната група за парламентарен контрол на дейността на Агенцията на Европейския съюз за сътрудничество в областта на правоприлагането. Това съобщиха от ГЕРБ. По време на разговора беше обсъден проектът за Програмен документ на Европол за периода 2018-2020 г. Сред основните задачи в стратегията е насочването на сътрудничеството на Европол с трети държави, като се оптимизира партньорската мрежа оперативно и стратегически. Директор Уейнрайт заяви, че се цели също укрепване на ролята на Европол като предпочитана платформа на международно сътрудничество в областта на правоприлагането срещу заплахи за сигурността на ЕС. В програмния документ ще бъде записано още, че Европол ще засили сътрудничеството си с Европейската комисия и Европейската служба за външна дейност, за да се осигури необходимия обмен на стратегическа информация и анализ на заплахите с външно и вътрешно измерение. По време на разговора Цветан Цветанов информира Роб Уейнрайт, че Западните Балкани ще бъдат един от основните приоритети по време на българското председателство на Съвета на ЕС. От своя страна Уейнрайт заяви, че Западните Балкани ще останат регион от особено значение за Европол. В тази посока службата ще продължи на подкрепя регионалните инициативи в Западните Балкани, като тези дейности ще допълват и засилват оперативното сътрудничество на Европол в тази част на Стария континент.", "date": "2017.10.10", "title": "Цветанов се срещна с директора на Eвропол Роб Уейнрайт"}
{"url": "https://www.24chasa.bg/novini/article/6488812", "text": "Турция и Сърбия са две ключови страни на Балканите и сътрудничеството им е от съществено значение за поддържане на стабилността, мира и просперитета на Балканите и в Европа, пише турският президент Реджеп Тайип Ердоган в авторски текст за вестник \"Политика\" в навечерието на посещението си в Белград. Връзките между Турция и Сърбия са силни и с дълбоки корени. В дългата си история на тези територии турците и сърбите живяха заедно. И днес могат да се видят следи от общата ни история в езика, архитектурата, кухнята, културата и в много други области, посочва Ердоган, предава БТА. Макар да нямат обща граница, Турция и Сърбия се смятат за съседи, а тайната е скрита тъкмо в тези близки връзки, добавя той. Несъмнено сътрудничеството е неизбежно и поради геополитическото разположение на двете страни. Общата история носи и известна чувствителност и някои различни разбирания, което се отнася и за Турция, и за Сърбия, пише Ердоган. \"Не сме гледали и не гледаме на тези различия като на пречка пред сътрудничеството помежду ни. В съответствие с общите ни цели се опитваме да продължим двустранните си отношения чрез конструктивен подход и искрен диалог\", добавя той. Ердоган се спира и на търговско-икономическите отношения между двете страни, отбелязвайки, че пристигането на Халкбанк на сръбския пазар през 2015 г. е било един от факторите за засилване на интереса на турските бизнесмени към Сърбия, които и днес дават работа на около 8000 души в страната. Надявам се догодина броят им да е двойно по-голям, пише турският президент. Търговският обмен между двете страни е във възход от 2010 г., а през 2016 г. достигна почти 790 милиона евро, посочва Ердоган и отбелязва, че икономическите потенциали на двете страни значително надхвърлят това равнище, изразявайки надежда, че обменът скоро ще надхвърли един милиард евро. Освен търговията и икономиката, се развиват и отношенията между хората, особено туристическият обмен между двете страни, добавя Ердоган. Днес Турция е една от най-посещаваните от сръбските туристи дестинации, увеличава се и броят на турските туристи в Сърбия. \"От друга страна, районът на Санджак /населена предимно с мюсюлмани област в Южна Сърбия, която Ердоган ще посети утре - бел. ред./ е още един мост на приятелство между двете страни. Това, че сръбското правителство стимулира Турция да инвестира в Санджак, е за похвала. Този подход на сръбската администрация е важен както за двустранното ни сътрудничество, така и за бъдещето на нашия регион\", подчертава Ердоган. Като много райони по света, и Балканите са принудени всекидневно да се справят с нови предизвикателства и проблеми. Нито една страна не може да се бори сама с това, констатира той и добавя, че ключът за успеха е в засилването на сътрудничеството и солидарността. \"Турция и Сърбия трябва да използват всички средства и механизми за постигане на тази цел. Мисля, че това посещение е ключова стъпка в тази посока и ми е много приятно, че виждам същата воля и у сръбското ръководство\", заключава турският президент в авторския си текст за вестник \"Политика\".", "date": "2017.10.10", "title": "Ердоган: Сътрудничеството между Анкара и Белград е от ключово значение за Балканите"}
{"url": "https://www.24chasa.bg/novini/article/6488849", "text": "Седем неизбухнали бомби от Втората световна война са били открити от железопътни служители в централния румънски окръг Харгита, съобщава Медиафакс. Бомбите със 120-милиметров калибър, които представлявали реална опасност, ако бъдат ударени, са били открити близо до жп линията в село Лунка де Жос, предава БТА. Служители на националната жп компания Че Фе Ре попаднали на една от бомбите, докато правели изкоп за смяна на бариера. След като открили устройството, те спрели работа и веднага подали сигнал в Инспектората за извънредни ситуации. При проверка на район от около 20 квадратни метра са били открити общо седем неизбухнали бомби, поставени една върху друга, заяви говорителят на инспектората Алина Чоботариу. Тя уточни, че бомбите са предствлявали \"огромна опасност в случай на удар или неправилна манипулация\".", "date": "2017.10.10", "title": "Откриха 7 неизбухнали бомби от Втората световна война до жп линия в Румъния"}
{"url": "https://www.24chasa.bg/novini/article/6488858", "text": "Сърбия ще купи от Беларус ракетна система С-300 и седем изтребителя МиГ-29 през ноември, съобщава днес вестник \"Сръбски телеграф\", цитиран от БТА. Президентът Александър Вучич ще се срещне на 1 ноември с беларуския държавен глава Александър Лукашенко. Главна тема на разговорите ще бъде купуването на ракетна система С-300 и още седем самолета МиГ-29, съобщава за вестника източник от управляващите среди. Военното сътрудничество между Белград и Минск не е от вчера, отбелязва вестникът и напомня, че още в края на януари Вучич и Лукашенко разговаряха за възможностите Сърбия да се сдобие с ракетна система С-300 при възможно най-благоприятни условия. Източникът на \"Сръбски телеграф\" казва, че \"предложението, което е на масата и което ще стане официално през ноември, е много по-изгодно от предложението, което получихме от Москва\". По-рано този месец Сърбия получи като подарък от Русия шест изтребителя МиГ-29. Президентът Вучич заяви, че Сърбия скоро ще има 10 МиГ-29 в оперативна готовност, което в сравнение с региона е убедително най-големият брой, и по думите му \"няма да спрем дотук\". Освен това Сърбия ще получи безвъзмездно от Русия 30 танка Т-72 и 30 бойни разузнавателни коли БРДМ-2. Също така се обсъжда въпросът за системи \"Бук-М1\", \"Бук-М2\"и зенитно-ракетен комплекс \"Тунгуска\". През 2018 г. Беларус ще предаде на Сърбия осем самолета Миг-29 и два дивизиона зенитни ракетни комплекси \"Бук\" с условието, че Белград ще плати ремонта и модернизацията им.", "date": "2017.10.10", "title": "Сърбия ще купи от Беларус ракетна система С-300 и седем МиГ-29"}
{"url": "https://www.24chasa.bg/novini/article/6488818", "text": "\"И тримата човека от екипа на Бърза помощ бяха ангажирани да помагат на пациента - един обдишва, втори прави сърдечен масаж, трети оправя системите. Аз поех масажа, за да може линейката да тръгне към болница\". Това разказа здравният министър проф. Николай Петров за случая от снощи, при който той помогна на нуждаещ се пациент пред министерството. Преди инцидента, министър Петров имал среща с друг граждани, заради пусната от него жалба. \"Заедно с г-жа Иванова от пресцентъра го слушахме повече от час. В 17 ч. излязох, за да ме свържат с проф. Петрова - шефката на Медицински одит, за да й обясня случая и да направим проверка. Тогава видях, че на входа на здравното министерство има линейка. Пациентът беше в крайно тежко състояние-без сърдечна дейност. Стигнахме до ВМА, където в шокова зала интубирах пациента и го закачих на апарат. След това го поеха колегите, а аз си тръгнах по чехли, както дойдох. В това няма нищо сензационно. Убеден съм, че всички медици биха действали и действат така. Медиците за мен са герои в мирно време\", разказа още министърът. Линейката е дошла на 5-ата минута от повикването, допълни проф. Петров и поздрави екипа за бързите действия. Министърът участва в конференция за иновации в здравния сектор.", "date": "2017.10.10", "title": "Николай Петров: Поех сърдечния масаж на пациента пред министерството, за да тръгне линейката към болница"}
{"url": "https://www.24chasa.bg/novini/article/6488879", "text": "Още 300 хиляди лева ще предостави Министерството на здравеопазването на болниците в Ловеч и Враца, каза пред журналисти министърът на здравеопазването Николай Петров. Петров участва в в конференция \"Иновации и добри практики в здравеопазването\". Дейността за спешна помощ вече е изплатена в двете лечебни заведения, увери министър Петров. Има и други застрашени болници, които могат да изпаднат в положението на тези две лечебни заведения, каза още министър Петров, цитира БТА. Където се намерят нарушения, заради които са се натрупали високи дългове, ще се предприемат конкретни мерки и са възможни промени в ръководството на болницата, допълни министър Петров. В момента нямам информация за напрежение в болница \"Пирогов\", каза още министър Петров. В системата на здравеопазването трябва да има широко обществено обсъждане накъде, с какви средства и с каква цел трябва да се развива системата на здравеопазването, взимайки добри практики от по-добрите страни, каза министър Петров в приветствието си към участниците във форума. Изправени сме пред това да се намери баланс между обхватност на системата и нейната иновативност. Типично за настоящата ни система е , че има места с много силно развити технологични решения, но не е много ясен отговорът за достъпността до тях.", "date": "2017.10.10", "title": "Дават още 300 хиляди лева за болниците в Ловеч и Враца"}
{"url": "https://www.24chasa.bg/novini/article/6488887", "text": "Днес дават старт на втората лотария с касови бележки на Националната агенция за приходите. В нея ще могат да участват всички бонове, издадени след 1-ви януари тази година, предаде  . В новото издание месечните и годишната награда ще са парични. Голямата награда е 50 000 лева.                                                                                                                                                                                                                                                                                                                       ", "date": "2017.10.10", "title": "От днес започва новата лотария на НАП с касови бележки"}
{"url": "https://www.24chasa.bg/novini/article/6488885", "text": "„Отсега започваме подготовка за местни избори 2019г. Няма да чакаме последния момент. Очакваме градската организация да изготви силна програма за София с предложения за решения на наболелите за столичани въпроси с транспорта, Топлофикация, концесията на водата, презастрояването и зелена София.\"Това заяви лидерът на БСП Корнелия Нинова по време на среща на ръководството на столичните социалисти с над 600 председатели на Основните партийни организации на левицата в София. Това съобщиха от пресцентъра на БСП. \"Нека тази програма да бъде конкретна и ясна. Направихме две национални срещи с нашите кметове и общински председатели. До местните избори трябва с тяхна помощ да изготвим изцяло нов закон за местното самоуправление и местната администрация, който да постави на друга основа отношенията държава и общини. Отсега мислете за кандидат за кмет на София. Моделът кум гейт в общините трябва да бъде разбит. Това не е битов въпрос, а проблем на държавността. Резултатът от изборите във Вълчи дол и Трън е следствие и от този модел. Той не е израз на свободния избор на хората. Млади във Вълчи дол ми споделиха, че кандидатстват за работа в местните администрации и заедно с молбите им дават декларации, че стават членове на ГЕРБ, иначе няма да ги допуснат. Възрастни ми се оплакаха, че щом гласуват за нас, ще им спрат топлия обяд от социалната кухня. Победите, с които се кичат, са резултат от натиск, страх и купен вот.Имаме голяма задача-да освободим народа си от това бреме и да му осигурим спокоен и свободен вот и да избират по вътрешно убеждение, а не под заплаха.” , допълни Нинова.", "date": "2017.10.10", "title": "Нинова: София е голямо предизвикателство, трудна, но възможна цел"}
{"url": "https://www.24chasa.bg/novini/article/6488827", "text": "Премиерът на Румъния Михай Тудосе обявява война на лидера на социалдемократите Ливиу Драгня, пише в. \"Адевърул\".   В интервю за телевизия Антена 3 премиерът Тудосе призна, че не е в добри отношения с лидера на управляващата партия и заяви, че тази седмица ще смени редица министри, особено тези, които имат проблеми с правосъдието. Той самият призна, че е казвал \"в приятелски кръг\", че е готов да подаде оставка. Според в. \"Журналул национал\" Тудосе е ядосан заради проучване на общественото мнение, осъществено от института \"Авангард\", според което доверието в правителството се е сринало. Премиерът изглежда смята, че зад това проучване стои именно лидерът на социалдемократите Ливиу Драгня, отбеляза изданието. \"Ако не си ял сурови деца за закуска, няма как да паднеш толкова много в анкетите, няма как да паднеш за един месец с 20 процента. Не можем да управляваме насила, против това, което иска народът (...) Ако румънците вече не вярват в това, което правим, по-добре всички да си вървим вкъщи\", заяви Тудосе. Той съобщи, че ще направи промени в кабинета и потвърди, че министрите със съдебни проблеми ще бъдат сменени, като отбеляза, че има \"трима министри, които създават проблеми от гледна точка на общественото възприятие, а понякога и с Европейската комисия\". Според в. \"Гъндул\", цитиран от БТА, в \"черния списък\" на Тудосе са двама \"закриляни\" от Драгня министри - вицепремиерът и министър на регионалното развитие Севил Шайдех и делегираният министър за еврофонодвете Рована Плумб, които неотдавна бяха обвинени в злоупотреба със служебно положение, но лидерът на партията категорично застана зад тях. Другият министър с наказателни проблеми е Виорел Илие, който отговаря за връзките с парламента. Той е обвинен, че е организирал нагласен конкурс за наемане на служители, злоупотребявайки с достъпа до информация.", "date": "2017.10.10", "title": "Румънският премиер обявява война на лидера на социалдемократите"}
{"url": "https://www.24chasa.bg/novini/article/6488941", "text": "Земетресение с магнитуд от 6,3 по скалата на Рихтер е регистрирано на територията на Чили в 2.32 часа (местно време), показва справка на интернет страницата на Европейския средиземноморски сеизмологичен център (EMSC). Епицентърът на труса е бил на 77 км източно от град Арика и на 281 км от боливийската административна столица Ла Пас. Дълбочината е била 80 км. Към момента не се привеждат данни за материални щети или пострадали, предаде \"Фокус\". ", "date": "2017.10.10", "title": "6,3 по Рихтер е регистрирано в Чили"}
{"url": "https://www.24chasa.bg/novini/article/6488937", "text": "40-годишен, ритал полицай и скъсал пагона на униформата му, е задържан в РУ-Кърджали. Инцидентът станал в 19,20 часа снощи в село Калинка. Мъж от селото подал сигнал за лица, употребяващи наркотици. Пристигналите на място служители на реда изяснили, че съобщението е фалшиво, а авторът му е в нетрезво състояние. В хода на проверката мъжът се нахвърлил върху единия от полицаите, ударил го с крак и му скъсал отличителния знак на облеклото. Извършителят на хулиганските действия е задържан за срок до 24 часа в полицейското управление. Образувано е досъдебно производство.", "date": "2017.10.10", "title": "Пиян рита и разжалва полицай в кърджалийско село"}
{"url": "https://www.24chasa.bg/novini/article/6488953", "text": "Френският лекар Етиен Годар изминава с велосипеда си 15 000 км за 11 месеца. Намерението му било да стигне след няколко седмици в Северна Франция, откъдето произлиза. Тези дни обаче пътешествието на 30-годишния запален колоездач беше прекъснато в Кастел Волтурно, до Неапол, тъй като му откраднаха велосипеда и 4 раници с багаж и електроника. Това станало, докато Етиен оставил без надзор велосипеда си до плажа на градчето, в което живеят много имигранти, вкл. и българи. Самият Етиен призова чрез фейсбук да му помогнат да открие колелото и багажа си. «За мен беше голям удар, защото този велосипед и екипировката в четирите зелени раници имаха голямо сантиментално значение, а не само финансова стойност.» В багажа освен дрехите и съоръженията за къмпингуване французинът носел и айфон и фотокамера, в които са събрани спомените му от пътешествието. Етиен започнал обиколката си заедно с жена си Матилд, и тя лекарка, след като двамата си взели едногодишен отпуск. Двойката искала след това да разкаже вкнига «пътешествието на живота си». Тръгвайки от Хонконг, двамата преминали през десетки страни, за да стигнат до Италия. След като дошли до крайбрежието на Неапол, те оставили колелата с багажа си до плажа на Кастел Волтурно, недалече от Казерта. Матилд подпряла велосипеда си на самия бряг, докато Етиен скрил своя зад храсти. Той бил без надзор само в рамките на пет минути, докато двамата се изкъпят в морето. Веднага след като разбрали за кражбата, двамата с помощта на местни хора започнали да търсят велосипеда. Със съдействието на италиански приятел Етиен апелирал по фейсбук за помощ. Велосипедът и багажът му не се намерили, но за сметка на това италианецът Франческо му дал своя велосипед, с който да продължи пътешествието. Двойката отпътувала към Рим, Сиена и Генуа. Междувременно жители на Кастел Волтурно открили страница във фейсбук за събирането на помощи за Етиен. «Откраднаха велосипеда ми и част от сърцето ми, тъй като в багажа бяха и дневниците ми от обиколката. Ако не успея да ги открия, то тогава ще разкажа друга история – тази на Франческо, който ми помогна да си купя дрехи, който ми подари колелото си, за вежливостта на хората». Историята на Етиен предизвика буря от полемики из италианските медии и социални мрежи. Мнозина попитаха как е възможно човек, обиколил света, да не е научил, че велосипед не се оставя без надзор до плажовете на Неапол. Коментатор на в.«Кориере дела сера» пък попита дали в крайна сметка е верен стереотипът, според който можеш да оставиш без надзор велосипед във Финландия, но не и на плаж в Кампания.", "date": "2017.10.10", "title": "Французин обиколи света с велосипед, до Неапол му го откраднаха"}
{"url": "https://www.24chasa.bg/novini/article/6488956", "text": "Окръжна прокуратура Бургас задържа за 72 часа Петър Л. на 18 г., привлечен като обвиняем заубийството на 49-годишен мъж от руенското село Вресово. Престъплението е извършено на 8 октомври, на поляна в ромската махала, край пътя за село Череша. Петър буквално смазал черепа на жертвата Станко Желязков с дървен кол след като двамата се скарали и 49-годишният мъж напсувал младежа. Петър Л. т е обвинен в умишлено убийство, извършено с особена жестокост- престъпление, за което законът предвижда от 15 г. до 20 г. лишаване от свобода, доживотен затвор или доживот без замяна. Предстои Окръжна прокуратура Бургас да внесе в съда искане за определяне на постоянна мярка за неотклонение „задържане под стража“ спрямо обвиняемия.", "date": "2017.10.10", "title": "Задържаха за 72 часа 18-годишен, убил съселянин с дървен прът"}
{"url": "https://www.24chasa.bg/novini/article/6488961", "text": "Руски фронтови бомбардировач Су-24 се е разбил при излитане от летището „Хмеймим“ в Сирия, предава РИА Новости, цитиран от БТА.  По данни на Министерството на отбраната в Москва екипажът на машината не е успял да катапултира и е загинал. По предварителна информация причина за инцидента вероятно е станала техническа неизправност на самолета.", "date": "2017.10.10", "title": "Руски военен самолет се е разбил в Сирия, екипажът е загинал"}
{"url": "https://www.24chasa.bg/novini/article/6488973", "text": "Окръжна прокуратура – Ловеч привлече като обвиняеми трима мъже за убийството на свой съгражданин, извършено в петък в гр. Луковит. С постановление на наблюдаващ прокурор те са задържани за срок от 72 часа. Днес прокуратурата внесе в съда искане за вземане на мярка за неотклонение „задържане под стража“ на тримата извършители. Това съобщиха от пресцентъра Апелативна прокуратура - Велико Търново. Окръжна прокуратура - Ловеч е привлякла в качеството на обвиняеми Красимир К. /на 35 години/ Самир Р. /на 22 години/ и Веселин К. /на 24 години/, всички от гр. Луковит, затова че на 06.10.2017 г., около 22:00 -22:30 ч., в гр. Луковит, умишлено умъртвили Калоян К. /на 29 години/. От проведените първоначални и неотложни следствени действия е установено, че вечерта на посочената дата лицата Красимир К., Самир Р. и Веселин К., се намирали в дома на единия от тях на гости и се черпели. В посочения час край жилището преминал лек автомобил, в който се возел пострадалият и спрял недалеч от жилището, в което били тримата. Последните отишли при пострадалият и започнали да му нанасят побой. Вследствие на побоя Калоян К. получил тежка черепно-мозъчна травма, вследствие на която по пътя за болницата починал. Според предварителни данни черепно-мозъчна травма е причинена от удар с твърд предмет. Причина за инцидента са стари дразги между пострадалия с единия от обвиняемите. Под ръководството на Окръжна прокуратура – Ловеч действията по разследването продължават. Предстои съдът да се произнесе по искането на прокуратура за вземане на постоянна мярка за неотклонение „задържане под стража“.", "date": "2017.10.10", "title": "Внесоха в съда искане за затвор за тримата, обвинени в убийството на Калоян в Луковит"}
{"url": "https://www.24chasa.bg/novini/article/6488948", "text": "Повече от два милиона либерийци гласуват днес за избирането на приемник на президента Елън Джонсън Сърлийф, първата жена, избрана за държавен глава в Африка, съобщи Франс прес, цитиран от БТА.  Либерийците гласуват едновременно и на парламентарни избори. Сред фаворитите за президентския пост са сенатор Джордж Уеа, легенда на африканския футбол, победен на втори тур от Сърлийф през 2005 г., вицепрезидентът Джоузеф Боакай, адвокатът и политически ветеран Чарлз Брумскине и влиятелните бизнесмени Бенони Урей и Александър Къмингс. Седемдесет и осем годишната Сърлийф, получила през 2011 г. Нобелова награда за мир, заяви че днешният \"ден е исторически за нашата страна и за укрепването на младата либерийска демокрация\". Тя призова съгражданите си да премерят \"изминатия път като нация и народ, който позволи да преминем от опустошено от конфликта и войната общество към една от най-жизнените демокрации в Западна Африка\". Над 250 000 души загиват в гражданските войни между 1989 г. и 2003 г. Сърлийф прикани избирателите да гласуват мирно, по съвест и да зачетат резултатите, които ще обяви избирателната комисия.", "date": "2017.10.10", "title": "Либерия избира нов президент на мястото на първата жена, станала държавен глава в Африка"}
{"url": "https://www.24chasa.bg/novini/article/6488957", "text": "Сега е моментът да се преразгледат алгоритмите на клиничните пътеки и тяхната продължителност, трябва да се направят по-работещи правила, каза пред журналисти заместник-председателят на Българския лекарски съюз Галинка Павлова. Павлова участва в конференция \"Иновации и добри практики в системата на здравеопазването\". Болниците във Враца, Ловеч, Девин и други са в изключително тежко финансово състояние и ако не признаем, че парите, които постъпват в тях са заради ниските цени на клиничните пътеки това, което се случва, няма да бъде изолиран случай, допълни Павлова, цитирана от БТА.  Павлова каза още, че искането на съсловната организация бюджетът на НЗОК за следващата година да се увеличи с около 400 млн.лв., е подкрепено и от управителя на НЗОК. Тези пари трябва да бъдат така разпределени, че да се постигне по-голям достъп на пациентите до здравеопазване и до иновациите в системата. Крайно време е, според Павлова, да се постигнат условия, в които лекарите да не работят в лимити и ограничения, тъй като това е пагубно за системата и пациентите. Когато има лимити в извънболничната помощ, пациентът не би могъл да си реши проблема своевременно, посочи Павлова и допълни, че ако се пестят пари в доболничната помощ, нарастват средствата за болнична.", "date": "2017.10.10", "title": "Лекарският съюз иска да се преразгледат алгоритмите на клиничните пътеки"}
{"url": "https://www.24chasa.bg/novini/article/6488969", "text": "Над две трети от анкетираните сърби се обявяват за връщане на смъртното наказание в правната система на Сърбия, съобщи Милош Янкович, заместник-омбудсман, отговарящ за правата на лицата, лишени от свобода, цитиран от Танюг, предаде БТА. По повод 10 октомври, Световен и Европейски ден за борба против смъртното наказание, Янкович каза, че се увеличава броят на гражданите в Сърбия, които подкрепят връщането на смъртното наказание. Миналата година за връщане на смъртното наказание бяха малко повече от половината анкетирани, а днес за това се обявяват над две трети от анкетираните, добави той. По повод това, че днес е и Световен ден за психично здраве, Янкович каза, че е необходимо в Сърбия да се развие мрежа от служби за защита, грижа и подкрепа на лицата с психически проблеми. Той посочи, че в Сърбия тези лица до голяма степен са стигматизирани и маргинализирани.", "date": "2017.10.10", "title": "Над две трети от сърбите искат връщане на смъртното наказание"}
{"url": "https://www.24chasa.bg/novini/article/6488950", "text": "Наказателното производство за убийството на Татяна Стоянова, шеф на кабинета на пазарджишкия кмет, е спряно, съобщиха от Софийска градска прокуратура.  Причина за спиране на производството е, че близо три години след показния разстрел извършителят на тежкото престъпление така и не е открит.   Ако се установят нови данни за самоличността на извършителя наказателното производство ще бъде възстановено.", "date": "2017.10.10", "title": "Спряха наказателното производство за убийството на Татяна Стоянова"}
{"url": "https://www.24chasa.bg/novini/article/6488963", "text": "Два отделни изследователски екипа са открили половината от скритата материя във Вселената, отчасти разгадавайки мистерия, която отдавна затруднява астрономите, съобщи ЮПИ. Когато става въпрос за търсене на липсваща материя, загадъчната невидима тъмна материя, съставляваща огромната част от Вселената, \"държи първенството\". Астрономите обаче изпитват затруднения в откриването и на голяма част от обикновената видима материята, цитира БТА. Според моделите във Вселената има двойно повече обикновена материя, отколкото е наблюдавана досега. Сега два отделни екипа съобщават, че са открили липсващата видима материя. Въпросната материя е съставена от бариони - тежки субатомни частици, състоящи се от три кварка. Астрономите са открили липсващите бариони сред нишки от горещ дифузен газ, свързващи галактиките във Вселената, най-слабите \"порции\" от които са известни като космическа мрежа. \"Проблемът с липсващите бариони е разрешен\", казва астрономът Хидеки Танимура, ръководител на единия екип в Института по космическа астрофизика в Орсе, Франция. Другият екип е ръководен от Ана де Грааф от Единбургския университет във Великобритания. Тъй като като въпросните нишки са твърде слаби и недостатъчно горещи, те не могат да бъдат наблюдавани с рентгенови телескопи. Изследователите обаче са успели да потвърдят съществуването им благодарение на феномен, известен като ефект на Сюнаев-Зельдович, описващ поведението на остатъчна светлина от Големия взрив, преминаваща през горещ газ. Докато светлината преминава през нишките, част от нея разсейва електроните в газа. В резултат йонизираният газ причинява изкривяване в космическото микровълново фоново лъчение. През 2015 г. астрономите картографират феномена, използвайки наблюдения от телескопа \"Планк\". Тъй като газът между галактиките е твърде слаб, за да бъде наблюдаван пряко, учените залагат на различен подход. Използвайки данни, събрани от телескопа на фондацията \"Слоун\", те идентифицират галактики, които би трябвало да са свързани помежду си чрез нишки от дифузен газ. Специалистите след това наслагват сигнали от \"Планк\" за интересуващите ги райони. Благодарение на използваната техника недоловимите сами по себе си сигнали стават по-отчетливи. Така и двата екипа откриват свидетелства за нишки от газ между галактиките. Тъй като екипите наблюдават нишки на различни разстояния, единият от тях отчита три, а другият - шест пъти по-висока плътност. Това потвърждава, че газът в тези райони е достатъчно плътен, за да образува нишки.", "date": "2017.10.10", "title": "Откриха липсващите бариони - половината от скритата видима материя във Вселената"}
{"url": "https://www.24chasa.bg/novini/article/6488996", "text": "Вчера, към 18.30 часа жителка на село Раковица открила обгорялото тяло на 82-годишната си съседка, вследствие на възникнал пожар, в дома й на ул.”53-та”. Това съобщиха от ОДМВР-Видин. На местопоризшествието бил извършен оглед, следи от насилие по тялото не са открити. Трупът е транспортиран за аутопсия във видинската болница. По случая е образувано досъдебно производство.", "date": "2017.10.10", "title": "Възрастна жена изгоря в дома си във Видинско"}
{"url": "https://www.24chasa.bg/novini/article/6489021", "text": "В първите месеци на 2017 година Търговска верига ЗОРА обнови корпоративният си сайт и онлайн магазина, включително и мобилната му версия, в съответствие с новия фирмен бранд. Този проект беше разработен и осъществен от Cloud Cart на модерна платформа, предоставяща значително подобрени интерфейс, дигитален маркетинг и възможности в интернет пространството. Новият облик на сайта и подобрените функционалности допринесоха за ускоряване процесаите при обработка на поръчките, оптимизиране на логистичните процеси и скъсяване срокът на доставка, с което търсим повишаване удовлетвореността на клиентите ни и достигане по-високо ниво на доверие. Постигнахме по-добра осведоменост и лесна навигация за потребителите, стремейки се да следваме зелена политика като предоставяме документи за продажба, инструкции за употреба и др. в електронен вариант и драстично намалихме хартиените носители. За деветте месеца на 2017 г. онлайн продажбите в ЗОРА нарастват в съответствие с пазарните тенденции и фирменото развитие - над 21%. Продадените продукти онлайн са значително повече в сравнение със същия период на 2016 г. Нарастна и средната стойност на поръчките. Продажбите за изтеклият период са с превес в бялата техника, предвид че предстои по-силният търговски период за т.нар. черна и ИТ техника. Очакванията ни до края на годината са да се запази тенденцията за устойчив растеж на онлайн продажбите, да се завиши потребителското търсене към ИТ техника, телевизори, дребна техника, климатици, отоплителни уреди, перални, сушилни, миялни, уреди за вграждане, готварски печки. Повишеният ни рейтинг в интернет класациите, значително увеличеният брой на новорегистрирани потребители и приятели във фейсбук страницата ни дават самочувствие на популярен и предпочитан онлайн магазин, предоставящ на своите потребители лесен и бърз начин за пазаруване, атрактивни оферти и предложения, с поети гаранции за качество, с коректно обслужване в законов срок. Работим в посока да подобрим комуникацията с клиентите ни чрез всички възможни канали, да предложим повече услуги добавена стойност, да предоставим възможност за изживяване при онлайн пазаруване близко до това в традиционната търговия. Тенденцията за сливане на онлайн и традициоонна търговия улеснява клиентите и този смесен принцип на обслужване ще бъде използван и при нас. Възможността за продажби чрез всички възможни канали, предпочитани от потребителите, разширяване на портфолиото и доставки, извън границата на страната ни, са предизвикателства над които ще работим занапред.", "date": "2017.10.10", "title": "На 26-тия си рожден ден  ЗОРА  отчита  значителен ръст в онлайн продажбите"}
{"url": "https://www.24chasa.bg/novini/article/6489176", "text": "Поставят се условия, които изглеждат обективни, но накрая субективно се мерят. Това е много често един от проблемите на Европа. Липсата на доверието в Европа е, че тя поставя критерии, особено към страни кандидати като България да влезе в Шенген, които са спазени от много време и въпреки всичко нямаме обективната безпристрастна оценка да бъдем приети. Това каза министърът на Българското председателство на Съвета на ЕС по време на Международна конференция „Бъдещето на Европа и българската перспектива, предаде „Фокус“. „Държави членки, които ги нарушават, те не биват санкционирани. Това е неравно третиране, което създава предпоставката за понижаване на доверието в Европа. Аспектите на многогодишната финансова рамка, върху които в момента се фокусираме са няколко. Първо, за нас многогодишната финансова рамка като дебат трябва да го проведем преди май 2019 г. Ако не го направим дотогава и не постигнем съгласие, ще загубим инерцията, която сме направили“, коментира Павлова. По думите й за България е важно да се присъедини в една добре реформирана и стабилна еврозона. „Смятаме, че страните не членки на еврозоната трябва да участват равноправно в реформата й. Предложението за специален бюджет за еврозоната изглежда логична стъпка за това да подобрим и политическия микс между единната парична политика, и националните ни фискални политики, но в никакъв случай този отделен бюджет не трябва да се разпростира, така че да дублира съществуващи политики, които имаме финансирани“, допълни тя и уточни, че предложеният предприсъединителен инструмент за държавите, желаещи да влязат в еврозоната, го подкрепят, но той не трябва да бъде за сметка на кохезионната политика, а да бъде допълващ.", "date": "2017.10.10", "title": "Павлова: Неравното третиране за Шенген понижава доверието в Европа"}
{"url": "https://www.24chasa.bg/novini/article/6489185", "text": "“Инициативата „Кристално чисти“ трябва да обхване повече сектори на икономиката. МОН ще подкрепи създаването на сертификационна програма „Лидерство и иновации за устойчиво развитие“. Това съобщи доц. Евгени Евгениев, съветник на министъра на образованието и науката пред участниците в дискусионен форум, организиран от Асоциацията на производителите на безалкохолни напитки в България (АПБНБ). Гост на форума бе и д-р Султанка Петрова, зам.-министър на труда и социалната политика. Специално за създаването на програмата в България пристигнаха световно признати учени в областта на устойчивото развитие и лидерството - проф. д-р Джак Спенглър и проф. д-р Уенди Пърсел от Харвардския университет. Съвместно с преподаватели от Американския университет в България те ще осъществят идеята на инициативата „Кристално чисти“ - обединение на компании, членове на АПБНБ. Това са 8 водещи компании от сектора, сред които ДЕВИН ЕАД, Кока-Кола Хеленик Ботълинг Къмпани, КОМ, Михалково, Савина и др. Амбицията на инциаторите е образователната програма да стане толкова значима, че много български университети да пожелаят да я въведат. „Програмата ще бъде разработена така, че да отговори по най-добрия начин на нуждите от кадри за бизнеса, но и да бъде приложима в ежедневната практика“, коментира Жана Величкова, Изпълнителен директор на АПБНБ. Целта на „Кристално чисти“ е да се въведат правила и контрол, които да наложат спазването на най-високите стандарти за качество в сектора, да ограничат сивия сектор и безотговорното говорене по темата за водата, жизненоважна за всеки. Инициативата е израз на убедеността на подкрепящите я, че икономическото развитие на България и зрелостта на обществото зависят от ангажираността и приноса на всеки гражданин. Само за изминалата година инициаторите на „Кристално чисти“, са внесли в държавната хазна над 85 млн. лв. данъци, такси и осигуровки. За екологична отговорност са платили над 2,5 млн. лв. Инвестициите им в дарения за социални каузи надхвърлят 700 000 лв. За развитие на служителите си тези компании са инвестирали над 1 млн. лв. Направените инвестиции в икономиката на България само за последните 5 години надхвърлят 130 млн.лв. „Инициативата „Кристално чисти“ е нашата допълнителна гаранция за сигурността, здравето и спокойствието на нашите потребители. Ако производителят не е ясен, ако не е ясно кой носи отговорността за крайния продукт, доверието пада“ – коментира г-жа Величкова. „Ние сме част от „Кристално чисти“, защото това е допълнителен ангажимент към българските потребители. Нашата цел е да наложим спазването на най-високите стандарти за качество и прозрачност в бизнеса като норма за сектора и за цялата икономика“, заяви Томас Кренбауер, Изпълнителен директор на ДЕВИН ЕАД. Компанията е водещ производител на бутилирана вода в България. Изворите на водата и мястото на бутилиране се намират в екологично чист район в региона на град Девин, в сърцето на Родопа планина. DEVIN осигурява работа на над 500 служители, подпомагайки район с традиционно висока безработица. Компанията е базирана в София и разполага със собствена дситрибуторска и търговска мрежа с национално покритие. DEVIN също така е ексклузивен дистрибутор на енергийните напитки Red Bull и плодовите напитки Granini за България. Компанията инвестира в стажантски програми за млади хора и в опазването на околната среда, както и в инициативи със социална насоченост. За Програмата: Разработена със специалното съдействие на Центъра за здраве и глобална околна среда към университета Харвард, програмата „Лидерство и иновации за устойчиво развитие“ ще има за цел да промотира добрите практики в областта на устойчивото бизнес развитие и да подпомогне професионалистите, които биха искали да придобият допълнителна квалификация и знания по темата. Програмата се реализира в партньорство с Американския университет в България и АПБНБ като ключов елемент от кампанията „Кристално чисти“. Инициативата цели създаване на необходимото разбиране и изграждане на капацитет, водещ до налагането и спазването на устойчиви бизнес процеси в сферата на производството на безалкохолни напитки.", "date": "2017.10.10", "title": "Инициативата „Кристално чисти“ получи подкрепа за създаването на лидерска програма"}
{"url": "https://www.24chasa.bg/novini/article/6489184", "text": "„Надявам се, че дискусията за следващия бюджетен период ще започне с българското председателство и това е огромна задача пред нас – как да бъдат поставени и отстоявани приоритетите“. Това заяви днес вицепрезидентът Илияна Йотова при участието си в Международната конференция „Бъдещето на Европа и българската перспектива“, на която присъства и проф. Марио Монти, бивш еврокомисар и министър-председател на Италия. Това съобщиха от прессекретариата на президента. Не случайно един от приоритетите е политиката на сближаване, каза вицепрезидентът. Вместо това, обаче, в речите на политиците присъстват внушенията за края на кохезионната политика и спирането на евро фондовете, отбеляза още Илияна Йотова. Според нея европейските институции трябва ясно да кажат как ще се замени политиката на финансиране чрез евро фондове от финансови инструменти и проекти по т.нар. План „Юнкер“, които генерират печалба. Вицепрезидентът определи дискусията за Многогодишната финансова рамка като закъсняла. От това как ще бъде структуриран следващият програмен период и приоритети ще стане категорично ясно дали Европа ще продължи да работи по политиката на сближаване или ще се задълбочи разделението на бедни и богати и развитие на различни скорости, смята Илияна Йотова. Вицепрезидентът коментира причините за днешната ситуация на Съюза. Като основни такива тя посочи „бюрокрацията, която успешно измести визионерството и закъснелите реакции на кризите, които ни разтърсиха в последните години“. По темата за бежанската криза Илияна Йотова обясни, че вече трета година липсва обща политика за убежищата и поемане на отговорността от всички държави. „Регистрацията и идентификацията на бежанците трябва да се прави още в третите страни, за да се предотврати масовото идване на хора, които не подлежат на статут на бежанец по силата на Женевската конвенция“, съобщи вицепрезидентът. Илияна Йотова се обяви в подкрепа на предложенията на президента Макрон, направени преди седмица – за общи полицейски гранични формирования. Състоянието на сигурността в ЕС също бе сред темите в изказването на вицепрезидента. „Имаме нужда от нов тип политика и нейното организиране в сферата на сигурността. Впрочем заслужава размисъл и френското предложение за главен прокурор за борба с тероризма. Темата е тясно свързана с едно друго явление, непознато до сега по своя мащаб – радикализацията“. Илияна Йотова обърна внимание на факта, че социалното изключване, маргинализацията, битката с мизерията предполагат нова политика в областта на образованието на европейско равнище. „Защото това вече е въпрос за сигурността на гражданите“, добави вицепрезидентът. В областта на отбраната Илияна Йотова увери, че обявеният Фонд за отбрана и инвестиции трябва да бъде изграден при прозрачност и конкретни правила за участие. „В противен случай има опасност да се създаде нов Шенген, този път в сферата на отбрана, като не се поставят всички държави на равна основа, а отново се разделят на географски или друг принцип.“", "date": "2017.10.10", "title": "Йотова: Дискусията за бюджетния период ще започне с българското председателство"}
{"url": "https://www.24chasa.bg/novini/article/6489213", "text": "Съветът на ЕС съобщи, че приема допълнителни санкции срещу Северна Корея, съобразно резолюция на Съвета за сигурност на ООН от 11 септември тази година, предаде БТА. Отбелязва се, че решението на световната организация бе в отговор на непрестанните дейности по разработване на ядрени оръжия и балистични ракети от Пхенян, в нарушение и при явно незачитане на предишни резолюции на Съвета за сигурност. Мерките, наложени от ООН, включват забрана за продажбата на газокондензатни течности и за внос на севернокорейски текстилни изделия. Новите мерки включват също ограничения върху продажбата на суров и преработен петрол на Северна Корея. Държавите от ЕС няма да предоставят нови разрешения за работа на севернокорейци, тъй като те са заподозрени в получаване на приходи, които се използват в подкрепа на незаконните програми за ядрени оръжия и балистични ракети на Пхенян. На 15 септември Съветът на ЕС добави три организации и един гражданин на Северна Корея, които подкрепят тези незаконни програми, към списъците с подлежащите на замразяване на имущество и ограничения за пътуване. Общо подлежащите на ограничителни мерки по решенията на ООН са 63 граждани и 53 организации. В допълнение ЕС самостоятелно е посочил 38 граждани и четири организации. Съветът отбелязва, че работи по определянето на възможни допълнителни самостоятелни санкции на ЕС. Европейските санкции допълват и наложените от Съвета за сигурност на ООН.", "date": "2017.10.10", "title": "Съветът на ЕС прие допълнителни санкции срещу Северна Корея"}
{"url": "https://www.24chasa.bg/novini/article/6489212", "text": "Полицията в Швейцария е арестувала двама граждани на Тунис, заподозрени във връзка с фаталното нападение с хладно оръжие срещу две жени във френския пристанищен град Марсилия по-рано този месец, предава AFP, цитира \"Фокус\". И двамата тунизийци са търсещи убежище. Те са били задържани от правоохранителните органи още в неделя, в близост до границата с Италия, на основание международна заповед за задържане на лица, свързани с нападателя Ахмед Ханачи.", "date": "2017.10.10", "title": "Арестуваха двама тунизийци във връзка с атаката в Марсилия"}
{"url": "https://www.24chasa.bg/novini/article/6489223", "text": "Напредъкът на България във всички сфери е видим за цяла Европа и безспорен принос за това има правителството на Бойко Борисов. Това заяви докладчикът на Европейския парламент за Регламента на Европол Агустин Диас де Мера по време на работна среща с председателя на ПГ на ГЕРБ и зам.-председател на партията Цветан Цветанов. Двамата разговаряха в Брюксел на заседанието на съвместната група за парламентарен контрол на дейността на Европол, информираха от пресцентъра на ГЕРБ. По време на срещата Цветанов и испанският евродепутат обсъдиха проекта за Програмен документ на Европол за периода 2018-2020 г. Агустин Диас де Мера изпрати специални поздравления на премиера Бойко Борисов и припомни отличното сътрудничество по времето, когато Борисов е бил главен секретар на МВР, а той генерален директор на испанската полиция. „Оценката на Испания и испанските служби за сигурност за работата ни с Борисов и с вас като вицепремиер и министър на вътрешните работи винаги е била отлична. Радостен съм, че продължаваме да работим заедно“, каза Диас де Мера пред Цветанов. От своя страна председателят на ПГ на ГЕРБ запозна евродепутата от ЕНП с политическата ситуация в България и последните законодателни инициативи на ГЕРБ и управляващото мнозинство в парламента. Двамата се обединиха около извода, че основните предизвикателства пред системата за сигурност в ЕС и Европол остават организираната престъпност, киберпрестъпността и охраната на външните граници на ЕС.", "date": "2017.10.10", "title": "Цветанов се срещна с докладчика на ЕП по Регламента за Европол Агустин Диас де Мера"}
{"url": "https://www.24chasa.bg/novini/article/6489252", "text": "Мъж на средна възраст се е барикадирал в дома си в хърватския град Пожега и заплашва да задейства взривно устройство, предава HRT. Предполага се, че лицето, което е известно на полицията, има психологически проблеми, цитира \"Фокус\". Първоначално бе разпространена информация, че мъжът държи заложници в дома си. По-късно обаче тя бе опровергана. На място са изпратени медицински екипи и спецчасти на полицията.", "date": "2017.10.10", "title": "Мъж заплашва да задейства взривно устройство в дома си в Хърватия"}
{"url": "https://www.24chasa.bg/novini/article/6489247", "text": "Председателят на ПГ на ГЕРБ и заместник-председател на партията Цветан Цветанов подчерта значението на националните парламенти за контрола на качеството на информацията, която националните служби подават към Европол. Това съобщиха от пресцентъра на ГЕРБ. Цветанов, който е и председател на Комисията по вътрешна сигурност и обществен ред в Народното събрание, каза това в Брюксел по време на Учредителната среща на групата за съвместен парламентарен контрол над дейността на Европейската полицейска служба. Той добави, че работата на Европол е функция от работата на националните служби и заради това е важно националните парламенти да имат много важна роля в осъществяването на контрола върху работата, ефективността и качеството на националните правоохранителни служби. \"Националните парламенти имат ангажимент да осъществят контрол какъв е информационният поток, който службите изпращат на Европол. Държавите-членки трябва да имаме ангажимент да захраним Европол с необходимата информация\", подчерта още Цветанов. Председателят на ПГ на ГЕРБ поздрави директора на Европол Роб Уейнрайт за работата му за издигане авторитета на службата. \"Под ръководството на Уейнрайт Европол се изгради като европейски център за координиране на информацията и стана основна точка за контакт с трети държави\", добави още Цветанов. По време на изказването си Цветан Цветанов препоръча да се обърне голямо внимание на Западните Балкани и значението им за борбата и превенцията на радикализацията и предотвратяване на терористични действия на т.нар. \"чуждестранни бойци\".", "date": "2017.10.10", "title": "Цветанов обърна внимание на Западните Балкани и борбата с тероризма"}
{"url": "https://www.24chasa.bg/novini/article/6489313", "text": "Целта ни е да постигнем споразумение с Великобритания, заяви днес говорител на Европейската комисия. Той направи това изявление покрай разпространяваните предположения, че Лондон се подготвя за напускане на ЕС без постигането на сделка. Кога ще преговаряме зависи от това кога нашите британските партньори са на разположение. Ние сме на разположение денонощно, добави говорителят. В Брюксел вчера започна петият кръг от преговорите с Лондон по условията за напускането на Великобритания през 2019 година. Досега неколкократно комисията заяви, че няма достатъчен напредък в преговорите за запазването правата на гражданите, за граничния режим между Великобритания и Ирландия, както и за уреждането на британските финансови задължения към бюджета на ЕС. Срокът на преговорите е една година и може да бъде удължен с решение на 27-те държави от ЕС. Дори да не бъде постигнато споразумение и да не бъде договорено удължаване на срока на преговорите, Великобритания ще напусне ЕС през март 2019 година. В случай че няма споразумение за търговските отношения, страната ще трябва да търгува с ЕС съгласно правилата на Световната търговска организация.", "date": "2017.10.10", "title": "ЕК: Целта ни е да постигнем споразумение с \nВеликобритания"}
{"url": "https://www.24chasa.bg/novini/article/6489326", "text": "Министър-председателят Бойко Борисов проведе телефонен разговор с председателя на Европейския съвет Доналд Туск. В продължение на дискусиите от срещата на държавните и правителствени ръководители в Талин, двамата обсъдиха теми, свързани с бъдещите процеси и реформи в ЕС и по-конкретно т.нар. Дневен ред на лидерите 2017/2018. Това съобщиха от пресцентъра на Министерски съвет. Туск информира българския премиер за напредъка по изготвянето на дневния ред, по който той провежда консултации с европейските лидери. Целта е при срещите на върха да има повече ефективност и по-добра координация. Министър-председателят Бойко Борисов и председателят на Европейския съвет обсъдиха също така предстоящата среща на върха на тема „Западни Балкани“ в София през май, в рамките на българското председателство на Съвета на ЕС догодина, на която те ще бъдат домакини заедно. Координирани бяха действията по организация на срещата, както и процесa по съгласуване с останалите държави-членки на подходяща дата за насрочване на форума.", "date": "2017.10.10", "title": "Борисов се чу по телефона с Доналд Туск, обсъдиха бъдещите процеси и реформи в ЕС"}
{"url": "https://www.24chasa.bg/novini/article/6489238", "text": "Каталунските власти са готови да изслушат алтернативни предложения на Мадрид във връзка с референдума за отделяне на автономната област от Испания. Това заяви регионалният министър на външните работи Раул Ромева, цитиран от ТАСС и БТА. \"Готови сме да седнем на масата за преговори. Ако (испанските власти) искат да направят предложение, ние сме готови да ги изслушаме. Ако имат какво да предложат, за да бъде уреден въпросът с други методи, то ние сме готови да изслушаме подобно предложение\", каза Ромева в интервю за телевизия Си Ен Ен. Ромева посочи още, че каталунските власти са отправили предложения, които са били отхвърлени от испанското правителство. \"Проблемът е, че години наред, десет години, не получихме никакви предложения\", заяви той. \"Искаме да седнем на масата за преговори. Надяваме се ЕС да убеди испанските власти в това\", посочи още Ромева. По думите му за Каталуня, Испания и Европейския съюз няма друго решение.", "date": "2017.10.10", "title": "Каталуня е готова да изслуша алтернативни предложения от Мадрид"}
{"url": "https://www.24chasa.bg/novini/article/6489318", "text": "Повече от две десетилетия опити на САЩ да се справят със Северна Корея са завършили с провал. Това заяви американският президент Доналд Тръмп, предава радио Voice of America. „Страната ни не се справя успешно със Северна Корея в продължение на 25 г., дала е милиарди долари и нищо не е получила. Политиката не работи!\", написа Тръмп в социалната мрежа „Туитър“, информира \"Фокус\". Последните коментари на американския президент са пореден намек, че Вашингтон може отново да се върне към политичеки курс, насочен към ограничаване на развитието на ядрените оръжия в Северна Корея. Тръмп пише, че предишни американски президенти са водели диалог с Пхенян, но „сключените споразумения и изплатените огромни суми пари ... не работят, договорите са били нарушавани, преди мастилото върху тях да е изсъхвало, превръщайки по този начин преговарящите от САЩ в глупаци. Съжалявам, но само едно нещо работи!\" Какво обаче е това „едно нещо“, Тръмп не пояснява. Въпреки това, коментарите му дават основания да се предположи, че той има предвид военни действия. В подкрепа на хипотезата е изказване за държавния секретар Рекс Тилърсън, който според Тръмп „губи времето си“, опитвайки се да говори със Северна Корея. Седмици наред американският президент влизаше в остра полемика със севернокорейския лидер Ким Чен-ун, заявявайки, че САЩ „биха унищожили“ напълно страната му, за да защитят себе си и съюзниците си. Крайните му изказвания бяха съпроводени от многобройни ракетни изпитания от страна на режима в Пхенян.", "date": "2017.10.10", "title": "Тръмп: Опитите на САЩ да се справят със Северна Корея през последните 25 г. са се провалили"}
{"url": "https://www.24chasa.bg/novini/article/6489523", "text": "Американският президент Доналд Тръмп предизвика държавния секретар Рекс Тилърсън да си премерят коефициентите на интелигентност, ако Тилърсън наистина е нарекъл Тръмп \"дебил\", както беше съобщено в медиите, предаде Асошиейтед прес, съобщи БТА. \"Смятам, че това е фалшива новина. Но ако наистина го е направил, предполагам, че ще трябва да си премерим коефициентите на интелигентност. И мога да ви кажа още отсега кой ще спечели\", заявява Тръмп в публикувано днес интервю за списание \"Форбс\". Разговорът с изданието се е състоял в петък. Миналата седмица американската телевизия Ен Би Си каза, че това лято вицепрезидентът Майк Пенс трябвало да убеждава Тилърсън да не подава оставка, както и че държавният секретар веднъж бил нарекъл президента \"дебил\". Тилърсън увери, че никога не е обмислял да напуска. Негова говорителка каза, че той никога не е използвал подобен език. Днес е предвидено Тръмп и Тилърсън да се съберат на обяд заедно с министъра на отбраната Джеймс Матис.", "date": "2017.10.10", "title": "Тръмп предизвиква Тилърсън да си премерят коефициентите на интелигентност"}
{"url": "https://www.24chasa.bg/novini/article/6489556", "text": "Първо РУ издирва Тодор Иванов Бакалов, на 80 години от гр. София. Мъжът е напуснал дом в пернишкото с. Расник на 05 октомври тази година, около 17, 30 ч. и от тогава е в неизвестност. Бил е на гости при негови близки, инфомират от пресцентъра на МВР. Висок е 176 см., с теменна плешивост. Облечен е със сиво сако и сив панталон, носи широкопола шапка тип „Бомбе“ – черно. Който има информация за човека, да се обади на тел. 112 или в най-близкото поделение на МВР.", "date": "2017.10.10", "title": "Полицията в Перник издирва 80-годишен мъж"}
{"url": "https://www.24chasa.bg/novini/article/6489587", "text": "Иван Иванов е името на късметлията, който ще харчи 20 006 лева от играта „Еврошанс“. Съдбата го отвежда по работа в софийското село Лозен, където се отбива в пункт на . Решава да играе с 9 числа, залагайки на любимата си комбинация, а именни: 2, 7, 9, 18, 40, 43, 55, 70 и 80. И щастието го спохожда – успява да познае всичките 9 и взима разкошната сума от 20 006 лева! Той печели за първи път такава голяма сума и казва, че усещането е страхотно. „Направо онемях, когато числата започнаха да се появяват едно по едно. Първоначално не повярвах и дадох талона за проверка в пункта. Не мога да опиша как се почувствах, когато букмейкърът потвърди печалбата“, споделя 66-годишният печеливш. В миналото бай Иван е бил треньор по джудо, но през последните години се занимава със строителство. Родом е от град Ловеч, но работата му е свързана с пътуване в различни краища на България. С   късметът може да проработи всеки ден! Максималната печалба е 1 МИЛИОН ЛЕВА, а тегленията са на всеки 5 минути.", "date": "2017.10.10", "title": "9 късметлийски числа донесоха печалба от 20 006 лева в „Еврошанс“"}
{"url": "https://www.24chasa.bg/novini/article/6489571", "text": "От 17.00 часа в Министерския съвет ще се проведе брифинг, на който ще бъдат представени резултатите от разговорите за разрешаване на проблемите пред „Емко“. Това съобщиха от правителствената информационна служба                                                                                                                                                                                                                                                                                                                       ", "date": "2017.10.10", "title": "В Министерския съвет ще се проведе брифинг във връзка с „Емко“"}
{"url": "https://www.24chasa.bg/novini/article/6489570", "text": "Съдията от Софийския апелативен съд Красимир Машев, който бе предложен за временен шеф на Софийски градски съд се отказа от поста. Това той стори лично пред съдийската колегия на Висшия съдебен съвет. Повече от два часа и половина вървят дебати около процедурата кой може да предлага временен председател на градския съд. \"Дадох съгласие, но никога не съм се самоизтъквал. Не желая да бъда председател нито временно, нито постоянно. Този съд се нуждае от спокойствие. България се променя искаме или не трябва да се опитаме да живеем заедно\", заяви Машев. Той беше предложен в края на миналата седмица за временно изпълняващ длъжност шеф на СГС от председателя на ВКС Лозан Панов. Именно обаче въпросът дали Панов може да предлага временен шеф на градския съд разпали дискусията в съвета. Според членове на ВСС това може да прави общото събрание на съда, министърът на правосъдието или самият кандидат да се самопредлага. Някой от членове на ВСС се застъпиха за становището, че след като Машев е дал съгласие да бъде номиниран, той едва ли не се е самопредложил. Това наложи и неговата поява във ВСС.", "date": "2017.10.10", "title": "Номиниран за временен шеф на СГС се отказа от поста"}
{"url": "https://www.24chasa.bg/novini/article/6489583", "text": "а. Министерството на отбраната на Руската федерация обяви, че близкоизточната радикална групировка вече не разполага в Сирия с източници на финансиране, които да бъдат използвани за придобиване на оръжия и боеприпаси. Икономическата инфраструктура на терористичната организация там е напълно унищожена, увери говорителят на военното ведомство в Москва Игор Конашенков, предава TACC, цитирана от \"Фокус\". „Руските ВКС са унищожили икономическата инфраструктура на „Ислямска държава“ в Сирия и пресичат всички опити на терористите да възстановят на добива и незаконната продажба на въглеводороди в Сирия. Източници за финансиране за покупки на оръжия и боеприпаси от „Ислямска държава“ в Сирия вече няма“, увери Конашенков.", "date": "2017.10.10", "title": "Русия обяви, че икономическата инфраструктура на ИДИЛ е унищожена"}
{"url": "https://www.24chasa.bg/novini/article/6489625", "text": "След близо три часови дебати съдийската колегия на ВСС избра Десислава Попколева за временен председател на Софийски градски съд до избора на титуляр. Тя бе номинирана от общото събрание на съдиите на 29 септември и кандидатурата й бе внесена в съвета същия ден. На днешното гласуване тя получи 10 гласа за и 3 против. Миналата седмица пак имаше гласуване за Попколева, тогава седем души я подкрепиха. Мястото на председателя на Софийски градски съд е свободно от 2 октомври, когато бе гласувана оставката на титуляра Калоян Топалов. Бившият шеф на съда Калоян Топалов подаде оставка в края на септември. ", "date": "2017.10.10", "title": "Съдийската колегия на ВСС избра временен шеф на Софийски градски съд"}
{"url": "https://www.24chasa.bg/novini/article/6489696", "text": "Министърът на земеделието, храните и горите Румен Порожанов увери, че е създадена организация за инвентаризиране, възлагане на добив и усвояване на увредената дървесина от горски територии, засегнати от съхнене, вредители и абиотични фактори. Това съобщиха от пресцентъра на Министерството на земеделието, храните и горите. По време на третото поредно заседание на създадения с негова заповед кризисен щаб за спешно решаване на проблема, той специално изиска от представителите на Южноцентрално предприятие и Лесозащитна станция Пловдив да предоставят информация за съхнещите гори до Карлово в присъствието на поканения народен представител от района Веска Ненчева. Инж. Ботьо Арабаджиев, директор на ЮЦДП информира, че от направената инспекция на място стана ясно, че това са насаждения, които са засегнати от съхнене поради комплекс от фактори, сред които промяна на климатичните условия, изчерпване на почвения запас и достигане на определена възраст за дървесния вид. Беше посочено, обаче, че има наличие на добър подраст от широколистни видове и се разчита, че естественото възобновяване ще е до 85%. По време на дискусията, бе уточнено, че успоредно с процеса на трансформация на поразените иглолистни насаждения с широколистни, ще има и регенерация на иглолистните насаждения. Според експертите това ще е добро взаимодействие между двата вида, което ще запази досегашните противоерозионни и защитни функции на гората. Заместник-министър Атанас Добрев подчерта, че 6-те държавни горски предприятия продължават да работят усилено по усвояване на увредената дървесина по вече изготвения и действащ краткосрочен план за действие. Отново беше поставен въпросът за необходимостта от мобилизиране на повече специализирана техника, както и за необходимостта от привличане на повече работна ръка, тъй като наличните бригади към момента не са достатъчни. Директорите на предприятия информираха, че намаляват новите площи инвентаризирани короядни петна. Същевременно те посочиха, че на места продължава да се снижава цената на добитата увредена дървесина, както и да се предлага атрактивна цена за добива й, за да се повиши мотивацията на бизнеса. 40% от общо инвентаризираната увредена дървесина е добита.", "date": "2017.10.10", "title": "Порожанов: Спешно действаме по увредената от корояд дървесина"}
