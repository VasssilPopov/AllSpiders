{"url": "https://www.24chasa.bg/novini/article/7219878", "text": "България се представи изключително успешно по време на председателството на Съвета на ЕС и това личи от оценките на страните-членки и техните лидери. Благодарение на България и на премиера Борисов след 15 години отсъствие Западните Балкани отново са в дневния ред на Европа. Това е много важно, защото днес трети страни правят серия от опити да оказват влияние в региона, а когато Западните Балкани са приоритет за ЕС - това е гаранция за сигурност и по-добра свързаност. Това коментира в предаването \"Темите\" по телевизия Европа Цветан Цветанов. Той подчерта, че за разлика от своите предшественици, които са имали отговорно поведение и са търсели диалог, президентът Румен Радев се държи като политически лидер и непрекъснато атакува българските институции. Цветанов обясни, че БСП са готови на всичко, за да предизвикат оставка на правителството и посредством служебен кабинет заедно да управляват с президента си Румен Радев, и отбеляза, че агресията в поведението на Корнелия Нинова неизменно дава отражение сред членовете и симпатизантите на нейната партия и така се създава допълнително напрежение и противопоставяне в обществото. Цветанов коментира също и процедурата по избор на нов тип боен самолет, призивите за програмно правителство, както и предстоящите догодина местни и европейски избори.", "date": "2018.12.28", "title": "Цветанов: Благодарение на премиера Западните Балкани са в дневния ред на Европа (Видео)"}
{"url": "https://www.24chasa.bg/novini/article/7219819", "text": "Израелският министър-председател Бенямин Нетаняху приветства започващата \"нова ера\" в отношенията между неговата страна и Бразилия в изявление преди днешната си среща с новоизбрания крайнодесен президент Жаир Болсонаро в Рио де Жанейро, предаде Франс прес, цитирана от БТА. Това е първата официална визита на израелски лидер в Бразилия. На 1 януари той ще присъства на церемонията по встъпване в длъжност на новия държавен глава в столицата Бразилия. \"Бразилия е огромна страна с невероятен потенциал за Израел от гледна точка на икономика, дипломация и сигурност\", заяви Нетаняху пред журналисти по време на полета към Рио. \"Радваме се да започнем нова ера (в отношенията) между Израел и тази велика сила, каквато е Бразилия\", добави израелският премиер. Нетаняху намекна, че разчита Болсонаро да обяви официално прехвърлянето на бразилското посолство в Израел от Тел Авив в Ерусалим, така както направиха САЩ през май. Търговските отношения на Бразилия с арабските пазари може да пострадат, ако тя премести посолството си. През 2017 г. страната изнесе говеждо месо на стойност 5,06 милиарда долара, като износът за 983 милиона долара беше за 17 арабски държави. Нетаняху и Болсонаро ще обядват заедно днес във военен обект на прочутия плаж Копакабана. Израелският министър-председател ще е сред основните световни лидери, които ще присъстват в понеделник на церемонията по встъпване в длъжност, редом с чилийския президент Себастиан Пинера и унгарския премиер Виктор Орбан. Доналд Тръмп, на когото Болсонаро се възхищава, няма да е там лично, но ще изпрати държавния секретар Майк Помпейо, който ще се срещне с Нетаняху на 1 януари в град Бразилия. Нетаняху ще се срещне също с президентите на Чили и Хондурас, с членовете на бразилската еврейска общност и с произраелска група християни. В момента стокообменът между Израел и Бразилия е на стойност 1,2 млрд долара. Във вторник Нетаняху обяви, че се водят преговори за използването на израелски технологии за производството на вода в Североизточна Бразилия, пострадала от дълги периоди на суша.", "date": "2018.12.28", "title": "Нетаняху приветства новата ера в отношенията с Бразилия"}
{"url": "https://www.24chasa.bg/novini/article/7219824", "text": "Великобритания не е постигнала договореност с руската страна за възстановяване на числеността на персонала на посолствата, съкратен след случая с отравянето в Солсбъри, съобщи днес представител на външното ведомство на Обединеното кралство, предаде ТАСС. \"Имахме непрекъснат диалог с Русия във връзка с дипломатическите визи още преди събитията в Солсбъри. Редовно разменяме визи за дипломатическия персонал и няма да коментираме отделни случаи. Никакви нови договорености не са били съгласувани\", заяви служител на Форин офис. Той каза, че няма никакви промени в позицията на официален Лондон \"относно руското дипломатическо присъствие във Великобритания, включително мерки, приети след Солсбъри\", предаде БТА. По-рано днес посланикът на Руската федерация в Лондон Александър Яковенко каза в интервю за телевизия \"Русия 24\", че Москва и Лондон са се договорили за постепенно възстановяване на числеността на дипломатическите представителства, считано от януари 2019 г., припомня ТАСС. По-късно днес прессекретарят на посолството на Русия в Лондон заяви, че за пръв път след инцидента в Солсбъри Москва и Лондон са издали на взаимна основа определен брой визи за бъдещи служители на дипломатическите представителства, предаде ТАСС. Прессекретарят направи това уточнение след интервюто на посланик Яковенко и опровержението на думите му от МВнР на Великобритания, предаде ТАСС.", "date": "2018.12.28", "title": "Лондон не се е договорил с Русия за възстановяване на дипломатите"}
{"url": "https://www.24chasa.bg/novini/article/7219834", "text": "Един палестинец е убит, а между шест и осем души са ранени днес при гранични сблъсъци с израелски войници, съобщи здравното министерство в ивицата Газа, цитирано от ДПА и Франс прес. Говорителка на израелската армия каза, че около 5000 палестинци са участвали в протести на различни места по границата. Те са хвърляли по войниците камъни и експлозиви, а униформените отговорили с мерки за разпръсване на множеството, като в някои райони са стреляли с бойни патрони. 26-годишният Карам Фаяд е бил застрелян източно от град Хан Юнис. Преди седмица израелски войници убиха четирима палестинци при сблъсъци по границата с Газа, припомня БТА. Войнствени палестински организации в крайбрежната ивица заплашиха с твърд отговор, ако днес също има загинали. Според израелската полиция, днес палестинците отново са пуснали горящи балони през границата към Израел, преди началото на протеста. През последните месеци такива горящи предмети неколкократно предизвикваха пожари в граничния район. От края на март при протести на границата с Газа са били убити 245 палестинци, а ранените са хиляди, съобщи здравното министерство в Газа. През същия период са убити и двама израелски войници. Демонстрантите настояват палестинските бежанци да получат правото да се върнат в земите си, които са напуснали след създаването на Израел през 1948 г. Те искат също да се сложи край на подкрепяната от Египет блокада на палестинската територия на брега на Средиземно море, продължаваща повече от десетилетие. Израел и Египет оправдават блокадата със съображения за сигурност. В Газа, където има недостиг на питейна вода и електричество, в трудни условия живеят около 2 милиона души. Там управлява партия Хамас, смятана от ЕС, Израел и САЩ за терористична организация. Хамас се е посветила на унищожението на Израел, посочва ДПА. Еврейската държава се защитава от обвиненията, че използва прекомерна сила, като обвинява ислямисткото движение Хамас, че използва мобилизацията на палестинците като прикритие за \"терористична дейност\", припомня АФП.", "date": "2018.12.28", "title": "Израелски войници застреляха палестинец при нови сблъсъци на границата с Газа"}
{"url": "https://www.24chasa.bg/novini/article/7219836", "text": "Петнайсет журналисти, които са отразявали нападението над македонския парламент на 27 април 2017 г., са предприели инициатива да съдят държавата с искане за компенсация, съобщава агенция МИА. Журналистът Боби Христов, един от инициаторите, каза, че в момента те се консултират с юридически експерти. \"Има възможност искът да бъде разширен и в рамките на един граждански иск да бъде разследвано поведението на лица, които, като са предприели или не са предприели действия, са позволили да се случат инциденти\", каза той, цитиран от БТА. \"До момента петнайсет колеги са подкрепили инициативата, която е отворена за всеки - други репортери, фоторепортери, оператори и т.н.\", заяви Христов.", "date": "2018.12.28", "title": "Журналисти, отразявали нападението над македонския парламент през 2017 г., съдят държавата"}
{"url": "https://www.24chasa.bg/novini/article/7219765", "text": "“Създаваха се и се поддържаха вътрешнопартийни интриги от най-високо място в партията, като целта беше Нещата стигнаха дотам, че нямаше спокойна среда в ДОСТ.” Това са част от мотивите да напусне партията на бившия общински лидер в Кърджали Рашит Рашит. Веднага след Коледа стана ясно, че 30 близки на Местан напускат партията му. Освен Рашит сред напусналите са и хора като Хюсеин Хафъзов, станал известен с фразата си в Народното събрание за “ваканцуването”, и Шабанали Ахмед, който бе топлата връзка с Анкара. “ДОСТ абдикира от поетите при учредяването обещания, не развива политическа дейност в полза на хората”, смята Рашит. Обвинява ръководството и в неспазване на устава. Решенията се вземали без мнозинство. “Чашата преля с организирания банкет на 25 декември - нощта преди посещението на гроба на убитата по време на протестите през 1984 г. в Могиляне 17-месечна Тюркян. каза Рашит. Останал изумен, че се прави купон, като с парите е можело да се покрият част от задължения на ДОСТ към хората, работили за партията на предишните избори. Рашит е убеден, енергията, насъбрана преди 2 г., ще бъде насочена към други центрове. Масата хора гласували за ДОСТ не заради Местан, напротив - щяха да са повече без него, обяснява той. 40-годишният Шабанали Ахмед, който стопли отношенията между Турция и ДПС, докато начело на движението бе Местан, а след това бе сред първите отцепили се от ДПС депутати, също е напуснал ДОСТ. Ахмед е завършил университет в Йордания и теология в турския град Коня. Бе зам. районен мюфтия в Хасково и районен на Кърджали, а впоследствие оглави и Висшия мюсюлмански съвет. Духовникът присъства на първата среща на Местан с турския президент Реджеп Ердоган в Турция. Шабанали беше един от първите депутати-отцепници от ДПС, застанали до Местан при основаването на ДОСТ. В първите месеци от съществуването на партията беше смятан за дясна ръка на лидера и беше негов заместник. Общи възгледи с гюленистите пък подозират запознати с разрива между Хюсеин Хафъзов и Лютви Местан. Самият Хафъзов не бе открит по телефона за коментар. Твърди се обаче, че заради близост до гюленистите 42-годишният Хюсеин Хафъзов е жител на айтоското село Тополица. Завършва средното си образование в ислямското духовно училище в Шумен, откъдето се предполага, че се и запалил по възгледите на Фетуллах Гюлен. След като завършва българска филология и журналистика в Бургаския свободен университет, работи като секретар на Районното мюфтийство в Айтос, откъдето прави кариера в Главното мюфтийство първо като началник-отдел “Образование”, а после и като секретар. Въпреки бургаския си корен на последните парламентарни избори събра неочаквано малко гласове в областта. Преди 4 г. Хафъзов загуби брат си, който катастрофира на връщане от Хасково към родната Тополица.", "date": "2018.12.28", "title": "Банкет с алкохол прелял чашата за хората\nна Местан в Кърджали"}
{"url": "https://www.24chasa.bg/novini/article/7219857", "text": "Премиерът Бойко Борисов е приел поканата за участие в Световния икономически форум в Давос, Швейцария. Това потвърдиха днес пред   от Министерския съвет. “Участието на министър-председателя е потвърдено и той ще бъде в Давос за лидерския форум, който е фиксиран в датите от 22 до 25 януари”, заявиха високопоставени източници от правителството. Припомняме, че  “Президентът ще участва, както миналата година”, заяви говорителката на Тръмп Сара Сандърс, цитирана от Асошейтед прес. Борисов и Тръмп вече разговаряха през тази година в САЩ, когато българският премиер бе в Ню Йорк за срещата на високо равнище на ООН в края на септември. Това е второто участие на Бойко Борисов на световното събитие, което събира политическия и икономически елит. Миналата година българският премиер призова лидерите и “всички разумно мислещи хора и световни организации да се обединят в името на мира и стабилността”. Предстоящият форум се очаква да събере повече от 1000 ръководители и членове на повече от 100 правителства, мениджъри на водещи световни компании, лидери на международни организации и неправителствени организации и др. Като основна тема се оформят дискусиите около глобализацията и четвъртата индустриална революция. Форумът в Давос през 2019 година ще се проведе във времена на безпрецедентна несигурност и противоречия по света, се казва в програмата на световната среща.", "date": "2018.12.28", "title": "Борисов и Тръмп заедно в Давос през януари"}
{"url": "https://www.24chasa.bg/novini/article/7219777", "text": "Двама виетнамски туристи са загинали, а още 10 са били ранени при бомбено нападение срещу автобуса им близо до пирамидите в Гиза в египетската столица Кайро, съобщи египетското вътрешно министерство, цитирано от световните агенции. \"Самоделно взривно устройство е избухнало при преминаването на автобус с 14 виетнамски туристи\", уточни министерството в комюнике, цитирано от Франс прес. При нападението са ранени също шофьорът на автобуса и служителка на туристическа фирма, предава БТА. Асошиейтед прес припомня, че египетските власти се борят от години с ислямистките екстремисти на Синайския полуостров и с бунт, който понякога обхваща и съседни райони, като мишена са християнското малцинство или туристи. Днешното нападение обаче е първото срещу чуждестранни туристи от почти две години.", "date": "2018.12.28", "title": "Взрив в туристически автобус близо до пирамидите в Гиза, има 2 жертви и 10 ранени (Снимки)"}
{"url": "https://www.24chasa.bg/novini/article/7219783", "text": "са освободени, предаде ТАСС, цитирайки полицейската говорителка Моника Шиндлова. \"Заложниците в \"Уникредит банк\" в град Пршибрам бяха освободени в резултат на успешно проведена полицейска операция. Няма пострадали, каза говорителката, предаде БТА. Шиндлова добави, че престъпникът е направил неуспешен опит да обере банката и е взел девет заложници. По-късно той пусна един от тях, припомня ТАСС. Нападателят, роден през 1990 г., е носел пистолет. Град Пршибрам се намира на 60 км югозападно от столицата Прага.", "date": "2018.12.28", "title": "Освободиха заложниците, задържани от престъпник в чешка банка"}
{"url": "https://www.24chasa.bg/novini/article/7217981", "text": "На 84-годишна възраст почина големият български художник и общественик акад. Светлин Русев. Работи като живописец и монументалист. Живописец с монументален размах, нечовешка енергия и човек с изострена социална чувствителност. Ценяха го не само заради изкуството му, а и заради способността му да отстоява каузи, в които вярва, каквото и да му коства това. За мнозина си остана Учителят. “Той беше цяла вселена, рицар на гражданската съвест, един последен мохикан сред хората, чужди на лъжата, предани на чувството за морал”, казва за него колегата му по четка Вежди Рашидов. “Лутах се в търсене на магическия философски камък на мъдростта, с вечните отговори на живота отсам и живота отвъд; стигнах до каменна кариера, с кървавите следи на време, труд и мъка. Повярвах, че съм намерил пътя - илюзия!!!”, написа Маестрото дни преди края си. Една от последните му рисунки е ликът на Христос. Божидар Димитров, всеобхватен историк и сладкодумен разказвач, си отиде на 72 г. Сам си подаде оставката като шеф на НИМ. “Най-после ще имам спокойствие да си пиша книгите и да си подготвям тв предаванията”, убеден беше той. Когато сдаде директорския пост, мнозина нарекоха това “краят на една епоха”. По време на ръководството му музеят се разраства до мащабите на истински национален. Реставрацията на Боянската църква, Дряновския манастир и “Св. 40 мъченици” Димитров определя като едни от най-големите постижения в кариерата си. Беше сладкодумен разказвач на истории от историята. Освен това говореше компетентно, задълбочено и увлекателно. Автор на десетки книги, студии, тв предавания. Сладкодумните му и колоритни разкази вършеха повече работа за защита на българското и от цяла пехотна дивизия. Той беше не историк, а воин. За него историята не беше прашна дебела книга, а беше сражение, където всеки народ брани своята истина. Българската история осиротя, тя загуби най-страстния си и колоритен защитник. Божидар не беше долюбван от всички, особено от тези с по-нежен и изтънчен слухов апарат, той наистина не беше “академичен\", но имаше удивителната способност да се набива на очи и да стърчи. Винаги успяваше да смеси епичното с комичното, да те накара хем да се гордееш с нещо, хем да се усмихваш. Да направи историята интересна не за дузина, а за стотици хиляди зрители. Понякога грубоват, понякога изтънчен, но винаги остроумен и смел - особено когато трябваше да се защити някоя българска кауза. Остра левкемия ни отне Евгений Станчев. Той почина на 78 години. Евгений беше журналист с изключителна креативност, искрящо чувство за хумор и оригинално перо. Професионалната си кариера започва във в. “Народна младеж\". Продължава в “Поглед”, където е зам. главен, а после и главен редактор. Бил е начело и на вестниците “Дума” и “Кеш”. През 1985 г. възроди идеята на Алеко Константинов. Чрез вестника Станчев кани всички, които не са се качвали на Черни връх, да направят това заедно. Откликват около 10 000 души. Пак по негова идея журналисти от “Поглед” откриха къде се намира географският център на България - в местността Узана над Габрово. Като главен редактор на “Поглед” Станчев беше уволнен. В рубриката “Неканени мисли” Стефан Продев написа, че нашите ръководители също могат да подават оставки. Евгений беше бохем и широко скроен човек. Да се работи с него беше истинско удоволствие. Христина Ангелакова е световноизвестен мецосопран. Учи в Българската консерватория. Заминава за Италия, където записва специализация в академията “Санта Чечилия” в Рим. Подписва тригодишен договор с операта La Scala. Пее на една сцена с Доминго, Павароти, Карерас. След редица награди в световни конкурси, се завръща у нас и пее в Софийската опера 23 г. Била е и неин директор. Има блестящи превъплъщения в роли от италианската, руската, френската и българската оперна класика: Амнерис, Азучена, Кармен, Сантуца и др. Отиде си на 73 г. Тончо Русев остави диря в българската естрадна музика. Голям музикант, но преди всичко - голям човек. Композиторът, наричан от цялата естрада гръбнакът на българската попмузика, си отиде, преди да навърши 86 години. Написал е над хиляда песни, издавани в САЩ, Англия, Франция, Испания, Италия, Гърция, Русия. Десетки негови песни изпълнява Лили Иванова - “Ти сън ли си”, “Панаири” , “Не всичко е пари, приятелю”. Обличал е в музика стиховете на Дамян Дамянов, Елисавета Багряна, Иван Вазов, Дора Габе, Петя Дубарова, Христо Фотев и др. Актьор на словото - не само от сцената, но и автор - майстор на думите в книги. Човек на вица, артист, горящ в театъра и за театъра. Това беше Вели Чаушев, който си отиде на 83 г. Целият си живот отдаде на Сатиричния театър. Години наред актьорът живееше със стихове на Валери Петров и те звучаха като лична изповед, като историята на собствения му живот в моноспектакъла “Сърцето е заложна къща”. Труден и възвисен, противоречив и странен за мнозина. Отшелник, но в същото време близо до хората. Грешен, но наричан светец от народа. Възхваляван, но и обругаван. Това е дядо Добри, аскетът, посветил половината си живот в служба на Бог и на религията и дарил стотици хиляди за ремонт и изграждане на няколко български църкви и манастири. Нужен беше такъв духовен великан, за да ни възпира по пътя към материалното и облагите. Със своя пример да възпитава, да поучава и да гради рушащите се мостове към Бог. Със своята харизма да обединява хората и да помогне семената на доброто, които събират сили и чакат подходящите условия, най-сетне да покълнат. България имаше нужда от своя съвременен светец. И го получи. който твореше в Париж, но не забрави България, създаваше мостове между различни светове. Рисуваше в различни точки на планетата с наивност и доброта, каквато носят в душата си само големите творци. В Италия колоритът му се стопля, в Холандия в творбите му нахлуват драматични енергии, в Южна Франция го омайва “ароматът на тревите”, но в основата на всичко си остава винаги неговата родина България, с нейния фолклор, прекрасна природа и вечен пристан, изпълнен с детски спомени, любов и особена носталгия. “В творбите ми се старая да излизат лъчи навсякъде, да разкъсвам затвореното, да полети въображението в пространството, завиждам на птиците”, казваше творецът, който ни напусна на 77 г. след над 140 изложби и картини в световни колекции. една от най-интелигентните и фини актриси, отдали творческата си съдба на Сатиричния театър. Безкрайно женствена и мека, любимка на малки и големи, човек с нелека съдба, но с непреклонно чувство за достойнство. “Тя беше най-добрият и щедър човек, когото съм познавал. Когато постъпи в Сатирата, беше най-красивата актриса”, спомня си нейният приятел и колега Николай Николаев - Бате Николай, който скоро я последва на небето. посланик във ФРГ при откриването на посолството там през 1974 г. и посланик в ГДР при закриването на амбасадата през 1991 г. Той е кмет на София от 1978 до 1986 г., като мандатът му се запомни с голямото строителство. Петър Междуречки е роден на 2 май 1934 г. в гр. Неврокоп (дн. Гоце Делчев). Родът му идва от кукушкото село Междурек. Завършва юридически науки, икономика и журналистика в ГДР и дипломация в Москва. 20 г. е служител на МВнР и външния отдел на ЦК. През 1974 г. България установява дипломатически отношения с ФРГ и Междуречки е изпратен за първи посланик там. Бързо създава контакти с най-големите немски политици - Вили Бранд, Хелмут Шмит, Хелмут Кол, Йозеф Щраус, Ханс-Дитрих Геншер и др. “Надяваме се добрите му дела да послужат за пример на поколенията\", казаха за “24 часа” от семейството. който изигра Бойчо Огнянов във филма “Под игото”. Дълги годиничаст от трупата на Народния театър, той е и негов директор през 1966-67 г. Има забележителни роли в “Иван Шишман”, “Прокурорът”, “Съвест”, “Майстор Манол\" и др. Специализира режисура в Англия. Бил е и председател на Съюза на артистите в България. Ще остане в паметта на хората и като рецитатор с мекия си и кадифен глас.Ръководи детски театрален състав и с много любов и внимание е показвал на младите хора пътя в театралното изкуство. почина на 77-годишна възраст Четири дни лекарите се бориха за живота му след масивен инсулт. “Цяла една епоха на светлина и човещина си отива”, написа синът му - художникът Стефан Николаев, в социалните мрежи. Част от живота си Бате Николай посвети да помага на малките пациенти в института “Пирогов” в ролята на професор Коко, завеждащ Клиника по психо- и смехотерапия. Последните години от живота на актьора не бяха леки. През август 2016 г. беше пребит от рецидивист. - На 86-годишна възраст на 28 януари почина Станиш Бонев, известен политик и държавник от времето на социализма. Между 1981 и 1985 г. той е един от най-близките хора на Тодор Живков. Последователно е издигнат за зам.-председател на МС, председател на Държавния комитет за планиране и кандидат-член на Политбюро на ЦК на БКП. Бил е и народен представител. - Проф. Стефан Брезински, който научи поколения журналисти на думите, почина на 86 г. За лекциите на професора аудиториите винаги бяха пълни и тихи. Защото всички, които искаха да станат добри журналисти, знаеха, че Стефан Брезински учи как да се борави с основното оръжие на професията - думите и изреченията. - Ихтиологът проф. Никола Маргаритов - Внезапно почина съдия Джузепе Роджери от ВАС. - Стотици се простиха с актьора Николай Кимчев. - Проф. Димитър Зашев, който преведе Хайдегер. - Георги Гегов - шефът на “Булгартрансгаз”. - Александър Краваров - кметът, при който Банско порасна. - Акад. Николай Кауфман - изтъкнат музиколог, фолклорист и композитор, автор на 3 от песните в спечелилия “Грами” албум “Мистерията на българските гласове”. Записал е над 40 000 народни песни и мелодии. - Сбогом на актьора Николай Калчев - изключително красив, той е любимец в Сатиричния театър, където има изяви и като режисьор. - Проф. Иван Янакиев, светило в “Пирогов\", дългогодишен завеждащ Централна реанимация. - Пламен Тодоров - известен фотожурналист. - Юлиян Генов - бизнесмен. -  Валентин Гоневски - дългогодишен оператор и режисьор в БНТ, автор на документални и игрални филми, запомнящи се постановки в телевизионния театър и шоу програми. - Божидар Данев - изпълнителен председател на БКС. - Проф. д-р Тодор Чернев - повече от 38 години от живота си той отдаде на университетска болница “Майчин дом”, където ръководи клиниката по фетална медицина”. - Аниматорът Румен Петков - създал култовите за поколения образите на щъркела Чоко и жабока Боко, а после пробил в САЩ, почина на 70 години. Носител е на “Златна палма” от кинофестивала в Кан от 1985 г. за “Женитба”, който режисира със Слав Бакалов. - Певицата Надежда Аджова - една от най-известните изпълнителки на стари градски и народни песни - Петър Атанасов - човекът, който знаеше всичко за алпинизма. - Журналистката от БНР Савелина Савова. - Красимир Сребров - шеф на ДАИ. -  Ивайло Крайчовски - легендарният басист на ФСБ, умря внезапно на 57 г. Предаде се, отиде си разочарован, казаха негови колеги. - Бившият депутат д-р Николай Згурев изгуби битката с рака. -  Актрисата Росица Данаилова - сестра на Стефан Данаилов, наричана “българската Мерилин Монро”. - Известният журналист международник Ненчо Хранов дълги години бе шеф на международния отдел на в. “Работническо дело”, зам. генерален директор на БТА, преподавател по международна политика във Факултета по журналистика на СУ. - Художникът Стоян Дуков - един от създателите на българската анимационна школа, режисьор и сценарист. - Изпратихме Светослав Светославов-Славето - съпруг на актрисата Татяна Лолова и самоук художник. - Режисьорът Димитър Петков - бащата на детското ни кино. - Поетът и преводач Димитър Стефанов. - Режисьорът Цветодар Марков, автор на филмите “Лов на дребни хищници” и “Докато Ая спеше”. - Журналистката Надежда Кехайова почина на 40 години. - Борис Цветков - доайен на българските дипломати. - Бившият министър Васил Гоцев почина на 89 г. - Иван Пеев - втори съпруг на Лили Иванова - музикант, аранжор и композитор. - Инфаркт покоси бургаския топадвокат Евгений Мосинов. - Най-опитният спасител Лаврентий Силов. - На 68 г. си отиде големият журналист Асен Гешаков. Той беше ярък и честен в професията. Кариерата му започва в БНР, продължава в БНТ, където е редактор в новините и водещ. Преди да започне работа в “Свободна Европа”, е кореспондент на националната телевизия в Москва.", "date": "2018.12.28", "title": "С кои българи се сбогувахме през 2018 г."}
{"url": "https://www.24chasa.bg/novini/article/7219817", "text": "Интернет страницата на гръцката държавна телевизия ЕРТ е била обект на хакерска атака днес следобед, извършена вероятно от турски хакери, съобщава в електронното си издание гръцкият вестник \"Елефтерос типос\", цитира БТА. При влизането в спортната секция на страницата на ЕРТ посетителите са били препращани към друга страница с турски домейн с изображение на танк на фона на турското знаме и войник. Също така на страницата е имало текст на турски език, който казва: \"Една нощ ние може да дойдем. Нашите граници са нашата червена линия. Предупреждаваме тези, които преминават границите, че историята може да се повтори, както на 22 септември 1922 г.\". Тази дата препраща към опустошаването на Смирна (Измир) от турските войски и началото на бежанската драма за гръцкото, но и за арменското население (от Мала Азия), припомня \"Елефтерос типос\".", "date": "2018.12.28", "title": "Турски хакери атакуваха сайта на гръцката държавна телевизия"}
{"url": "https://www.24chasa.bg/novini/article/7219795", "text": "Най-възрастният американец Ричард Овъртън, участвал във Втората световна война, почина на 112 години в Остин, съобщи АФП. Ричард Овъртън, който е внук на роб, придоби известност, когато стана най-възрастният жив ветеран от война. През 2013 г. той се срещна с президента Барак Обама в Белия дом, а улицата, на която живееше, беше наречена на него за 111-ата му годишнина, предава БТА. Столетникът няма деца, макар и да е бил женен два пъти. Той е работил в мебелни магазини и като куриер на тексаското министерство на финансите. Пенсионира се на 85-годишна възраст. Последните си години прекарва на верандата си, пушейки пури и отпивайки кафе или кока-кола с малко уиски. Най-възрастният мъж в света е 113-годишният японец Масазу Нонака. Четири жени обаче са по-възрастни от него. Доайен на човечеството е японката Кане Танака, която на 2 януари ще навърши 116 г.", "date": "2018.12.28", "title": "На 112 години почина най-възрастният американец, участвал във Втората световна война"}
{"url": "https://www.24chasa.bg/novini/article/7219820", "text": "По информация на българското посолство в Кайро, към този момент няма данни за пострадали български граждани при  , съобщиха от Министерството на външните работи. По данни на местните власти, автобусът е превозвал виетнамски туристи. При експлозията са загинали двама от пътниците и десет са били ранени.", "date": "2018.12.28", "title": "Външно: Няма данни за пострадали българи при взрива в туристически автобус в Кайро"}
{"url": "https://www.24chasa.bg/novini/article/7219628", "text": "6,9 на сто от годишните разходи на българина през 2017 г. са били за хотели и ресторанти. Това сочат публикувани в петък сравнителни данни на Евростат за харчовете на жителите на Европейския съюз. Средният за ЕС разход по това перо от домакинския бюджет е 8,8%. На първите три места по най-висок дял на тези разходи са Малта с над 20%, Кипър - с 18%, и Испания със 17%. На другия край са Румъния, Полша и Литва, в които тези разходи са под 5% от общите. Веднага на четвърто място е Германия с малко над 5%, сочат данните. България е по-скоро в златната среда по този показател. За отбелязване е обаче, че по-голямата част от тези разходи на българина - над 4%, се получават от похарченото по ресторанти и заведения, а не толкова от хотелско настаняване. Освен това данните показват, че за последните 10 години българинът почти не е променил навиците си в това отношение. През 2007 г. ресторантите и хотелите са съставлявали 6,1% от харчовете му. ", "date": "2018.12.28", "title": "7% от разходите на българина - за хотели и заведения"}
{"url": "https://www.24chasa.bg/novini/article/7219698", "text": "Президентът Георге Иванов не може да попречи на напредъка на Македония към членство в ЕС и НАТО, се казва в изявление на македонското правителство по повод  , съобщава агенция МИА, цитирана от БТА. Македонското правителство подчертава, че президентът Иванов още веднъж е демонстрирал, че той остава верен на своята решимост да продължава да разделя гражданите на Македония, като разпространява лъжи и омраза в опит да спре прогреса на страната. В изявлението се казва, че Иванов е пленник на миналото, няма ясна перспектива за европейския и евроатлантическия дневен ред на страната и е политик, който не е отдаден на стратегическите й цели. Правителството подчертава, че гражданите, международната общност, Европейският съюз и НАТО подкрепят политиките на кабинета за интеграция и реформи, които са поставили страната на пътя към успеха и са осигурили благоденствието и националната идентичност.", "date": "2018.12.28", "title": "Македонският кабинет: Президентът не може да ни попречи за ЕС и НАТО"}
{"url": "https://www.24chasa.bg/novini/article/7219603", "text": "Екипът на Кейси Ребхолц от университета \"Джонс Хопкинс\" установи, че прекомерната употреба на подсладени напитки увеличава риска от хронична бъбречна недостатъчност, съобщи \"Медикъл експрес\", цитиран от БТА. Специалистите са изследвали 3003-ма души, които трябвало да отговорят на въпросници, свързани с хранителния им режим. Здравният статус на участниците бил проследен 9 години. За споменатия период 185 души развили хронична бъбречна недостатъчност. При повечето от тях била констатирана повишена консумация на подсладени плодови сокове и газирани напитки. Те се оказали с 61 процента по-висок риск да развият заболяването, в сравнение с останалите", "date": "2018.12.28", "title": "Подсладените напитки са вредни за бъбреците"}
{"url": "https://www.24chasa.bg/novini/article/7219562", "text": "Късметлията Драгомир Петков от град Асеновград спечели 1 000 000 лева в навечерието на най-светлите коледни празници. Така щастливецът стана 15-тият милионер от игрите на Национална лотария за 2018-а година. Огромната коледна изненада му направи билет „Златните пирамиди за милиони 2“. Драгомир е на 55 години, семеен, с две дъщери. Работи като пожарникар от 35 години. „Чувството да спечелиш 1 000 000 лева е невероятно. Не вярвах, че по Коледа се случват чудеса, но вече повярвах“, сподели късметлията. Той разказа, че никога не е очаквал, че ще спечели такава сума от лотарията. Голямата печалба предизвиква еуфория и сред най-близките му. „Щастливи сме цялото семейство“, каза съпругата на милионера Марияна Петкова. С парите Драгомир ще купи жилище на една от дъщерите си и ще помага на семейството си.", "date": "2018.12.28", "title": "Късметлия от Асеновград е 15-тият милионер за 2018-а от Национална лотария"}
{"url": "https://www.24chasa.bg/novini/article/7219574", "text": "Жителите и гостите на испанския град Иби се замерваха с брашно и яйца на традиционния фестивал \"Елс енфаринатс\", съобщи Ройтерс, цитирана от БТА. Традицията е на повече от 200 години, но е прекъсната и възстановена през 1981 г. За фестивала група хора се обличат във военни униформи и инсценират преврат, за да обявят нови правила и до събират глоби от неспазващите ги. Събраните средства се даряват за благотворителност, а жителите на Иби възстановяват реда, като замерват превратаджиите с яйца и ги посипват с брашно. Фестивалът винаги е на 28 декември - деня на младенците, в памет на избитите от библейския цар Ирод деца.", "date": "2018.12.28", "title": "Испанци се замерваха с брашно и яйца (Видео)"}
{"url": "https://www.24chasa.bg/novini/article/7219544", "text": "Реалната доходност от депозитите е отрицателна Ипотечните заеми продължават да поевтиняват и през ноември тази година, показва статистиката на БНБ, публикувана в последния за 2018 г. работен ден. Лихвите по потребителските заеми обаче вървят нагоре за пети пореден месец. Доходът, който носят депозитите, продължава да намалява. Реалната доходност вече е отрицателна, защото е под инфлацията, която за тази година е около 3,3%, сочат още данните. Средният лихвен процент по депозитите в левове за една година - през ноември 2018 г. спрямо ноември 2017 г., е спаднал с нови 0,15 процентни пункта до 0,09%. При тези в евро се е понижил с 0,04 пр.п. до 0,03%. За една година средната лихва по ипотечните заеми е намаляла с още 0,56 пр.п. до 3,24%. Понижението при договорените в евро ипотечни заеми се е понижила с 0,41 процентни пункта до 3,72%. Годишните разходите по ипотечните кредити са намалели спрямо ноември 2017 г. с 0,61 пр.п. до 3,59%, а при евровите по-малко - с 0,27 пр.п.до 4,22%. Средният лихвен процент по кредитите за потребление в левове през ноември т.г. спрямо ноември м.г. се е увеличил с 0,53 пр.п. до 8,67%. Потребителските заеми в евро леко са поевтинели - с 0,85 пр.п. до 4,11%. Годишният процент на разходите по левовите потребителски заеми също растат- с 0,26 пр.п. до 10,78%, а по кредитите за потребление в евро спадат с 1,23 пр.п. до 4,38%. Заемите през кредитна карта за една година са се оскъпили с 1,05 пр.п. до 19,32%, а тези в евро леко са поевтинели - с 0,42 пр.п. до 17,52%.", "date": "2018.12.28", "title": "Лихвите по ипотеки паднаха до 3,24%"}
{"url": "https://www.24chasa.bg/novini/article/7219581", "text": "Износът на руски газ за Европа е достигнал нов рекорд през 2018 година въпреки дипломатическото напрежение и стремежа на Европейския съюз да намали зависимостта си от Русия, съобщи руската газова компания Газпром, цитирана от Франс прес. Газпром, която държи монопола за износ на газ чрез газопроводи, е продала в Европа и Турция 201 милиарда кубични метра газ през изминалата година или с около 3,5 на сто повече в сравнение с 2017 година, посочи пред журналисти нейният генерален директор Алексей Милер, цитиран от БТА. Този износ представлява по-голямата част от продажбите за Европа, а друга част, която е открита за конкуренцията, е износ на втечнен природен газ. Постоянното нарастване на европейското търсене на руски газ се изтъква от Русия в защита на новите й проекти за газопроводи - през Турция и Балтийско море - въпреки възраженията на ЕС, който от години твърди, че иска да диверсифицира източниците си на доставка. Газпром, която е наследник на съветското министерство на газа, покрива около една трета от европейското потребление. Общото производство на газ на групата, което преди няколко години достигна най-ниско равнище от разпадането на СССР на фона на засилената конкуренция, се е възстановило с над 5 процента през 2018 година до 497,6 милиарда кубични метра, уточни Милер.", "date": "2018.12.28", "title": "Нов рекорд на износа на руски газ за Европа \n през 2018 г."}
{"url": "https://www.24chasa.bg/novini/article/7219584", "text": "Испанското правителство ще приеме спешни мерки, подготвяйки се за ситуацията Великобритания да напусне Европейския съюз без споразумение между Лондон и Брюксел, предаде Франс прес, цитирайки премиера Педро Санчес. \"Тези мерки ще бъдат приети с указ, който ще бъде представен най-късно в началото на февруари\", заяви премиерът на пресконференция, на която направи равносметка на изминалата година. Основната цел на мерките е да гарантират запазването на сегашните търговски връзки и на правата, с които се ползват в момента британците в Испания - при условие, че Лондон отговори с реципрочност към правата на испанските граждани във Великобритания. \"Искам да призова към спокойствие испанците, които живеят във Великобритания и британците в Испания: техните права ще бъдат запазени, независимо по кой сценарий\" ще се развият събитията, обеща Санчес. Той добави, че разработването на мерките се извършва в тясно сътрудничество с Брюксел и с останалите страни членки на ЕС, а дискусиите са в напреднал стадий, предава БТА. На 19 декември Европейската комисия обяви, че за да се избегне хаос в деня на Брекзита, е взела мерки за секторите, които ще бъдат засегнати най-тежко от евентуална липса на споразумение. Целта е да се избегне рязка раздяла на 29 март догодина, което може да постави в затруднение граждани и предприятия както във Великобритания, така и в страните членки на ЕС, особено свързаните с финансовия сектор, въздушния транспорт, митниците и политиката в областта на климата. Британската премиерка Тереза Мей договори споразумение с останалите 27 страни от ЕС на 25 ноември в Брюксел, но то среща силна съпротива във Великобритания. Несигурността около неговата ратификация засилва вероятността от Брекзит без споразумение, отбелязва АФП.", "date": "2018.12.28", "title": "Мадрид планира спешни мерки в случай на Брекзит без споразумение"}
{"url": "https://www.24chasa.bg/novini/article/7219590", "text": "По повод разпространена от Института за пътна безопасност информация, в която се твърди, че мантинелата край Своге е с развиващи се на ръка болтове, Агенция „Пътна инфраструктура“ заявява, че изложените твърдения са категорична лъжа и разпространените от неправителствената организация снимки с отвити болтове са провокация, казват от АПИ в съобщение до медиите. Демонтирането на елементи и нарушаването на целостта на ограничителната система, в търсенето на медийни сензации, е забранено и подлежи на наказателна отговорност, тъй като застрашава безопасността на движение на всички шофьори, допълват от Агенцията.", "date": "2018.12.28", "title": "АПИ: Болтовете на мантинелите на пътя Своге-София не могат да се развият на ръка"}
{"url": "https://www.24chasa.bg/novini/article/7219596", "text": "Престъпник взе заложници след неуспешен опит да ограби клон на \"Уникредит банк\" в чешкия град Пршибрам, предаде ТАСС, цитирайки полицейската говорителка Моника Шиндлова. Днес следобед въоръжен мъж опита да ограби банка в град Пршибрам и в момента държи заложници, съобщи Шиндлова. Похитителят казал, че не иска да нарани никого. Първоначално той взел девет заложници, но по-късно освободил един от тях, предаде БТА. Според полицията причините престъпникът да се реши на тази стъпка са неизвестни. На местопрестъплението вече пристигна отряд от полицейските специални части. Водят се преговори. Град Пршибрам се намира на 60 км на югозапад от Прага.", "date": "2018.12.28", "title": "Престъпник взе заложници след опит за грабеж на чешка банка"}
{"url": "https://www.24chasa.bg/novini/article/7219600", "text": "Оглавяваната от САЩ антиджихадистка коалиция отхвърли твърденията, , предаде Асошиейтед прес. Коалицията заяви, че съобщението на Дамаск, че сирийски военни са влезли в града, е \"неточно\". По-рано днес кюрдски представители също казаха, че правителствените военни са разположени не в града, а по фронтовите линии между кюрдите и подкрепяните от Турция сирийски бунтовници, като разполагането целяло да предотврати турска офанзива. Американски военни патрулират в Манбидж и имат бази в периферията му, за да осуетят евентуални търкания между кюрдите и подкрепяните от Турция сирийски бунтовници, предава БТА. По-рано днес генералният щаб на въоръжените сили на Сирия съобщи, че сирийски военни подразделения са влезли в Манбидж. В съобщението на генералния щаб се казваше, че армията е установила контрол над града и е издигнала над него сирийския национален флаг.", "date": "2018.12.28", "title": "Оглавяваната от САЩ антиджихадистка\nкоалиция каза, че няма сирийски военни \nв Манбидж"}
{"url": "https://www.24chasa.bg/novini/article/7219605", "text": "Тази година беше успешна за българската армия. Въпреки финансовия недостиг, армията постигна всички задачи и цели, които бяхме поставили, каза началникът на отбраната ген. Андрей Боцев в предаването \"Още от деня\" по  . Увеличението на парите за армията не са достатъчни, но са нещо все пак, допълни той. \"Разходите за въоръжените сили са малко, но до 2024 ще трябва да достигнат до 2% от БВП. От доста години не бяха вдигани заплатите и сега бюджетът го позволи и отпуснатите средства за 2019 г. ще доведе до още едно повишение на заплатите\", коментира генералът. Той обясни, че има липса във всички звена на Личния състав. \"Имаме липса на офицери - около 700 офицера, около 20% от Личния състав на армията\", заяви ген. Боцев. \"Макар и със стара техника, винаги се дава висока оценка за войниците ни, участвали в международни учения\", каза още той. \"Техниката ни е морално остаряла, тя е 30-40-годишна, на етапи искаме да обновим тази техника и да я модернизираме\", бе категоричен Боцев.", "date": "2018.12.28", "title": "Ген. Андрей Боцев: Имаме липса на офицери, а техниката ни е морално остаряла"}
{"url": "https://www.24chasa.bg/novini/article/7219618", "text": "\"Колеги, състоянието на Иван Ласкин е много тежко, спешно се нуждае от преливане на кръв. Който има възможност и желае - да дари кръв в кръвен център на Военна болница\". Тази обява се появи на таблото за съобщения в Народния театър. От болницата съобщиха, че към момента няма нужда от кръв. Състоянието на актьора Иван Ласкин продължава да е тежко.   Преди това актьорът бе и в \"Пирогов\" с непоносими болки. Ласкин има чернодробна недостатъчност.", "date": "2018.12.28", "title": "В Народния театър призовават да се дари кръв за Иван Ласкин"}
{"url": "https://www.24chasa.bg/novini/article/7219626", "text": "Косово разшири обхвата на 100-процентните мита върху вноса си от Сърбия, съобщават ТАСС и Асошиейтед прес, цитирани от БТА. В информацията на ТАСС се казва, че на днешното заседание на косовското правителство е било решено митата от 100 процента за продуктите, които влизат в Косово от Сърбия, да се отнасят до всички стоки, включително и тези, които не са сръбско производство. Според Асошиейтед прес обаче мерките ще засегнат стоките от световни марки, произвеждани в Сърбия, като автомобилни продукти, храни, строителни материали, електронни устройства и продукти на компании като Самсунг, Панасоник и Кока-Кола. На 21 ноември косовските власти наложиха 100-процентни мита върху внасяните от Сърбия и от Босна и Херцеговина стоки. Това предизвика протести от страна на Сърбия, както и на сръбското население в Северно Косово.", "date": "2018.12.28", "title": "Косово разшири обхвата на 100-процентните мита върху стоките от Сърбия"}
{"url": "https://www.24chasa.bg/novini/article/7219670", "text": "Турските власти са открили и конфискували 1,5 тона хашиш при проверка на камион на границата между Турция и Гърция, съобщава агенция ДПА. Стойността на наркотика се оценява на 7,6 милиона долара. Веществото, което е било опаковано в торби, е открито в камион на граничния пункт Ипсала между Гърция и Турция, съобщава турското министерство на търговията. Товарният автомобил, който официално е превозвал соя, е преминал през рентгеновия контрол, но е бил отделен за проверка след сигнал от специално обучено куче, предава БТА. Това е най-голямото количество наркотици, конфискувани на турската граница, се казва в съобщението. Арестувани са шофьорът на камиона, албански гражданин, и още двама души.", "date": "2018.12.28", "title": "Откриха тон и половина хашиш в камион на гръцко-турската граница"}
{"url": "https://www.24chasa.bg/novini/article/7219551", "text": "С панихида и военен ритуал в Крумовград бяха отбелязани 15 години от смъртта на старши лейтенант Николай Саръев, загинал при атентата в Кербала, съобщи БТА. Областният управител на Кърджали Никола Чанев почете паметта на боеца, заедно с колегите му от 68-ма бригада \"Специални сили\" - Пловдив, начело с командира на формированието бригаден генерал Явор Матеев, съобщиха от пресцентъра на областната администрация. \"Името и делото на Николай Саръев ще останат завинаги в пантеона на воините, отдали живота си за България. И ако искаме да се съхраним като народ, подвигът на Николай и колегите му, не трябва да бъдат забравен никога\", е подчертал областният управител. Кметът на община Крумовград Себихан Мехмед е оповестил решението на местната власт да бъде назована улица на името на Николай Саръев. Възпоменателни адреси до семейството на Николай Саръев са изпратили министърът на отбраната Красимир Каракачанов, началникът на отбраната генерал-лейтенант Андрей Боцев и командирът на сухопътните войски генерал-майор Михаил Попов.", "date": "2018.12.28", "title": "В Крумовград почетоха паметта на ст. лейтенант Саръев, загинал в Кербала"}
{"url": "https://www.24chasa.bg/novini/article/7219512", "text": "Случаят с убийството на журналиста Джамал Кашоги в консулството на Саудитска Арабия в Истанбул не провокира криза в Рияд, заяви днес пред Франс прес новият саудитски външен министър Ибрахим ал Асаф. \"Случаят Кашоги наистина натъжи всички ни, но не преживяваме криза. Ние сме във фаза на изменения\", подчерта Ал Асаф, който зае вчера министерския пост. Досегашният външен министър Адел ал Джубейр бе назначен за държавен министър, отговарящ за външните работи. Ибрахим ал Асаф отрече това да е понижение за Ал Джубейр, предава БТА. \"Адел ал Джубейр бе представител на Саудитска Арабия и ще продължи да бъде такъв пред света. Ние ще се допълваме\", отбеляза Ал Асаф. Журналистът Джамал Кашоги, известен с критичните си статии за саудитския принц престолонаследник Мохамед бин Салман, беше убит в консулството на Саудитска Арабия в Истанбул на 2 октомври тази година, припомня Франс прес. Саудитските власти отричат да са давали нареждане за убийството на журналиста.", "date": "2018.12.28", "title": "Новият саудитски външен министър: Случаят \"Кашоги\" не провокира криза в Рияд"}
{"url": "https://www.24chasa.bg/novini/article/7219514", "text": "Председателят на Управителния съвет на Агенция „Пътна инфраструктура“ инж. Светослав Глосов подписа договора за проектиране и строителство на 16,98 км от път I-8 Калотина – Софийски околовръстен път в участъка между Драгоман и Сливница от км 15+500 до км 32+447,20 и етапни връзки. Предвижда се строителството да започне през следващата година и да завърши в края на 2021 г. Изпълнител на отсечката ще е ГБС „Инфраструктурно строителство“ АД. Стойността на договора е 97 800 298,60 лв. без ДДС. Участъкът ще бъде изграден изцяло със средства от републиканския бюджет. Отсечката ще бъде с по две ленти за движение в посока и лента за аварийно спиране. Срокът на договора е 910 календарни дни, от които 180 дни са за изработването на техническия проект, а 730 дни са за строителство. На 15 ноември 2018 г. беше подписан и договорът за проектиране и строителство на 14,5 км от път І-8 в участъка от ГКПП „Калотина“ до пътния възел при Драгоман (от км 1+000 до км 15+500). Тази отсечка ще се изгражда от „СТРАБАГ БПА“ ДЗЗД, с участници: „Щрабаг“ ЕАД, „Страбаг Сп. з.о.о., Полша“ и „Битумина ГмбХ-България“ ЕООД. Стойността на договора е 137 491 883.28 лв. без ДДС. Част от средствата за финансиране са осигурени по Механизма за свързване на Европа на ЕС, а останалите са от републиканския бюджет. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута и е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”. Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение. ПРЕСЦЕНТЪР АПИ 28.1", "date": "2018.12.28", "title": "Подписаха договора за изграждането на 17 км от пътя между Драгоман и Сливница"}
{"url": "https://www.24chasa.bg/novini/article/7219531", "text": "Българската агенция по безопасност на храните (БАБХ) констатира нов случай на африканска чума при дива свиня в община Алфатар, област Силистра. Животното е отстреляно в ловно поле, част от Държавно горско стопанство – Силистра, дивечовъден участък – Алеково, отдаден на концесия. Изпитването на взетите проби потвърди наличие на вируса на Африканска чума по свинете (АЧС). Това съобщиха от БАБХ. Поредният случай на Африканска чума при дива свиня е установен в инфектираната зона, обявена през месец октомври тази година на територията на област Силистра. БАБХ ще извършва постоянни клинични прегледи за африканска чума при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта в България. Мерките при домашни свине са насочени към стриктна биосигурност с цел прекъсването на възможността за прехвърляне на заразата между дивата и питомната популация свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация. С цел контрол и ликвидиране на заболяването, БАБХ започна прилагането на всички мерки още при констатирания първи случай в област Силистра, в съответствие с действащото законодателство. Българската агенция по безопасност на храните апелира гражданите да сигнализират за мъртви животни или животни с нетипично поведение в съответните ветеринарномедицински служби и областните структури на БАБХ по места.", "date": "2018.12.28", "title": "Нов случай на африканска чума при дива свиня в Силистра"}
{"url": "https://www.24chasa.bg/novini/article/7219061", "text": "Президентът на САЩ Доналд Тръмп заплаши днес да затвори границата с Мексико, ако конгресмените демократи не одобрят финансирането на граничната стена, предаде Франс прес. Спорът провокира частично спиране на работата на федералното правителство от 22 декември. \"Ще бъдем принудени да затворим изцяло южната граница, ако създаващите пречки демократи не ни дадат средства за завършването на стената\", написа Тръмп в Туитър и призова конгресмените от Демократическата партия да \"променят нелепите закони за имиграцията, превърнали се в бреме за страната ни\", предава БТА. Тръмп посочи, че затварянето на границата ще е изгодна операция, тъй като САЩ губят повече от 75 милиарда долара годишно от търговията си с Мексико при условията на Северноамериканското споразумение за свободна търговия (без да се включват сумите от наркотрафика, които са в пъти повече). Договорът за свободна търговия, страни по който са САЩ, Канада и Мексико, често бе обект на критики от Тръмп и в края на миналия месец бе подписано ново споразумение, което да го замести. \"Ще изградим стената или ще затворим южната граница\", категоричен бе Тръмп в Туитър. Американският президент вече заплаши и миналия месец да затвори границата с Мексико в рамките на борбата с незаконната имиграция. Преговорите между демократите и републиканците се провалиха и вчера и правителството не поднови дейността си. Частичното спиране остави хилядите негови служители временно без работа, което положение ще продължи най-малко до следващата седмица.", "date": "2018.12.28", "title": "Тръмп заплаши да затвори границата с Мексико, ако не получи пари за стената"}
{"url": "https://www.24chasa.bg/novini/article/7219087", "text": "Телевизията на БСП вече е качена на сателит и има покритие в цялата страна, съобщиха от пресцентъра на партията, цитирани от БТА. Тестовият сигнал на Българска свободна телевизия (БСТВ) вече се разпространява на четири големи платформи NetIX, BIXBG, NETERRA и CORES, посочват от БСП. От тези платформи сигнал вземат над 200 кабелни телевизии, които осигуряват почти 100 процента покритие на страната. Телевизията ще може да се гледа от българите в чужбина, живеещи в Европа и Америка. Предвижда се телевизията да работи от януари 2019 година. Изграден е нюзрум, в момента се оборудват телевизионните студиа, монтажните и ефирни помещения.", "date": "2018.12.28", "title": "Телевизията на БСП вече е качена на сателит"}
{"url": "https://www.24chasa.bg/novini/article/7219067", "text": "Оръжейният износ на Германия е намалял значително през 2018 г., показват данни на икономическото министерство в момент на силни критики срещу ролята на Саудитска Арабия в Йемен, предаде ДПА, цитирана от БТА.  До 13 декември най-голямата икономика в Европа е одобрила оръжейни сделки за 4,62 милиарда евро. За сравнение поръчките през цялата 2017 г. са били на стойност 6,24 милиарда евро. Това е трета поредна година, в която одобреният износ в областта на отбраната е намалял, след като през 2015 г. поръчките достигнаха рекордно високо ниво и възлизаха на 7,86 милиарда евро. Икономическото министерство заяви в отговор на запитване за информация, подадено от член на партията на Зелените, че Саудитска Арабия се е наредила на четвърто място в списъка на Германия с водещите страни получатели въпреки продължаващата роля на Рияд в йеменския конфликт. Оръжейните сделки със Саудитска Арабия възлизат на 416 милиона евро, а пред кралството са Алжир (802 милиона евро), САЩ (506 милиона евро) и Австралия (432 милиона евро). По-рано през годината германското правителство изрази тревога заради ролята на Саудитска Арабия в Йемен, а през ноември се съгласи да спре оръжейния износ за кралството след убийството на журналиста Джамал Хашоги в саудитското консулство в Истанбул.", "date": "2018.12.28", "title": "Германският износ на оръжия е намалял значително през 2018 г."}
{"url": "https://www.24chasa.bg/novini/article/7219105", "text": "ОД на МВР-Шумен издирва по молба на близките му Георги Николов Минев, на 80 години, от град Смядово. Това съобщиха от пресцентъра на полицията в областния град. Мъжът е напуснал дома си на 25 декември, около 19.00 ч., и оттогава е в неизвестност. Облечен е със сива вълнена блуза, с черен елек и черен панталон. По данни на близките му говори трудно, придвижва се с бастун. От ОД на МВР-Шумен умоляват всички, които имат информация и данни за местонахождението на мъжа, да позвънят на телефон 112 или да подадат сигнал в близкото полицейско управление.", "date": "2018.12.28", "title": "Издирват 80-годишен дядо от Смядово, говори трудно и се движи с бастун"}
{"url": "https://www.24chasa.bg/novini/article/7219103", "text": "Повече от 8 834 000 са посещенията на чуждестранни туристи в България в периода януари - ноември тази година. Ръстът, който се отчита, е 4,9 на сто в сравнение със същия период на 2017 г. Това показват данните на Националния статистически институт, публикувани днес. Резултатите са доказателство за устойчивата тенденция на развитие на туризма и потвърждават прогнозите ни за растеж на сектора през 2018 г., коментира министърът на туризма Николина Ангелкова, цитирана от пресцентъра на министерсвото. Ангелкова посочва, че те са и видимият резултат от последователната политика за популяризиране на България и утвърждаването й като целогодишна дестинация, предлагаща висококачествен и разнообразен продукт. За 11-е месеца на 2018 г. пазар Румъния е водещ за входящ туризъм, като пътуванията от съседната страна надвишават 1,3 млн., достигайки ръст от 23,3 на сто. Визитите от Гърция са над 1,020 млн., от Германия близо 833 хил., а от Турция – 580 хил. Македония заема 5-то място в класацията на топ пазарите с близо 520 хил. туристически посещения и 3,2% нарастване. Чуждестранните туристически посещения от Полша са близо 418 хил., нарастването е със 7,5%. Повече от 390 хил. са пътуванията от Сърбия, отчитайки ръст от 8,3 на сто спрямо януари – ноември 2017 г. Пътуванията от Великобритания са 375,6 хил., ръстът е 14,6%, а визитите от Украйна са близо 369 хил., с увеличение от 25,1 на сто. С 18,8 на сто повече са пътуванията от Израел в периода януари- ноември 2018 г. спрямо същите месеци на предходната година.", "date": "2018.12.28", "title": "Над 8 834 000 чуждестранни туристи посетили България от януари до ноември"}
{"url": "https://www.24chasa.bg/novini/article/7219189", "text": "Най-леката мярка за неотклонение \"подписка\", наложи Окръжният съд в Кърджали на 27-годишната Джеврие Христова, чието новородено бебе беше открито мъртво във Водното огледало на града. \"Искам вкъщи при децата. Съжалявам за това, което направих\", заяви майката. Тя е неграмотна, не знае български език и се яви пред съда с преводач. Магистратите са преценили, че няма опасност Джеврие да се укрие или да извърши ново престъпление. В определението си съдът каза още, че жената не е криминално проявена и е с добри характеристични данни. Освен това била майка на 5 деца, за две от които се грижила сама. До 3 години е наказанието, предвидено от закона, когато майка убие бебето си след раждането му.", "date": "2018.12.28", "title": "Майката, изхвърлила бебето си във Водното огледало, остава в дома си"}
{"url": "https://www.24chasa.bg/novini/article/7219205", "text": " пристигна в Испания, завършвайки едноседмичното си плаване през Западното Средиземноморие, предаде Асошиейтед прес. Корабът, принадлежащ на испанската благотворителна организация \"Проактива Оупън Армс\", акостира в пристанище Алхесирас днес. Плавателният съд спаси 313 мигранти във водите близо до Либия миналата седмица, но трябваше да се насочи към Испания, след като Малта му отказа разрешение за акостиране, а Италия и други страни му отказаха помощ. Трима от мигрантите бяха евакуирани по-късно заради здравословни проблеми, припомня БТА. Оскар Кампс, ръководител на \"Проактива Оупън Армс\", каза днес, че групата от мигранти включва \"19 различни националности, сред които много хора, имащи право да кандидатстват за убежище\". През юни Испания отвори пристанищата си за друг спасителен кораб, притежание на \"SOS Mediterranee\" и \"Лекари без граници\", превозващ над 600 спасени мигранти, след като Италия и Малта отказаха да му позволят да акостира. Според агенцията на ООН за бежанците тази година над 2200 мигранти са загубили живота си при опит да прекосят Средиземно море с негодни за плаване лодки на трафиканти, а 119 336 души са стигнали до Европа.", "date": "2018.12.28", "title": "Кораб с над 300 спасени мигранти пристигна в Испания след цяла седмица плаване"}
{"url": "https://www.24chasa.bg/novini/article/7219215", "text": "Учени от университета на Охайо откриха, че мозъкът на анкилозварите се е охлаждал благодарение на сложната форма на техните носни кухини, предаде ДПА, цитирана от БТА. Характерно за тялото на анкилозаврите е, че горната му част е покрита с броня от плочки, която спира топлообмена и тялото лесно е прегрявало. Ноздрите на тези животни са действали като истински климатик. Учените са направили откритието с помощта на компютърна симулация. Те реконструирали черепа и ноздрите на два анкилозавъра и изчислили въздушния поток и топлообмена. Резултатите от изследването са публикувани в списанието Плос уан. \"Мезозойският климат е бил доста топъл и едрото тяло на динозаврите трудно се е охлаждало. Интересуваше ни как се е адаптирал техният мозък и как е избягвал прегряването. Оказа се, че разковничето е в структурата на носа, който играе ролята на \"вграден климатик\", поясни ръководителят на Изследването Джейсън Бурк.", "date": "2018.12.28", "title": "Носът на бронираните динозаври бил като климатик"}
{"url": "https://www.24chasa.bg/novini/article/7219216", "text": "Единият е държавният глава, а другият е наричан \"г-н председател\" /думата за президент и председател на румънски е една и съща/. От две години Клаус Йоханис - лидерът на центристката десница, и Ливиу Драгня - силният човек на управляващата левица в Румъния, са на противоположни позиции по почти всички въпроси, докато Букурещ се готви да поеме ротационното председателство на ЕС от 1 януари. Петдесет и шестгодишният Ливиу Драгня се виждаше премиер след ясната победа на неговата Социалдемократическа партия (СДП) на парламентарните избори в края на 2016 г. Но неговата амбиция бе възпряна от условна присъда за изборни измами, която не му позволява да се стреми към подобна длъжност. Макар че трябваше да се задоволи само с поста председател на Камарата на депутатите, Ливиу Драгня на практика е диригентът на мнозинството и демонстрира своята власт като отстрани двама премиери за период от седем месеца, преди да номинира през януари 2017 г. Виорика Дънчила - \"перфектната марионетка\", според неговите критици. От две години този строен мъж с прошарени мустаци увеличава щедрите обещания към електората - основно от селските и бедните райони, на политическата формация, наследник на комунистическата партия. Но той съсредоточи усилията си основно върху смекчаване на наказателното законодателство и ограничаване на дейността на националната антикорупционна прокуратура, казвайки, че иска \"да сложи край на злоупотребите, на които са станали жертва милиони румънци\". Неговите противници го подозират, че иска да оневини себе си, тъй като той е обвинен по още две дела, а по едното от тях получи през юни втората си присъда - наказание строг затвор за злоупотреба със служебно положение. Присъдата още не е влязла в сила, защото тече обжалване. Отговорните европейски представители го упрекват, че подкопава усилията на антикорупционното правосъдие. Г-н Драгня оттогава засили нападките си по адрес на ЕС, като го обвини, че \"се намесва\" във вътрешните дела на страната - един суверенистки дискурс, който напомня на този на унгарския премиер националист и консерватор Виктор Орбан. Този обрат и все по-авторитарният стил на този народен представител от южната част на Румъния, който пое ръководството на СДП през 2015 г., са оспорвани от някои критици в партията. \"Драгня вече не е човекът, когото познавах: заслепен е от власт, високомерие и въображаеми страхове\", заяви неотдавна депутатът Марчел Чолаку. Избран за президент за всеобща изненада през 2014 г. срещу кандидат на СДП, 59-годишният Клаус Йоханис е осъден от самото начало на встъпването си в длъжност на бурно съвместно съжителство с левицата, която той обвинява в подкопаване на правовата държава. Този мъж с внушителна фигура обича да демонстрира строгост и сериозност, приписвана на германското малцинство, от което произлиза. Той замени спокойния живот на кмет на град Сибиу с \"голямата политика\", като му отне известно време да влезе в ритъм. Описван някога като \"пасивен и невъзмутим\", той се отказа от сдържаността, за да опита да се противопостави на някои проекти на СДП. През януари 2017 г. той не се поколеба да излезе на улицата, за да отхвърли, заедно с хиляди протестиращи, първия опит на СДП да смекчи наказателния кодекс. Оттогава Йоханис води окопна война, увеличавайки жалбите до Конституционния съд и отказвайки да назначи министри или прокурори, желани от парламентарното мнозинство. \"Ще направя всичко, което зависи от мен, за да не се върне Румъния назад що се отнася до независимостта на съдебната система\", заяви в средата на декември президентът. Той също така критикува \"неподготвеността\" на правителството с оглед на ротационното председателство на ЕС. Неговите привърженици понякога го упрекват, че е позволил на СДП да надделее по важни закони, реагирайки късно или с недостатъчна решителност. Социалдемократите го обвиняват на свой ред, че \"блокира работата на правителството\" и че \"нарушава конституцията\" и заплашиха неколкократно да го отстранят от длъжност. Перспектива, която държавният глава отхвърля с усмивка, смятайки, че подобна стъпка само би увеличила шансовете му да спечели втори мандат на президентските избори през декември 2019 г., на които той би могъл да се изправи срещу г-н Драгня. /БТА/", "date": "2018.12.28", "title": "Румъния: Клаус Йоханис и Ливиу Драгня - \nдуелът на \"президентите\""}
{"url": "https://www.24chasa.bg/novini/article/7219218", "text": "Антимафиот от Благоевград съди МВР заради това, че е бил държан неправомерно 11 часа с белезници. Бившият зам.-шеф на сектор БОП в Благоевград Петър Кънев бе арестуван на 1 юни 2016 г. в кабинета си по време на акция на \"Вътрешна сигурност\" срещу сводника Мартин Филипов-Дебелия. Тогава Марто Дебелия бе задържан в хотел в Благоевград и обвинен в сводничество. По същото време арестувани бяха и полицаите Стефан Филипов и Петър Кънев и бяха обвинени в покровителстване на криминално проявения мъж. Преди няколко месеца Марто Дебелия получи 12 г. затвор на първа инстанция, а двамата служители на реда - условни присъди. На 12 октомври Петър Кънев е внесъл искова молба в административния съд срещу МВР. Иска да получи 9800 лв. за причинени неимуществени вреди в резултата на противоправното и продължително задържане с белезници за времето от 11,45 часа до 23 часа. В хода на делото са разпитани колеги на Кънев, на следващото заседание през януари предстои разпит и на други антимафиоти.", "date": "2018.12.28", "title": "Антимафиот съди МВР, държали го 11 часа с белезници"}
{"url": "https://www.24chasa.bg/novini/article/7219238", "text": "Наблюдението на вулкана Етна продължава. Италианските пожарни служби разпространиха кадри от изграждането на лагер край Ачи-реале, близо до Катания, предаде  След сериозната активност на Етна през седмицата, съпроводена от земетресение, при което бяха ранени 10 души, властите искат да имат готовност за реакция. Идеята на лагера да осигури адекватна оперативна и логистична подкрепа в случай на нужда. Етна - най-големият от трите действащи вулкана в Италия, е особено активен от юли месец насам. Вулканолози потвърдиха, че се е отворил още един кратер, от който се стича лава по необитаем склон на Етна. Той продължава да бълва пепел и вулканична маса.", "date": "2018.12.28", "title": "Етна продължава да бълва пепел и вулканични камъни"}
{"url": "https://www.24chasa.bg/novini/article/7219227", "text": "На 31 декември отдел \"Пътна полиция\" - СДВР ще работи с граждани до 14:00 часа, съобщава пресцентърът на МВР. Причината е годишна инвентаризация.                                                                                                                                                                                                                                                                                                                       ", "date": "2018.12.28", "title": "На 31 декември отдел \"Пътна полиция\" - СДВР ще работи с граждани до 14 часа"}
{"url": "https://www.24chasa.bg/novini/article/7219247", "text": "Президентът на Турция Реджеп Тайип Ердоган отново изрази днес готовност да се срещне с руския президент Владимир Путин и да обсъди с него ситуацията в Сирия, съобщава ТАСС, като се позовава на телевизионния канал \"А хабер\". Според турския президент разговорите му с Путин могат да се състоят в Сочи или в Москва. \"След посещението на (турската) делегация в Русия аз мога да проведа среща с Путин за Сирия в Москва или в Сочи. Нашата делегация също ще обсъди в Москва ситуацията в Манбидж\", е казал Ердоган, посочва БТА. Турска делегация, включваща министъра на външните работи Мевлют Чавушоглу, министъра на отбраната Хулуси Акар, президентския говорител Ибрахим Калън и ръководителя на Националната разузнавателна организация /МИТ/ Хакан Фидан, ще посети Русия в събота за разговори във връзка с развитията в Сирия.", "date": "2018.12.28", "title": "Ердоган: Мога да проведа среща с Путин за Сирия в Москва или в Сочи"}
{"url": "https://www.24chasa.bg/novini/article/7219257", "text": "Подкрепяни от Турция сирийски бунтовнически сили обявиха готовност за започване на настъпление към град Манбидж, предадоха ТАСС и Ройтерс. Бунтовническите сили казаха, че се придвижват заедно с турски войски към фронтовите линии при Манбидж \"в пълна готовност . . . да започнат военни операции за освобождаване\" на сирийския град, предаде БТА.", "date": "2018.12.28", "title": "Подкрепяни от Турция сирийски бунтовници са в готовност за настъпление към Манбидж"}
{"url": "https://www.24chasa.bg/novini/article/7218051", "text": "Патриаршеската катедрала \"Св. Александър Невски\" вече има свой официален сайт -  . Той работи от големия православен празник Рождество Христово, съобщават от Светия синод. В страницата на храма има възможност за 360-градусова разходка, както и основна информация - история, архитектура, служби и т.н. В секция \"Новини\" ще бъдат публикувани съобщения и известия от богослужебния живот на Патриаршеската катедрала, а в \"Галерия\" могат да се видят архивни снимки, както и актуални фотоси от от богослужения и тържества. От началото на 2019 г. сайтът ще има  английска и руска версия. Патриаршеската катедрала вече има и своя ", "date": "2018.12.28", "title": "Виртуална разходка на 360 градуса в храм-паметника \"Св. Александър Невски\" с новия сайт на катедралата"}
{"url": "https://www.24chasa.bg/novini/article/7219298", "text": "Електронната уикенд винетка ще е 10 лева, а заради въвеждането от 16 август 2019 г. на тол системата, за тежкотоварните автомобили не се продават годишни и тримесечни е-винетки. Това предвиждат промени в Тарифата за пътните такси, събирани от Агенция “Пътна инфраструктура”. Те са обнародвани в днешния брой на „Държавен вестник“ заедно с Наредбата за условията и реда за събиране на таксите за специално ползване на републиканските пътища или на части от тях и за ползване на отделни съоръжения по републиканските пътища, както и с измененията в Правилника за прилагане на Закона за пътищата. Това съобщиха от Агенция \"Пътна инфраструктура\".  С трите нормативни акта окончателно е готова законодателната база за въвеждане от 1 януари 2019 г. на смесената система за таксуване при ползване на платената републиканска пътна мрежа - чрез електронни винетки и чрез тол такси за тежкотоварни автомобили от 16 август 2019 г. Уикенд винетката ще важи от 12 часа в петък до 23:59 часа в неделя. Така за леките автомобили ще може да се купуват уикенд, седмична, месечна, тримесечна и годишна, а за тежкотоварните – дневна, седмична и месечна. Цените на всички видове винетки остават същите. От 1 януари 2019 г. се въвежда и компенсаторна такса за шофьорите, които не са платили за придвижване по платената пътна мрежа. За водачите на леки автомобили тя ще е 70 лв. За шофьорите на тежкотоварни автомобили с обща технически допустима максимална маса от 3,5 до 12 тона - 125 лева, а за тировете с тегло над 12 тона - 175 лева. Компесаторната такса ще може да се плаща или на място при тол контрола с карта, или до 14 дни от установяване на нарушението по банков път. С таксата се дава възможност на нарушителите да си спестят издаване на акт за установяване на административно нарушение. Водачите, които напускат страната, трябва първо да платят компенсаторната такса на граничния контролно-пропускателен пункт.", "date": "2018.12.28", "title": "Официално: Електронната уикенд винетка за леки коли ще струва 10 лв."}
{"url": "https://www.24chasa.bg/novini/article/7218825", "text": "Разтревожени от решението на САЩ да се изтеглят от Сирия, кюрдските лидери, които управляват голяма част от сирийския север, призовават Русия и нейния съюзник Дамаск да изпратят сили за защита на границата пред заплахата от турска офанзива. Техният призив за връщане на сирийските правителствени сили към границата, която кюрдските бойци контролират от години, показва дълбочината на кризата след внезапното решение на американския президент Доналд Тръмп да изтегли войските си. Макар че малко неща засега са се променили на терена - американските войски все още са там и Тръмп казва, че изтеглянето ще бъде плавно - кюрдски официални лица бързат да изработят стратегия за защита на региона от Турция преди САЩ да напуснат. Разговори с Дамаск и Москва изглежда са приоритет на кюрдските лидери. Те се опасяват най-вече от повторение на турското нападение, което прогони кюрдските жители и бойците на Силите за защита на народа (СЗН) от град Африн в Северозападна Сирия по-рано тази година. Те се опитват също така да убедят другите западни страни да запълнят вакуума, след като Вашингтон изтегли своите около 2000 войници, чието присъствие в северна и източна Сирия засега възпира Турция. Става дума за около една четвърт от територията на Сирия, по-голямата част от която е на изток от река Ефрат и се контролира от Сирийските демократични сили (СДС) - коалиция, в която доминират СЗН. Районът граничи с Ирак на изток и включва три големи града - Камишли, Хасака и Ракка. СДС са главният сирийски партньор на Вашингтон в борбата срещу джихадистите от \"Ислямска държава\", но Турция смята СЗН, които са гръбнакът на коалицията, за заплаха и се е заканила да ги смаже. Официални пратеници от Северна Сирия посетиха Москва миналата седмица и се готвят за нова визита в скоро време, надявайки се, че Москва ще притисне Дамаск \"да изпълни върховното си задължение\", каза високопоставеният кюрдски политик Алдар Кселил пред Ройтерс. \"Нашите контакти с Русия и с режима (на Асад) имат за цел да намерим ясни механизми за защита на северната граница\", каза Кселил, който е архитект на плановете за (кюрдска) автономия в Северна Сирия. \"Ние искаме Русия да играе важна роля за постигането на стабилност\", добави той. Президентът Башар Асад, който вече контролира по-голямата част от Сирия с помощта на своите ирански и руски съюзници, се е зарекъл да си върне териториите, владени от СДС. Те са богати на петрол, вода и земеделска земя и се смятат за важни за възстановяването на Сирия. Въпреки че автономията, която те искат, дразни Дамаск, кюрдските сили до голяма степен успяха да избягват пряк контакт с правителствените войски по време на войната, като в определени моменти се биеха срещу общи врагове. Те водиха политически преговори това лято, които обаче завършиха безрезултатно. Но сега, когато преговорната им позиция е силно отслабена от решението на Тръмп, кюрдските власти са в надпревара с времето, за да сключат споразумение, преди Турция да започне офанзивата си източно от река Ефрат. Турция смята СЗН за част от забранената Кюрдска работническа партия (ПКК), която вече 34 г. води партизанска война в Югоизточна Турция. Анкара успя да привлече за свои протежета сирийски бунтовнически групировки, които да се бият срещу СЗН в Северна Сирия. Страхувайки се, че обявеното от САЩ изтегляне може да открие пътя за турско нападение, коалицията СДС обръща внимание, че ИД все още представлява заплаха, и предупреждава европейските страни, че чужденците джихадисти в ИД могат да избягат от нейните затвори и да се върнат в своите страни, за да извършват нападения. \"Ние обсъждаме различни варианти, за да отблъснем турска атака. . . Установихме контакт с Русия, Франция и други страни от ЕС, търсейки помощ\", каза Бадран Джиа Кюрд - висш кюрдски представител, които беше в Москва миналата седмица за разговори в руското външно министерство. \"Отговорност на сирийското правителство е да защитава границите в този регион и това се обсъжда\", каза той пред Ройтерс. При последното нападение на Турция срещу Африн т.г. СДС се почувстваха изоставени от Русия, вярвайки, че тя е дала уверения, че Турция няма да нахлуе там. Подкрепяните от Турция сирийски бунтовници казват, че се организират да започнат следващата офанзива, като първата им цел ще бъде град Манбидж, който е на границата на територията под техен контрол. Американските сили все още патрулират край Манбидж и до момента нищо не се е променило, каза Шарфан Даруиш, говорител на свързания със СДС Военен съвет на Манбидж, който държи града. В координация със съвета, правителството и Русия във вторник изпратиха войски край града, добави той. Високопоставеният сирийски кюрдски политик Илхам Ахмед, която води преговори с Дамаск по-рано тази година, каза, че контактите с държавата никога не са преставали. \"Сега сме във фазата на подемане на нова инициатива, - каза тя на племенна среща в Ракка в сряда. - Ние ще се опитаме по всякакъв начин да окажем натиск върху този режим за постигане на политическо уреждане, за да запазим достойнството на сирийските граждани.\" /БТА/", "date": "2018.12.28", "title": "Изоставени от САЩ, сирийските кюрдски лидери гледат към Русия и Асад"}
{"url": "https://www.24chasa.bg/novini/article/7218826", "text": "В Норвегия са изчезнали шест графични творби на експресиониста Едвард Мунк /1863-1944/ от колекцията на музея Стенерсен, съобщава в. \"Дагбладет\", който проведе журналистическо разследване по случая. Липсата на графиките била открита, когато сътрудници на вестника завършили инвентаризацията на сбирката на Стенерсен, включваща 900 работи от различни майстори. От 1952 година част от колекцията се намирала в стаите на студентско общежитие в гр. Согн, тъй като тя не разполагала с музей до 90-те години, предаде БТА. Миналата година музеят на Мунк, който е отговорен за съхранението на картините му от 2010 година, съобщи само за 26 изгубени негови творби. Но техният брой се е увеличил към днешна дата. Сред изгубените картини на Мунк фигурират \"Смъртта на Марат\", \"Омега плаче\", \"Плачеща девойка край легло\" \"Тиргартен-Берлин\" \"Портрет госпожа Р.\" и \"Оге Кристиан Гирльоф\". Не се съобщава дали ще бъде възбудено дело относно изчезването на творбите на Мунк.", "date": "2018.12.28", "title": "Шест графики на Едвард Мунк изчезнаха в Норвегия"}
{"url": "https://www.24chasa.bg/novini/article/7218829", "text": "Задържана е млада жена, извършила няколко домови кражби в търговищко село, информират от МВР.  Вчера, след проведени оперативно-издирвателни и процесуално-следствени действия, в РУ-Търговище е доведена 18-годишна от с. Буховци, за която е установено, че на 17-ти, след взлом на единично стъкло на дървена дограма е проникнала в жилището на 46-годишен мъж от селото и е извършила кражба на телевизор. Тя е задържана в РУ-Търговище по чл. 72, ал. 1, т. 1 от Закона за МВР. По случая е образувано досъдебно производство. В хода на разследването е изяснено, че през миналата година задържаната е извършила три кражби на парични суми от къщи в същото село. В рамките на образуваното по случаите досъдебно производство й е повдигнато обвинение.", "date": "2018.12.28", "title": "Хванаха млада жена, крадяла от няколко къщи в търговищко село"}
{"url": "https://www.24chasa.bg/novini/article/7218833", "text": "Към 19.10 часа вчера в РУ-Козлодуй е получен сигнал от дежурен лекар във филиала на Спешна помощ в града, че посетител в нетрезво състояние буйства, държи се непристойно и пречи на медицинския екип, съобщиха от пресцентъра на МВР. Изпратените на мястото служители на реда задържали 35-годишния врачанин и го отвели в РУ-Козлодуй.", "date": "2018.12.28", "title": "Пиян врачанин буйства в Спешната помощ в Козлодуй, задържаха го"}
{"url": "https://www.24chasa.bg/novini/article/7218842", "text": "Президентът на Косово Хашим Тачи заяви, че всеобхватно споразумение за нормализиране на отношенията с Белград ще бъде подписано в Белия дом в присъствието на президента Доналд Тръмп, съобщава вестник \"Вечерне новости\", цитиран от БТА. Няма спор за това дали САЩ подкрепят това или не, споразумението ще бъде финализирано в Белия дом в присъствието на най-могъщия световен държавник - Доналд Тръмп, заявил Тачи на годишната конференция за журналисти, пише вестник \"Бота сот\". Изданието съобщава, че за срещата в Брюксел с представители на ЕС на 8 януари ще отпътува само екипът на Прищина за диалог с Белград. По това време Тачи ще бъде на ски в курорта Брезовица. Хашим Тачи изразил още очакване, че споразумението с Белград ще бъде балансирано.", "date": "2018.12.28", "title": "Хашим Тачи: Ще подпишем споразумението с Белград в Белия дом в присъствието на Тръмп"}
{"url": "https://www.24chasa.bg/novini/article/7218845", "text": "В навечерието на Коледа 4 момчета от Възпитателното училище в град Завет са избягали и извършили серия от кражби. Откраднали автомобил, обрали два магазина и заплашили продавачка. Едно от момчетата вече е върнато в интерната, друго е в ареста, а останалите две все още се издирват, разказва  Във Възпитателното училище в град Завет има близо 20 момчета с противообществени прояви на възраст между 14 и 18 години. Младежите са на свободен режим и с тях работят специалисти. В момента в интерната са останали само 4 момчета. Останалите за празниците са пуснати да се приберат по домовете си. Четирите момчета избягали още на 23 декември, откраднали кола, но я зарязали в покрайнините на Завет, разбили магазин и взели 90 лева, а по-късно в Разград обрали друг магазин и прибрали телефона на продавачката. Хората в Завет казват, че момчетата често нарушават правилата. Според тях трябва да има по-строг контрол, а може би и различен подход, за да има наистина промяна в поведението им. От полицията в Разград казаха, че няколко дни по-рано тези младежи са откраднали друг автомобил, който е обявен за национално издирване. А в основата на тези противообществени прояви са три от тях, които увличат и други. От училището отказаха коментар, защото по случая се води следствие, но обясниха, че с момчето, което вече е върнато в интерната, работи психолог.", "date": "2018.12.28", "title": "4 момчета избягали от интернат на Коледа, откраднали кола и обрали два магазина"}
{"url": "https://www.24chasa.bg/novini/article/7218852", "text": "Руският президент Владимир Путин не планира среща с турската правителствена делегация, която ще пристигне в Москва утре за преговори с руските си колеги, съобщи прессекретарят на руския лидер Дмитрий Песков, цитиран от ТАСС и БТА.  \"Не\", отговори Песков на журналистически въпрос дали Путин ще приеме министрите на външните работи и на отбраната на Турция, които ще дойдат в Москва за преговори във формат \"2 плюс 2\". \"Там ще участват помощници на президентите\", добави говорителят. Той спомена помощника на руския президент по международните въпроси Юрий Ушаков сред участниците от руска страна. Според Песков руско-турските преговори в Москва в събота имат за цел \"да внесат яснота и да синхронизират действията и схващанията за по-нататъшното развитие на ситуацията в Сирия\". Говорителят на Кремъл не пожела да предсказва съдържанието на предстоящите руско-турски преговори. \"На високо равнище ще бъде направен преглед на всички теми (отнасящи се до ситуацията в Сирия)\", отбеляза той, цитиран от ТАСС. Отговаряйки на друг въпрос, кога ще се състои среща на президентите на двете страни, прессекретарят на Путин каза, че \"тя е възможна пред следващата година, през първата й половина\". \"Отначало ще поговорят министрите, а после ще се изясни целесъобразността, необходимостта от среща на най-високо равнище\", поясни Песков.", "date": "2018.12.28", "title": "Путин не планира да приеме турската правителствена делегация в Москва"}
{"url": "https://www.24chasa.bg/novini/article/7218834", "text": "60-годишен турски гражданин е отвлечен от Свиленград, съобщават от Окръжната прокуратура в Хасково.  Той подал сигнала на 25 декември в полицията. Разказал, че е похитен на 22-и. Нападателите били повече от двама. Откарали го в близко до града село и го заключили в къща. Чужденецът е бит. Отмъкнали му 3 хил. евро. След това бандитите го натоварили в кола и го откарали в посока Пловдив. Изоставили го в края на града на 23 декември след полунощ. Турчинът живее в България от година и половина. Все още няма задържани. ", "date": "2018.12.28", "title": "Турчин отвлечен от Свиленград"}
{"url": "https://www.24chasa.bg/novini/article/7218853", "text": "Служители от отдел \"Митническо разузнаване и разследване\" към столичната митница разкриха две нелегални мобилни станции за зареждане с гориво без документи. Съоръженията са били в два микробуса, паркирани в кв. \"Младост\". Това съобщиха от ресорната агенция. Разкрити са и два гаража, превърнати в складове за нелегални горива. Иззети са общо 9500 литра петролни продукти с мирис на дизелово гориво. Проверени са два микробуса, паркирани в близост един до друг. В товарния отсек на единия микробус са намерени 2 PVC куба, всеки с вместимост по 1000 литра, съдържащи петролен продукт. В товарното помещение на втория е установен идентичен PVC куб, съдържащ също течност с мирис на петролен продукт. Към съдовете за съхранение са монтирани и пистолети с брояч, позволяващи зареждането на автомобилни резервоари. В хода на проверката са установени следи от автомобилни гуми, по които е имало разлято гориво. Те водели към 2 гаражни клетки. В шофьора на микробуса са открити ключове, чрез които са отворени вратите към гаражните клетки. В едната клетка митническите инспектори установяват 6 броя 1000-литрови PVC куба, пълни с нефтопродукти. Във втората клетка е установен само един PVC куб, съдържащ около 500л от същата течност. От задържаните горива са взети проби за лабораторен анализ. До приключване на проверката не са представени документи, които удостоверяват заплащането, начисляването или обезпечаването на акциза.", "date": "2018.12.28", "title": "Разкриха две нелегални мобилни бензиностанции в София"}
{"url": "https://www.24chasa.bg/novini/article/7218858", "text": "Северната дъга на околовръстното шосе на София ще бъде освободена от винетки, търсим законов начин да направим това и за северната скоростна тангента. Това обясни Директорът на Националното тол управление Антон Антонов след среща между АПИ и Столична община, на която трябваше да се реши казусът дали да има винетки за околовръстните пътища на София. Северната скоростна тангента e крайградски скоростен път, изграден край северните покрайнини на София. Свързва 4 магистрали – автомагистрала \"Тракия\" (чрез източната дъга на Софийски околовръстен път) и автомагистрала \"Хемус\" с автомагистрала \"Люлин\" (чрез западната дъга на Софийски околовръстен път) и бъдещата автомагистрала „Калотина“. Дължината на Северната скоростна тангента е 16,5 km. Включва 6 пътни възела. Разговорите между общината и АПИ ще продължат в първия работен ден след Нова година - 2 януари. Дотогава обаче за преминаване по скоростната тангента ще се изисква винетка. Обсъжда се гратисен период до края на януари, при който да няма проверки на тангентата. В този случай това ще важи за всички автомобили, а не само за тези със софийска регистрация, допълни Антонов. Това няма общо с тировете и толтаксата обаче. Все още не е определена републиканската пътна мрежа, тя не е задължително да съвпада с тази за винетките. Чака се консултантът - Световната банка, да направи предложение.", "date": "2018.12.28", "title": "Засега: Ще искат винетки за северната тангента, за северната дъга - не"}
{"url": "https://www.24chasa.bg/novini/article/7218861", "text": "Eдва ли има ден от отминаващата 2018-а, в който руският президент Владимир Путин да не е приковавал вниманието на журналистите. Във Фейсбук се появи подбор на видеокадри с моменти от живота му през годината.                                                                                                                                                                                                                                                                                                                        ", "date": "2018.12.28", "title": "Виж годината на Путин в кадри (Видео)"}
{"url": "https://www.24chasa.bg/novini/article/7218870", "text": "Спасителите, които оказват помощ на пострадалите от цунамито хора по индонезийските брегове, се притекоха на помощ и на изхвърлените от океана костенурки, предаде Франс прес, цитирана от БТА. Вчера на остров Суматра четирима души преместиха и пуснаха във водата едра костенурка от застрашен вид, която бе заседнала в отломки и наноси от цунамито. \"Костенурката беше затънала в купчина боклуци с главата надолу. Тежеше около 30 кг\", разказа Ади Аянгсиях - спасител в Лампунг - един от най-тежко пострадалите райони на остров Суматра. По последни данни жертвите на предизвиканото от вулкана Анак Кракатау цунами са 430, има 1 495 ранени и 159 изчезнали. Досега в същия район са открити живи и върнати във водата около 15 морски костенурки, изхвърлени по бреговете от цунамито. \"Всеки живот е важен за нас. Опитваме се да спасим хора и животни\", каза Аянгсиях.", "date": "2018.12.28", "title": "Спасители оказаха помощ и на пострадалите от цунамито костенурки в Индонезия"}
{"url": "https://www.24chasa.bg/novini/article/7218874", "text": "Сметната палата на Испания постанови бившият кмет на Мадрид Ана Ботеля и седем бивши чиновници от нейния екип да заплатят около 25 млн. евро заради щетите, които са нанесли през 2013 г., съобщава в. „Паис“, предаде БГНЕС. Според изданието решението е свързано с продажбата на над 1800 квартири на хедж фонд по цени, които са били по-ниски от пазарните. Както смятат в сметната палата, става дума за „груба небрежност“ на бившия градоначалник и нейния екип. Очаква се, че бившият кмет и хората от екипа ѝ ще обжалват решението на сметната палата. Ана Ботеля, на 65 г., беше представител на консервативната народна партия и заемаше поста градоначалник на Мадрид от 2011 до 2015 г., след което реши да изостави политиката.", "date": "2018.12.28", "title": "Търсят 25 млн. евро от бивш кмет на Мадрид"}
{"url": "https://www.24chasa.bg/novini/article/7218885", "text": "От днес в ЕС влизат в сила нови правила за работата на Шенгенската информационна система, съобщи Европейската комисия, цитирана от БТА.  Промените предвиждат държавите от ЕС да въвеждат задължително в системата данни за извършителите на престъпления, свързани с тероризъм. До края на 2019 г. ще бъде въведено задължението държавите да съобщават на Европол, когато системата е засякла терористи. В следващите три години в Шенгенската система постепенно ще започне подаването на данни за престъпления, чиито извършители са неизвестни. Ще бъдат въвеждани решенията на държавите от ЕС за прогонването на чужденци без право на законен престой. Държавите ще бъдат задължени да подават към системата данни за граждани на държави извън ЕС, на които е било забранено да влизат в Шенгенското пространство. ЕК отбелязва, че с промените ще бъдат запълнени празнотите при проследяването и предотвратяването на дейността на престъпниците. Уточнява се, че миналата година в Шенгенската система европейските служби за сигурност са извършили над пет милиарда проверки.", "date": "2018.12.28", "title": "ЕС въвежда от днес нови правила за работа \nна Шенгенската информационна система"}
{"url": "https://www.24chasa.bg/novini/article/7218873", "text": "Два крана извадиха днес по обед потъналия в Поморие рибарски кораб \"Посейдон\",  . Операцията по изтеглянето на плавателния съд продължи над 3 часа и все още не е приключила, тъй като в момента се изпомпва вода от кораба. Той обаче вече е изтеглен и привързан с въжета на кея. Акцията започна тази сутрин, след като два 50-тонни крана пристигнаха на кея в Поморие, където на 22 декември потъна \"Посейдон\". В операцията се включиха десетина души, както и двама водолази, които привързаха потъналото корито към въжетата на крановете. След дълга подготовка и след същинската част на операцията корабът се показа на повърхността, след което започна източването на вода от борда му.  Предстои с помощта на друг кран плавателния съд да бъде изкаран на сушата за ремонт.  Дървена дъска е пробила дупка в корпуса на \"Посейдон\", каза за \"24 часа\" водолазът Станимир Славов, който се спусна под вода заедно със свой колега. Двамата закърпиха корпуса  преди корабът да бъде изтеглен от крановете. Щетите за собственика - местен рибар от Поморие, са огромни, скъпа е и операцията по ваденето на плавателния съд, коментираха местни. Цялата електроника е заминала, двигателят също, тюхкаха се поморийски рибари. Непокътната обаче бе икона на Св. Николай Чудотворец - закрилникът на рибарите, видя наш репортер. Иконата си стоеше на мястото, сякаш нищо не се бе случило. Това е добра поличба, коментираха поморийци, които наблюдаваха операцията заедно с нашия екип.", "date": "2018.12.28", "title": "Два крана извадиха потъналия в Поморие кораб, дъска пробила корпуса (Снимки, видео)"}
{"url": "https://www.24chasa.bg/novini/article/7218898", "text": "Митница Русе установи 13 нарушения в малките дестилерии за домашна ракия в региона. Служителите приключиха тримесечна акция, свързана с интензивни проверки на специализирани малки обекти за дестилиране (СМОД). От септември до средата на месец декември митническите служители са проверили 22 регистрирани обекта в областите Русе, Разград и Силистра. Засечени са 13 нарушения, като повече от половината от тях са само на територията на Силистренска област. Най-честото погазване на закона е свързано с воденето на акцизната и данъчна документация, като масово собствениците на дестилерии не изискват от клиентите си да попълнят справки-декларации. Такава следва да се подаде от всеки клиент още преди започване на изваряването на материала за дестилиране. С нея той удостоверява, че материалът е негова собствена продукция и е за лична употреба. Тази декларация е и базата, въз основа на която в последствие се вписва и резултатът от дестилирания материал и се начислява акциз. Предвидените в чл. 126а, ал. 1 от Закона за акцизите и данъчните складове /ЗАДС/ административни наказания за подобни нарушения са „имуществена санкция“ от 500 до 2000 лв. за юридически лица и еднолични търговци, каквито са регистрираните СМОД. Законът дава възможност за сключване на споразумение между административно- наказващия орган и нарушителя като при първо нарушение глобата е минимум 500 лева. Образуваните 13 административно-наказателни производство за констатираните по време на акцията нарушения са приключили със споразумения, тъй като всички, пристъпили закона, са изявили желание да сключат да се възползват от това право и да заплатят доброволно 80 процента от наложената глоба. Общата сума от платените глоби е 5200 лева. Акцията, проведена от отдел „Оперативен контрол“ на Митница Русе, рязко е повишила декларираните приходи от акциз за изварената домашна ракия в малките дестилерии. Така само за периода от края на август до средата на декември са декларирани и внесени 116 507 лева. За сравнение – за близо 8-те месеца от началото на годината регистрираните на територията на Митница Русе общо 257 СМОД са внесли едва 16 000 лева. Общо събраните през тази година приходи от малките дестилерии (казани за ракия) са 132 497 лева.", "date": "2018.12.28", "title": "Митница Русе установи 13 нарушения в малките дестилерии за домашна ракия"}
{"url": "https://www.24chasa.bg/novini/article/7218617", "text": ", съобщи в. \"Дейли мейл\", цитиран от БТА. Правни експерти твърдят, че той престъпно е причинил имуществена щета, когато е включил устройството, нарязващо картината \"Момиче с балон\". Купувачът плати 1,04 милион британски лири за картината. Според експерти нейната стойност може да се е увеличила заради зрелищния номер. Саломе Верел, адвокат и преподавател в Юридическия университет, каза, че стрийт художникът може да очаква на вратата му да позвъни полиция, за да го арестува, стига да бъде установена самоличността му. Банкси редовно уврежда чуждо имущество с графитите си по външни стени. Жалба срещу това досега никой не е подал.ю \"Изглежда Банкси ще продължи да се измъква от закона и да го нарушава в името на изкуството - каза Верел. - Хареса ми художествената стойност на нарязването на картината, но е интересно, че Банкси използва чужда собственост, за да внушава художествените си идеи\". \"Не мисля, че други хора биха останали ненаказани за подобно поведение\" - добави тя. \"Момиче с балон\" е една от най-известните творби на Банкси. Нарисувана е през 2002 г. на стена в Източен Лондон. Момичето е сирийско бежанче - образ, използван често от художника. Текстът към нея е \"Винаги има надежда\". Миналата година тя беше избрана за любимата картина на британците.", "date": "2018.12.28", "title": "Банкси може да бъде съден за самонарязалата се творба"}
{"url": "https://www.24chasa.bg/novini/article/7218623", "text": "Замърсеността на въздуха в Сараево е драстично увеличена и според данни на Air Visual столицата на Босна и Херцеговина днес е деветият най-замърсен град в света, съобщи агенция Танюг. В центъра на града концентрацията на вредни прахови частици възлиза на 328 единици, съобщава Кликс.ба. Въздухът в центъра на Сараево се характеризира като \"опасен\", докато в други части на босненската столица като \"нездравословен\". Ситуацията не е добра и в град Зеница, където концентрацията на вредните прахови частици, според данните на Федералния хидрометеорологичен институт, възлиза на 463 микрограма на кубичен метър в квартал Брист, предаде БТА. В центъра на Зеница вредните частици достигнаха стойност от 353 микрограма на кубичен метър. Измервателните уреди на американското посолство в Сараево също показват, че въздухът е замърсен.", "date": "2018.12.28", "title": "Сараево е деветият град в света с най-мръсен въздух (Снимки)"}
{"url": "https://www.24chasa.bg/novini/article/7218625", "text": "Мъж от Сливен е задържан в момент на производство на наркотик, съобщиха от ОД на МВР-Сливен. Престъплението е установено вчера при специализирана операция по линия \"Наркотици\" под надзора на Окръжната прокуратура. В квартал \"Клуцохор\" в града е задържан 30-годишния А.Я., криминалнопроявен и осъждан за кражба. Той доброволно е предал пет пликчета, съдържащи кристалообразно вещество, което при полевия тест е реагирало на метамфетамин. При обиск в жилището са намерени и иззети прекурсори, необходими за производството на синтетични наркотични вещества, съдове, колби, шишета с различни течности, електронна везна, вещества и др. Мъжът е задържан в РУ-Сливен за 24 часа.", "date": "2018.12.28", "title": "Мъж от Сливен е задържан, докато произвежда дрога"}
{"url": "https://www.24chasa.bg/novini/article/7218634", "text": "Тази нощ при пожар във фирмен обект в Дупница, са изгорели три автовоза, съобщиха от полицията. Пожарът е угасен от два противопожарни екипа на РСПБЗН - Дупница. Спасени от огъня са два товарни автомобила и шест леки, паркирани наблизо. Причините за възникването на пожара се изясняват от РУ на МВР Дупница.", "date": "2018.12.28", "title": "Три автовоза са изгорели тази нощ при пожар в Дупница"}
{"url": "https://www.24chasa.bg/novini/article/7218645", "text": "Неизвестен предизвика пожар в бившия Център за ученическо техническо и научно творчество в Добрич, съобщават от областната дирекция на МВР. В необитаемата сграда на булевард \"Добруджа\" са били запалени части от дървени бюра и хартии. Огънят е лумнал на втория етаж, като стените на помещенията са силно опушени, информират от областната дирекция. Полицията издирва в досъдебно производство кой е предизвикал пожара.", "date": "2018.12.28", "title": "Неизвестен запали бившия Център за ученическо творчество в Добрич"}
{"url": "https://www.24chasa.bg/novini/article/7218650", "text": "Масов данъчен контрол започва в зимните курорти в началото на годината. Стотици инспектори на НАП ще извършват скрити и явни наблюдения, инвентаризации на наличните стоки и проверки за отчитане на оборотите. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите. По време на кампанията инспекторите от „Фискален контрол“ ще използват и дистанционната връзка на всеки касов апарат със сървърите на НАП, като софтуерът ще посочва обекти, чиито обороти се различават значително от средните за съответния регион. В кампанията отново ще бъде използван и подходът на т.нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания от НАП ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция. Зимната кампания на НАП е продължение на утвърдената през лятото практика по Черноморието. „Главният ни фокус през тази зимна кампания е отчитането на приходите от продажби на стоки и услуги. Важно е да напомня, че неиздаване на касова бележка дори за малка сума освен глоба, води и до запечатване на обекта за срок до един месец. Опитът от последните 2 години показва, че броят на нарушенията намалява, т.е степента на спазване на правилата расте. Очаквам и през този сезон тенденцията не само да се запази, но и да продължи в посока доброволното спазване на задълженията от страна на икономическите оператори“, каза по повод началото на зимната кампания Спас Шишков, главен директор на „Фискален контрол“ в НАП.", "date": "2018.12.28", "title": "Над 15 000 проверки ще направи НАП в зимните курорти до края на сезона"}
{"url": "https://www.24chasa.bg/novini/article/7218682", "text": "През декември общият показател на бизнес климата намалява с 0.5 пункта в сравнение с предходния месец в резултат на по-неблагоприятния бизнес климат в промишлеността, съобщи Националният статистически институт. Съставният показател \"бизнес климат в промишлеността\" се понижава с 2.7 пункта главно поради по-резервираните очаквания на промишлените предприемачи за бизнес състоянието на предприятията през следващите шест месеца. Показателят \"бизнес климат в строителството\" запазва приблизително нивото си от предходния месец. Бизнес климатът в търговията на дребно нараства с 3.2 пункта, което се дължи на оптимистичните оценки и очаквания на търговците на дребно за бизнес състоянието на предприятията. Бизнес климатът в сектора на услугите остава приблизително на равнището си от ноември.", "date": "2018.12.28", "title": "През декември общият показател на бизнес климата намалява с 0.5 пункта"}
{"url": "https://www.24chasa.bg/novini/article/7218445", "text": "До края на тази година нови 1,6 милиарда квадратни метра площ в Северен Китай ще се отоплява с чиста енергия, като тя представлява почти половината от отопляемото пространство в тази част на страната, заяви вчера директорът на Националната агенция по енергетика Джан Дзиенхуа, цитиран от bulgarian.cri.cn. По думите му, настоящата година е ключова за развитието на газовата и нефтена индустрия в Китай, който се опитва да подобри цялостната политика за регулация на сектора и насърчи използването на чисти енергийни източници. В същото време бяха пуснати в експлоатация редица важни обекти от нефтено-газовата инфраструктура, благодарение на които продължи формирането на единна национална мрежа. Добивът и доставките на природен газ в Китай са рекордно високи през 2018 г. и резервът на страната от синьото гориво се повиши осезаемо, каза още Джан Дзиенхуа.", "date": "2018.12.28", "title": "Все повече домакинства в Северен Китай се отопляват с чиста енергия"}
{"url": "https://www.24chasa.bg/novini/article/7218698", "text": "Цялото количество трихлоретан е вече транспортирано от територията на бившия завод „Полимери“ в Девня и няма опасност за околната среда, съобщи областният управител Стоян Пасев, предава  . Той обясни и в какво ще се превърне бившият завод, след като опасното вещество вече е изнесено. „Има две инвестиционни намерения, от които по-голямото е да се произвежда метал от скрап. Не е опасен за околната среда. Плюсът при тях е, че теренът е със сменено предназначение, тоест няма да имат никакви проблеми за комплексно разрешително. Може би чисто времево, до шест месеца ще започнат инвестициите“, каза Стоян Пасев. Операцията по преместването на веществото бе предприета след няколко регистрирани случая на изтичане на трихлоретан, заради което в общината бе обявявано частично бедствено положение.", "date": "2018.12.28", "title": "Изнесоха всичкия опасен трихлоретан от \"Полимери\""}
{"url": "https://www.24chasa.bg/novini/article/7218702", "text": "Пътуванията на български граждани в чужбина през ноември 2018 г. са 426.3 хил., или с 2.1 на сто над регистрираните през ноември 2017 година, съобщи Националният статистически институт. В сравнение с ноември 2017 г. e регистрирано увеличение при всички наблюдавани цели. През наблюдавания месец посещенията на чужденци в България са 575.2 хил., или с 3.4 на сто повече в сравнение с ноември 2017 година. През ноември най-голям брой пътувания на български граждани са осъществени към: Турция - 121.9 хил., Гърция - 73.8 хил., Румъния - 40.7 хил., Сърбия - 33.1 хил., Германия - 21.9 хил., Македония - 20.9 хил., Италия - 15.9 хил., Австрия - 15.2 хил., Обединеното кралство - 12.6 хил., Испания - 10.1 хиляди. Регистрирано е увеличение при пътуванията на чужденци в България с други цели (вкл. гостувания и транзитни преминавания) - със 7.8 на сто, и с цел почивка и екскурзия - с 0.6 на сто, докато тези със служебна цел намаляват с 1.4 на сто. Транзитните преминавания през страната са 28.6 на сто (164.3 хил.) от всички посещения на чужденци в България. От общия брой чужденци, посетили България през ноември 2018 г., делът на гражданите от Европейския съюз е 54.8 на сто, или с 1.1 на сто повече в сравнение със същия месец на предходната година. Увеличават се и посещенията на граждани от групата \"Други европейски страни\" - със 7 на сто, като най-голям е ръстът на посещенията на граждани от Сърбия - с 20.7 на сто. Най-много посещения в България през ноември 2018 г. са направили гражданите от: Румъния - 130.1 хил., Гърция - 94.0 хил., Турция - 87.6 хил., Сърбия - 49.4 хил., Македония - 46.4 хил., Украйна - 16.7 хил., Германия - 15.2 хил., Обединеното кралство - 11.5 хил., Италия - 10.8 хил., Полша - 9.0 хиляди.", "date": "2018.12.28", "title": "Пътуванията на българи в чужбина се увеличават с 2.1 % през ноември"}
{"url": "https://www.24chasa.bg/novini/article/7218701", "text": "Най-влиятелната сирийска кюрдска милиция - \"Силите за защита на народа\" (СЗН) - въоръжено крило на партията Демократически съюз, е предложила на правителството на сирийския президент Башар Асад да поеме контрол над заеманите от СЗН територии и в частност над град Манбидж, за да ги защити от опасността от турско нахлуване, предадоха Ройтерс и ТАСС. Кюрдите са направили предложението си в специална декларация във връзка с подготвяната от Турция операция на източния бряг на река Ефрат, посочва БТА. В документа се казва, че СЗН, които Турция смята за терористична групировка и се е заканила да ги смаже, още по-рано са се изтеглили от Манбидж, за да се бият срещу джихадистите от \"Ислямска държава\" в Източна Сирия. \"Затова ние каним сирийското правителство, към което принадлежим, да изпрати своите въоръжени сили да заемат тези позиции и да защитят града от турската заплаха\", се казва в декларацията на СЗН, цитирана от Ройтерс. Междувременно подразделения на сирийската армия днес влязоха в град Манбидж, на 85 км от Алепо, и издигнаха националното знаме, съобщи представител на генералния щаб на въоръжените сили на Сирия, предаде ТАСС, като цитира сирийската държавна агенция САНА.", "date": "2018.12.28", "title": "Сирийските кюрди искат Дамаск да ги защити от очакваната турска инвазия"}
{"url": "https://www.24chasa.bg/novini/article/7218712", "text": "Пиян шофьор обърна автомобила и рани трима при каскада. 20-годишният К.А. от Берковица шофирал лек автомобил „Фолксваген Голф“. С него се возели още трима младежи. Инцидентът станал към 22 и 30 часа в четвъртък в района на с. Комарево по пътя за Монтана. Неопитният водач е изгубил контрол над волана, излязъл е от пътното платно и се е преобърнал няколко пъти. В жестоката каскада са нанесени материални щети на автомобила и са пострадали 3-ма пътници, които са настанени в Филиала за спешна медицинска помощ в гр. Берковица, с охлузни рани. На водача на лекия автомобил е извършена проба за употреба на алкохол. Светлинната скала на дрегера е отчела 1,24 промила алкохол в издишания въздух. Водачът е приел показанията на техническото средство и отказал да даде кръвна проба. Задържан е в РУ Берковица за срок от 24 часа. По случая е образувано досъдебно производство за управление на мпс-е след употреба на алкохол над 1,2 промила.", "date": "2018.12.28", "title": "Пиян шофьор рани трима при жестока каскада в Монтанско"}
{"url": "https://www.24chasa.bg/novini/article/7218710", "text": "Арабски бежанци, пристигнали в Берлин от 2015 г. насам, са станали мишена за вербуване от криминални кланове, произхождащи от Ливан. Този процес тревожи властите, които вече бяха обвинени, че са подценили тези групи, известни с често бруталните си методи, предаде БТА.  Тези родови криминални организации \"търсят друг, който да им върши мръсната работа\", като продажба на наркотици или обири, казва Бенямин Йендро от полицейския синдикат Германска полицейска федерация (GDP). Мнозина от въпросните бежанци са \"мъже, пристигнали в Германия сами, които все още не са имали работа с правосъдието, така че ако ги заловят, няма да влязат в затвора\", допълва той. Над един милион бежанци, повечето говорещи арабски, са пристигнали в Германия от 2015 г. насам, без да владеят езика и без препитание. Тези кандидати за убежище представляват почти гарантирана среда за вербуване за фамилните кланове, които също са пристигнали от Ливан без пари преди три десетилетия. \"Младите и физически здрави мъже са най-вече на прицела на клановете\" обяснява пожелал анонимност разследващ пред в.\"Велт\". \"Арабските кланове\", както ги нарича пресата в Германия, са се прочули с дързостта си, умножавайки броя на зрелищните въоръжени грабежи, поръчковите убийства и изобщо демонстрациите на сила. Първите страници на местните вестници редовно са пълни с подвизите им. На 13 септември около 2000 души, главно мъже, се събират в мюсюлманското \"каре\" на берлинско гробище, за да отдадат последна почит на Нидал Рабих. Този 36-годишен престъпник рецидивист е убит с осем куршума предишната неделя близо до популярен парк. Сто и петдесет полицаи са изпратени да охраняват погребението, кадрите от което, излъчени в цяла Германия, изглеждат \"достойни за филм за мафията\", коментира седмичникът \"Щерн\". Палестинецът, роден в Ливан, беше една от видните фигури от тези кланове, които \"царуват\" в сенчестия свят на Берлин. Те наброяват стотици членове и функционират като влиятелни и мощни криминални организации, способни да платят за услугите на най-добрите адвокатски кантори. Тези фамилии, чиито корени са от Ливан, са пристигнали в Германия, прокудени от гражданската война, още в края на 70-те години. По онова време не е действала никаква политика за интеграция. Тези лица - с палестински произход или бежанци в Ливан, произхождащи от арабскоезичното малцинство в Турция, освен това са били смятани за апатриди и затова не са получавали разрешителни за работа. \"Тук те не са имали достъп нито до обучение, нито до работа\", което също е фактор, допринасящ за превръщането им в нарушители на закона, твърди експертът по исляма Матиас Рохе. Други фактори според него са \"изключително затворените патриархални структури\" на тези родове. Днес тези кланове се състоят от десетина фамилии според полицията. Те контролират част от трафика на дрога и от мрежите за проституция в Берлин и действат главно в западните квартали на германската столица, избягвайки по този начин конфронтацията с конкурентните руски, чешки и виетнамски банди. Заради използването на оръжие, вкуса към луксозните коли и често предизвикателното си поведение тези групи се сдобиха с печална слава чрез местната преса, измествайки т. нар. \"руски\" и \"турски\" организации, които нарочно запазват по-голяма дискретност, както и калабрийската мафия, която урежда сметките си в пълна тайна. \"В средите на Ндрангета убийството на публично място се смята за крайна мярка\", обяснява Йендро. \"Арабските кланове\" привлякоха общественото внимание по-специално със сензационната кражба през март 2017 г. на 100-килограмов къс самородно злато от престижен музей в Берлин. Крадците го изнасят през нощта от музея \"Боде\" с помощта на ръчна количка, възползвайки се от обстоятелството, че един от прозорците на музея не бил свързан с алармената система. Скъпоценното \"Голямо кленово листо\", оценено на 3,5 милиона евро, така и не е открито. В крайна сметка трима членове на една от фамилиите са обвинени през октомври 2018 г., но остават на свобода. При друг случай, в края на август полицията конфискува 77 недвижими имота, собственост на една и съща група. Според полицията инвестициите са били финансирани с плячката от банков обир. И другите кланове не стояха със скръстени ръце: през 2014 г. обирджии задигнаха посред бял ден от голям магазин часовници и бижута за над 800 000 евро. Ако тези групи са могли да действат толкова нагло, то е защото властите са проявили небрежност - от страх да не бъдат обвинени в расизъм, смятат експерти. \"От страх да не бъдат заклеймени или дискриминирани определени малцинства, е забранено да се говори за етнически кланове\", обвинява изследователят от ливански произход Ралф Гадбан, автор на книга по темата. \"Това са паралелни общества в сърцето на Германия\", възмущава се в интервю за седмичника \"Щерн\" Ана-Мария Феркики, съпруга на известния германски рапър Бушидо, който дълго време е бил под закрилата на един от тези кланове. Изпълнителят и съпругата му решиха публично да порицаят лицемерните методи на бившите си покровители, като заявиха: \"Те ходят на поклонение в Мека и на молитви в джамията, а в същото време оставят проститутките да се продават на улицата\".", "date": "2018.12.28", "title": "Вербуването на арабски бежанци от мафиотски кланове в Берлин тревожи властите"}
{"url": "https://www.24chasa.bg/novini/article/7218718", "text": "63-годишният пловдивчанин, който е бил убит снощи, е живял под наем в къща на улица \"Родопи\". \"Беше тук под наем. Чичо ми го докара, аз самият съм го виждал само веднъж - два пъти\", заяви собственикът на къщата. Той уточни, че жилището е съсобственост между него и чичо му. Жертвата бил заварчик. Според  става въпрос за битово убийство. 63-годишният мъж се е скарал снощи с любовницата си, която е на 48 г. Избухнал скандал, при който жената е забила счупена чаша в шията на жертвата. Жената е задържана, но по данни на полицията има още един в ареста за убийството.", "date": "2018.12.28", "title": "Убитият в Пловдив се скарал с любовницата си, тя забила счупена чаша в шията му"}
{"url": "https://www.24chasa.bg/novini/article/7218721", "text": "Турската делегация, която ще замине утре на посещение в Москва, възнамерява да обсъди с руските си колеги въпроса за използването на въздушното пространство над Сирия във връзка с изтеглянето на войските на САЩ от тази страна, съобщава днес вестник \"Хюриет\", цитиран от ТАСС. Според изданието турските политици ще обсъдят всички възможни пътища за развитие на събитията и ще анализират рисковете при провеждане на операция източно от река Ефрат против кюрдските формирования Сили за защита на народа. Освен това ще бъде разгледан план за унищожаване на бойци на терористичната групировка \"Ислямска държава\". Друга предполагаема тема на разговорите ще бъде възможността Турция да използва военни обекти на САЩ в Сирия, пише изданието. \"Хюриет\" отбелязва, че в момента небето над северната част на Сирия се контролира от САЩ, но след изтеглянето на американските войски контролът ще бъде поет от сирийското правителство. В този случай е очевидно, че безопасността на въздушното пространство в този регион ще осигурява Русия, пише \"Хюриет\". Вестник \"Дейли Сабах\", позовавайки се на дипломатически източници, пише, че по време на преговорите в руската столица ще бъде засегната темата за \"експанзивната политика на Иран в Сирия\", тъй като изтеглянето на войските на САЩ от страната може да създаде условия /за Техеран/ да засили своето присъствие в региона. В състава на турската делегация ще бъдат говорителят на турския президент Ибрахим Калън, турският външен министър Мевлют Чавушоглу, министърът на националната отбрана Хулуси Акар и ръководителят на Националната разузнавателна служба Хакан Фидан.", "date": "2018.12.28", "title": "Анкара иска да обсъди използването на въздушното пространство в Сирия с Москва"}
{"url": "https://www.24chasa.bg/novini/article/7218738", "text": "На тържествена церемония в Гербовата зала на „Дондуков“ 2 държавният глава и върховен главнокомандващ Въоръжените сили Румен Радев връчи пагоните на военнослужещи, удостоени с висше офицерско звание, съобщиха от прессекретариата на президента. Със свой указ президентът Радев назначи полковник Здравко Пехливанов на длъжността заместник-директор на дирекция „Операции и планиране“ в Международния военен секретариат на НАТО в Брюксел, Кралство Белгия, като го удостои с висше офицерско звание „бригаден генерал“. „Назначаването ви на тази позиция ще продължи възможността България да има представителство във ваше лице на стратегическо военно ниво в Алианса“, заяви Румен Радев. Президентът назначи полковник Стайко Прокопиев на длъжността директор на дирекция „Стратегическо планиране“ на Министерството на отбраната и го удостои с висше офицерско звание „бригаден генерал“. Държавният глава се обърна към бригаден генерал Прокопиев с думите, че новата длъжност и звание са естествен етап от неговото професионално развитие. „Експертизата, натрупана от вас като представител в представителството на Република България в Европейския съюз и най-вече като командир на щабния елемент за интегриране на силите на НАТО в България, ще помогне вие да се справите успешно с предизвикателствата на новите задачи“, категоричен бе Румен Радев. С друг свой указ държавният глава освободи бригаден генерал Красимир Кънев от длъжността директор на дирекция „Стратегическо планиране“ в МО, назначи го на длъжността директор на Щаба на отбраната и го удостои с висше офицерско звание „генерал-майор“. „Уверен съм, че с вашия опит в областта на отбранителното планиране у нас и в чужбина вие ще изпълнявате ефективно сложните задачи на новата длъжност, натоварена с големи очаквания за усъвършенстване на управлението на процесите в отбраната“, посочи Румен Радев. В приветствието си държавният глава пожела на новопроизведените генерали да продължават да работят все така отговорно за развитието на Въоръжените ни сили, за разширяване на спектъра от техни способности и за издигане на авторитета им. „Помнете от историята на българския генералитет, че сляпото покорство и безропотно подчинение могат и да донесат една звезда отгоре на пагоните и няколко години служба, но не могат да спасят от презрението на подчинените и на българския народ“, посочи още президентът и призова генералите да бъдат всеотдайни в дейността си и да подпомагат ръководството на Министерство на отбраната. От името на удостоените с висше офицерско звание военнослужещи генерал-майор Красимир Кънев изказа благодарност на държавния глава за оказаната чест, доверие и дадената висока оценка. Генерал-майор Красимир Кънев отбеляза, че предизвикателствата пред тях са много. „Сигурен съм, че ще отдадем силите и сърцата си за подпомагане на държавното и политическото ръководство на МО при вземане на правилните решения за Република България“, заяви той. На церемонията присъстваха министърът на отбраната Красимир Каракачанов, началникът на отбраната генерал Андрей Боцев, генерали и офицери от видовете въоръжени сили.", "date": "2018.12.28", "title": "Румен Радев удостои български военни с висше офицерско звание (Снимки, обновена)"}
{"url": "https://www.24chasa.bg/novini/article/7218765", "text": "Митата от 100 процента, които правителството на Косово въведе за стоките от Сърбия и Босна и Херцеговина, бяха главна тема на среща на ръководството на Косово и преговорния екип на Прищина с посланиците на САЩ, Великобритания, Франция, Италия и Германия, пише в. \"Коха диторе\". Прищинското издание отбелязва, че главното искане на посланиците е било Косово и Сърбия да се договорят за \"примирие\", за да има възможност за постигане на споразумение през първата половина на 2019 година. Посланиците високо оценили формирането на преговорен екип на Косово и като следваща стъпка поискали суспендиране на въведените мита, най-малкото до април, а към Сърбия отправили послание да прекрати кампанията срещу признаването на Косово. Според източници на \"Коха диторе\" премиерът на Косово Рамуш Харадинай не дал признаци, че ще оттегли решението за митата, което бе взето след като Косово не успя да стане член на Интерпол в резултат на \"агресивната кампания\" на Сърбия.", "date": "2018.12.28", "title": "Премиерът на Косово няма намерение\nда отменя митата от 100 процента \nна сръбските стоки"}
{"url": "https://www.24chasa.bg/novini/article/7218753", "text": "Изявлението на властите в САЩ, че страната скоро ще излезе от руско-американския Договор за ликвидиране на ракетите със среден и малък обсег (РСМО), се нареди сред най-значимите международни събития през отминаващата година. Крахът на това споразумение - а шансовете да оцелее фактически са нулеви - ще предизвика нова оръжейна надпревара и ще влоши сигурността в Европа и Азия. Стане ли жертва на конфронтацията между Москва и Вашингтон също и Договорът за ограничаване на стратегическите нападателни въоръжения (СНВ), това ще означава системата за контрол над въоръженията да бъде погребана окончателно. По данни на \"Комерсант\" впрочем Белият дом е предупредил Кремъл, че \"нещата навярно много ще се влошат, преди да тръгнат към по-добро\". Думите на президента Доналд Тръмп, че смята да изтегли САЩ от Договора за РСМО, бяха колкото очаквани, толкова и изненадващи. От 2013 г. насам Вашингтон обвинява Москва, че нарушава това споразумение, забраняващо на страните да произвеждат и тестват ракети (с наземно базиране) със среден и малък обсег (от 500 до 5500 км), а също така да притежават и произвеждат пускови установки за тях. Щатите скоро ще напуснат договора, решиха експертите, съзрели признак за това в отбранителния бюджет - там бе включена точка за разработване на неядрена крилата ракета с наземно базиране и обсег от 500 до 5500 км. А предпоставка според тях е назначаването на Джон Болтън - противник на всякакви договори, ограничаващи САЩ, за съветник на Тръмп по националната сигурност. Източник на \"Комерсант\" в руското външно министерство каза още през лятото, че САЩ движат нещата към скъсване на Договора за РСМО, но впоследствие призна: Москва не е очаквала Доналд Тръмп да обяви намерението си толкова скоро. Източник на \"Комерсант\", близък до Държавния департамент на САЩ, уточни, че по принцип е трябвало Кремъл да бъде информиран за плановете на Белия дом от Джон Болтън, чието посещение в Москва бе планирано за 21-23 октомври. В навечерието на визитата обаче в американски медии изтекоха данни от източници, че САЩ може да напуснат Договора за РСМО, а на 20 октомври Тръмп публично потвърди тази информация. Междувременно Русия, натрупала цял ред собствени претенции по този договор към Щатите, се надяваше все пак да не се стигне до скъсването му. На юлската среща на върха в Хелзинки президентът Владимир Путин предложи на Доналд Тръмп страните да препотвърдят, че споразумението е в сила, и да активизират консултациите за стратегическата стабилност, засягали между другото и тази тема. Щом властите на САЩ заявиха, че смятат да напуснат споразумението, някои експерти в двете столици предположиха, че това може всъщност да е добре дошло за Русия. Още през 2007 г. тогавашният министър на отбраната Сергей Иванов нарече Договора за РСМО отживелица от студената война. Той припомни, че редица страни около Русия притежават наземни ракети със среден и малък обсег, докато тя не бива да има такива. \"Това не може да трае вечно\", каза министърът. А днес нещата се стекоха така, че вината за скъсването на споразумението, от което самата Русия се канеше да излезе, ще легне върху САЩ. Руските официални лица обаче не демонстрираха някаква радост от решението на Доналд Тръмп. Най-малкото публично. По думите на Владимир Путин, \"евентуалният отказ на САЩ от ангажиментите им по Договора за РСМО и неясната им позиция по въпроса с Договора за стратегическите нападателни въоръжения създават рискове от неконтролируема оръжейна надпревара\". А шефът на външното ведомство Сергей Лавров предупреди в интервю за РИА Новости, че курсът на САЩ \"неизбежно разбалансира още повече архитектурата на глобалната сигурност\", и предположи, че \"може да настъпи ситуация, в която цената на една грешка или недоразбиране ще стане съдбоносна\". Освен това Вашингтон до голяма степен успя да се оневини за наближаващия крах на договора. Отначало много страни, включително съюзници на САЩ в НАТО, посрещнаха критично изявлението на Тръмп. През следващите седмици обаче американците предприеха нещо, което избягваха преди: предоставиха на европейците доказателства за руското \"нарушение\". Остава не съвсем ясно какво точно са демонстрирали на скептиците. Според сп. \"Шпигел\" са им били показани по-специално сателитни снимки. Експерти впрочем изтъкват, че такива кадри сами по себе си трудно биха доказали категорично руското \"нарушение\". При всяко положение в крайна сметка позицията на Вашингтон по Договора за РСМО бе подкрепена от всички членки на Северноатлантическия алианс. Но САЩ не спряха дотук. За да не може със сигурност никой да ги упрекне, че развалят тъй важна спогодба, те отложиха с два месеца решението си за напускане и поставиха на Русия ултиматум: до 2 февруари да унищожи или модифицира \"ракетата нарушителка\". Условия, които в Русия бяха наречени шантаж. Москва настоява, че ракетата е изпробвана максимално на 480 км и не нарушава никакви договори. Същевременно не вижда смисъл да демонстрира спорната ракета на американците. По думите на външния зам.-министър Сергей Рябков, \"САЩ вече всичко са решили за себе си\". Москва предложи на Вашингтон консултации по военна и дипломатическа линия, но Щатите настояват Русия първо да признае, че е извършила нарушение, а федерацията няма такова намерение. Съответно най-вероятният сценарий е през февруари Вашингтон да уведоми Москва, че напуска Договора за РСМО - и след шест месеца вече да няма споразумение. Ще остане Договорът за СНВ. Той изтича през 2021 г., но Русия вече неведнъж предложи на САЩ предварително да договорят удължаване с още пет години. Вашингтон засега не скланя. В разговор с \"Комерсант\" Джон Болтън отправи сигнал, че решение може да бъде взето и \"в последния момент\". Но ако то е отрицателно, от действащата система за контрол над въоръженията всъщност нищо няма да остане (има и редица многостранни договорености, но слабо ефективни и също на ръба на провала). Не е изключено впрочем в крайна сметка действащите договори да бъдат сменени с нови. Според източник на \"Комерсант\", близък до Държавния департамент на САЩ, при една от срещите им тази пролет Фиона Хил - съветник за Русия в Съвета за национална сигурност, е казала на руския посланик във Вашингтон Анатолий Антонов: \"Нещата навярно много ще се влошат, преди да тръгнат към по-добро\". (БТА)", "date": "2018.12.28", "title": "Ще бъде ли погребана окончателно системата за контрол над въоръженията?"}
{"url": "https://www.24chasa.bg/novini/article/7218771", "text": "Последните данни от замерванията в българския участък на река Драговищица от 15 декември, както и всичките предходни за 2018 г., за показателите олово, кадмий, никел, цинк, живак, цианид показват, че няма превишение на нормите. Това каза министърът на околната среда и водите Нено Димов. Той и кметът на Община Кюстендил Петър Паунов дадоха информация за това какво са предприели държавата и местната власт до момента с евентуално замърсяване на река Драговищица в сръбския участък. Димов отбеляза, че тази сутрин се е срещнал по тази тема и с премиера Бойко Борисов. Правени са и две извънредни замервания на арсен, цинк, мед, желязо и манган, които също са под нормите, каза Димов. Той отбеляза, че от 2016 г. се правят ежемесечно изследвания на над 59 показателя на качеството на водата и до момента няма превишаване на нормите в българският участък. Министърът посочи, че те следят много внимателно ситуацията с реката не само в българския участък, но търсят информация и за положението в сръбския участък, понеже в района живее голяма българска общност. Димов отбеляза, че сръбската страна работи по проект за изграждане на пилотна инсталация за извличане на мед и цинк от полиметални руди. Българската страна е била уведомена за него от Сърбия на 22 август 2016 г. През октомври 2016 г. МОСВ е поискало да бъде включено в процедурата по ОВОС в трансграничен контекст. Тогава не са получили отговор от сръбската страна. По думите на министъра нормативната база дава възможност при пилотни инсталации до две години да не се прави подобна процедура. Тези две години са изтекли през октомври 2018 г. и през ноември от МОСВ са изпратили до сръбското министерство на околната среда искане за информация за проекта и неговата документация. Освен това от българска страна е направена нота до сръбското правителство с искане за информация за качеството на водите в сръбската община Драговищица и за осъществяваните там дейности. Димов отбеляза, че очакванията му са да получим някаква информация в началото на следващата година. Министърът посочи, че проблемът е повдигнат и в Европейския парламент, където евродепутатът Ангел Джамбазки е сезирал еврокомисаря по околна среда Кармену Вела. Вела е поел ангажимент през март 2019 г., когато ще е политическият дебат \"ЕС - Сърбия\", да постави този въпрос пред сръбската страна. На практика сме взели всички възможни до този момент мерки, каза Нено Димов и допълни, че продължават комуникацията със сръбската страна. Кметът на Кюстендил Петър Паунов посочи, че те работят с партньорите си от Община Босилеград, за да получават непрекъсната информация за състоянието на водата в река Караманичка, малък приток на Длъбинска река, която се влива в река Драговищица. По думите на Паунов този приток е твърде малък и не може да даде сериозно екологично отражение, но има моменти, в които са подавани тревожни сигнали. От българска страна в района се реагира незабавно и дори при най-малкото притеснително отклонение, каза Паунов.", "date": "2018.12.28", "title": "Нено Димов: Река Драговищица не е замърсена с тежки метали"}
{"url": "https://www.24chasa.bg/novini/article/7218752", "text": "Нарушение на общите правила по време на лов са причина за трите инцидента през последните две седмици. Това каза за   инж. Пламен Петров, главен експерт в дирекция \"Ловно стопанство\" в Агенцията по горите. Инцидентът на 19 декември, където ловец простреля свой колега при качване в МПС е завършил със смъртен случай. Лекарите се борят за живота на пострадалия и в третия инцидент - от 26-ти декември край Катунци. Тенденцията обаче е към намаляване на смъртните случаи. „От 2015-а година тенденцията е към намаляване на тези отрицателни случаи. През 2015 година имаме 15 наранявания по време на лов и регистрирани от тях 5 смъртни случая. През 2016-та са 8 наранявания и един смъртен случай. През 2017-а - 7 с 4 смъртни случая. За 2018 година има 8 наранявания с 1 смъртен случая. Тенденцията е към намаляване, но нашата цел е от тези инциденти поне да няма смъртни случаи“, каза Петров. Към 17 декември от МЗХ са проверили 3656 ловни дружини, отчете Петров в предаването „Преди всички“ по „Хоризонт“. По думите му, няма нужда от промяна в правилата, а контрол при спазването им: \"Не е възможно до всеки ловец да има контролен орган и затова трябва сравнително повишен контрол, който изпълняват структурите на МЗХГ. Самите ловци помежду си да си извършват самоконтрол, защото по време на лов те са полезни застанали един до друг и ако те не си напомнят най-общите правила, които са, и най-вече правилата за боравене с ловно оръжие, не е възможно по друг начин да става по-строг контрол\".", "date": "2018.12.28", "title": "Причина за трите ловни инцидента за 2 седмици - нарушение на общите правила"}
{"url": "https://www.24chasa.bg/novini/article/7218770", "text": "Само 12 мъже са стъпвали на Луната. Това обаче може да се промени през следващото десетилетие, благодарение на редицата проекти за изпращане на сонди, роботи и хора към най-близкия съсед на Земята, предаде ДПА, цитирана от БТА. Преди близо 50 години - на 20 юли 1969 г., астронавтът от САЩ Нийл Армстронг става първият човек, стъпил на Луната. И въпреки че историческото постижение пленява въображението на хората по света, през следващите няколко години интересът към най-близкия ни съсед отслабва. Последната мисия с кацане на Луната е осъществена през 1972 г. Сега, десетилетия след края на космическата надпревара по времето на Студената война, съревнованието за завръщане на Луната отново се нажежава. САЩ Въпреки че от години погледът на НАСА е устремен към достигането на Марс, в последно време американското космическо ведомство отново насочи взор към Луната. В началото на следващото десетилетие НАСА предвижда да се завърне в лунна орбита, за да започне изграждането на космическа станция, наречена \"Гейтуей\". В края на десетилетието се очаква хора отново да кацнат на лунната повърхност. Предприемачът Илон Мъск има планове да стигне до Луната първи - през 2023 г. компанията му \"Спейс Екс\" трябва да отведе японския милиардер Юсаку Маедзава на пътешествие около Луната. Първите космонавти трябва да кацнат на естествения спътник на Земята в началото на 30-те години на века. Плановете предвиждат те да останат на Луната 14 дни. Съветският съюз прекъсна своята лунна мисия през 70-те години на миналия век след няколко технологични проблема. Космическата агенция Роскосмос планира и участие в проекта за изграждане на космическата станция под ръководството на САЩ. В една от най-амбициозните си космически мисии, Китай наскоро изстреля апарата \"Чанъе-4\", който ще кацне на слабо познатата обратна страна на Луната. През май китайският спътник \"Цюецяо\" трябва да пристигне на позиция, така че да може да получава сигналите от сондата, която ще кацне в близост до лунния южен полюс. Китай планира и друга мисия до Луната през 2019 г., по време на която се надява да събере скални проби и да ги върне на Земята. Първият китайски астронавт трябва да стъпи на лунната повърхност до 2030 г. Генералният директор на Европейската космическа агенция (ЕКА) Йохан-Дитрих Вьорнер наскоро успя да привлече вниманието, когато представи идеята си за Лунно селище - база на Луната, плод на съвместно сътрудничество, а не на нова космическа надпревара. Европейската космическа агенция обикновено оказва технологична помощ на други космически ведомства. Разработваният от НАСА космически кораб \"Орион\", например, използва сервизен модул на ЕКА, без който не би могъл да лети никъде. Европа е помагала и на Китай за космическата сонда \"Чанъе-5\", и на Русия за сондите \"Луна-25\" и \"Луна-27\". ЕКА се \"стяга\" и за собствена кампания за лунна мисия, която първо ще изпрати на Луната робот с надеждата да се подготви за скорошно изпращане на екипаж. Конкретни планове обаче не се очаква да бъдат обявени до края на 2019 г. Израел Частната израелска компания \"Спейс Ай Ел\" се готви да изпрати сонда на Луната в началото на 2019 г. Сондата - най-малката, кацала някога на лунната повърхност, ще бъде транспортирана с ракета-носител \"Фалкон-9\" на компания \"Спейс Екс\". Ако мисията се увенчае с успех, Израел ще стане едва четвъртата нация, осъществила кацане на Луната. Населението на Индия наброява 1,3 милиарда души, а космическата програма на страната предвижда един от тях да бъде изпратен в космоса. През август, по време на празненствата за Деня на независимостта, министър-председателят Нарендра Моди обяви, че до 2022 г. \"син или дъщеря на Индия ще лети в космоса с нашия трибагреник в ръка\". Това всъщност няма да е първият индийски астронавт в космоса, а първият, изпратен в космически кораб, произведен в Индия. Страната планира също да изстреля втората си лунна сонда \"Чандраян-2\" през 2019 г. Сондата ще достави луноход, който ще изследва скалистата повърхност на естествения спътник на Земята. Република Корея иска да изпрати до края на 2020 г. своя орбитиращ апарат KPLO (Korea Pathfinder Lunar Orbiter), разработен съвместно с НАСА и предназначен да картографира лунната повърхност. Следващата цел на страната е скоро след това да изпрати втора сонда без чужда помощ.", "date": "2018.12.28", "title": "Ново съревнование за Луната -  кой ще стъпи на нея през следващото десетилетие?"}
{"url": "https://www.24chasa.bg/novini/article/7218750", "text": "\"Много се измъчи. Крепи ме споменът за него. Той винаги е тук.\" Това сподели Татяна Лолова след кончината на съпруга си Светослав Светославов-Славето, приемайки съболезнованията на редакцията на \"24 часа\". Човекът, с когото бяха заедно 55 г. и който винаги беше до нея, си отиде в ранната сутрин на 26 декември след бързо развил се рак на панкреаса. Славето ще бъде изпратен от близките си в събота (29.12.). Пожелал да бъде кремиран. Лолова, синът им и снахата внуците, са били до него и предано са се грижили, борейки се със страшната болест. Актрисата намерила сили да уважи премиерата \"За какво ви е Дон Кихот\" на колегите си от Сатирата, но си тръгнала веднага след началото. След кончината на Славето домашният и мобилният телефон на актрисата бил изключен. Но когато разбрала колко много хора са обичали и ценили нейният съпруг, започнала да приема съболезнования. \"Държи се, но тя си знае какво й струва. До края имаше надежда, че ще стане чудо и той ще оздравее\", казват нейни близки. \"Той беше такъв стоик, искаше да спести на Таня дори болката, не даваше израз на страданието. Беше позитивен човек, силен характер, открояващ се, но ненатрапчив. Никога не е причинил болка на друг. А как обичаше Таня...\", каза приятелката на семейството Юлия Пискулийска - известна журналистка и писателка. Тя с тъга си спомни какъв великолепен домакин бил Славето. Разказа за неговите картини, пълни с цветове и енергия, нарисувани с цялата страст на човек, открил магията на четката и посветил се на нея. \"Таня пожела Славето да бъде изпратен в изключително тесен семеен кръг - един племенник на Славето, синът им, внуците и снахата. Никой друг не е поканен. Те бяха изключително сплотено семейство, силно привързани един към друг, и вероятно искат да са само те заедно в този тъжен миг\", разказа Пискулийска за желанието на актрисата. Лолова се надява хората да се съобразят с молбата й и сбогуването й с любимия й съпруг да не бъде помрачено от чуждо любопитство.", "date": "2018.12.28", "title": "Татяна Лолова за смъртта на съпруга си: Славето много се измъчи"}
{"url": "https://www.24chasa.bg/novini/article/7218448", "text": "През 2018 година реформата на енергийната система на Китай се провежда по план, енергийното сътрудничество на страната е ефективно и отварянето на тази сфера към света е на по-високо ниво, заяви вчера директорът на Националната агенция по енергетика Джан Дзиенхуа, цитиран от bulgarian.cri.cn. През 2019 година реформата ще се задълбочи и управлението на пазара ще се засили, с цел култивиране на вътрешните движещи сили. В същото време ще се придвижи и реформата на електропреносната система, ще се насърчи лоялната конкуренция, ще се изгради цялостно пазара за спомагателни услуги в сферата на електроенергията, ще започне проучване за създаване на пазар за наличните електрически продукти, ще се придвижи реформата на системата за управление на газовата и нефтена мрежа и ще се насърчи конкуренцията в тази сфера. Агенцията ще анализира положителния опит от пазарите в големите градове като Пекин и Шанхай, с цел намаляване на енергийните разходи на предприятията, добави Джан Дзиенхуа.", "date": "2018.12.28", "title": "Реформата и отварянето на енергийната система на Китай е на по-високо ниво"}
{"url": "https://www.24chasa.bg/novini/article/7218793", "text": "През 2018 г. Народното събрание е приело 146 закона и 138 решения. Това сочи справка, подготвена от парламентарния пресцентър и дирекция „Пленарни заседания, парламентарен контрол и финални текстове” на Народното събрание, съобщиха от пресцентъра на Народното събрание. От 1 януари до 21 декември 2018 г. в Народното събрание са постъпили 177 законопроекта, като 91 от тях са внесени от народни представители. Предложените проекти за решения са 161, от които 134 са на депутати. През годината 44-ото Народно събрание е провело 131 пленарни заседания, седем от които извънредни. През петата си сесия 44-тото Народно събрание е приело 55 закона и 59 решения. Парламентът е имал 45 редовни и 3 извънредни пленарни заседания. За периода от 1 септември до 21 декември 2018 г. в парламента са внесени 54 законопроекта, като 22 от тях са на народни представители. Постъпили са 44 проекта за решения, от тях 37 са от депутати. Сред приетите от Народното събрание нови закони са: Закон за хората с увреждания, Закон за личната помощ, Закон за предприятията на социалната и солидарна икономика, Закон за киберсигурност, Закон за физическото възпитание и спорта, Закон за държавния бюджет на Република България за 2019 г. и др. Парламентът е гласувал промени в Административнопроцесуалния кодекс, в Закона за пътищата, в Закона за устройство на територията, в Закона за държавната собственост, в Закона за семейни помощи за деца и др. Използваното време за осъществяване на контролната функция на парламента през петата сесия на 44-тото Народно събрание е 39 часа и 45 минути. Парламентарен контрол е провеждан в 15 пленарни заседания. В Народното събрание от 1 септември до 21 декември 2018 г. са постъпили 440 въпроса и 18 питания. В този период е имало изслушване на министъра на енергетиката Теменужка Петкова за предоставяне на информация във връзка с Процедурата по избор на стратегически инвеститор/и за изграждането на АЕЦ „Белене“ и възможности за структуриране на проекта. На извънредно заседание на 21 август 2018 г. Народното събрание е изслушало министър-председателя Бойко Борисов за сигурността на електронните бази данни, съхранявани от Агенцията по вписванията и Министерството на правосъдието. По време на петата сесия на 44-ото Народно събрание беше отхвърлен и един вот на недоверие към Министерския съвет за провал в областта на здравеопазването. Членовете на правителството са отговорили на 375 въпроса и 10 питания. На най-много въпроси и питания са отговорили министърът на земеделието, храните и горите Румен Порожанов – 68, министърът на регионалното развитие и благоустройството Петя Аврамова – 67, министърът на околната среда и водите Нено Димов – 34, министърът на вътрешните работи Младен Маринов – 32, министърът на здравеопазването Кирил Ананиев – 30, вицепремиерът по обществения ред и сигурността и министър на отбраната Красимир Каракачанов – 22, министърът на образованието и науката Красимир Вълчев – 19, министърът на културата Боил Банов – 16, министърът на финансите Владислав Горанов – 15, министърът на труда и социалната политика Бисер Петков – 13, министърът на икономиката Емил Караниколов - 13 и т.н. Най-много въпроси и питания са отправили народните представители Георги Стоилов – 41, Иван Димов Иванов – 35, Николай Цонков – 34, Георги Гьоков – 31, Любомир Бонев – 31, Светла Бъчварова – 23, Надя Клисурска-Жекова – 18, Пенчо Милков – 16, Георги Йорданов – 15, Кристиан Вигенин – 13, Иван Валентинов Иванов – 12 и т.н. От ПГ „БСП за България” са внесли най-много въпроси и питания - 354 въпроса и 15 питания. От ПГ на ПП ГЕРБ са отправили 42 въпроса и 2 питания, от ПГ „Обединени патриоти” - 15 въпроса, от ПГ на ДПС - 12 въпроса и едно питане и от ПГ на ПП ВОЛЯ – 6 въпроса.", "date": "2018.12.28", "title": "През 2018 г. Народното събрание е приело 146 закона и 138 решения"}
{"url": "https://www.24chasa.bg/novini/article/7218785", "text": "48-годишна и нейният син са задържани за убийството снощи в Пловдив, научи \"24 часа\". Жертвата е 63-годишен заварчик. Той е бил прободен многократно с нож, а фатална се оказала раната на шията, нанесена със счупена чаша. Сигналът за престъплението е бил подаден около 23 ч. в четвъртък на тел. 112. Убийството е станало в къща на ул. \"Родопи\". Там убитият живеел от 2-3 г. под наем. Жената му е била любовница. Заедно с нея в жилището бил и синът й. Тримата се черпили, след което избухнал скандал, завършил със смъртта на домакина.", "date": "2018.12.28", "title": "48-годишна и синът й са арестувани за убийството в Пловдив"}
{"url": "https://www.24chasa.bg/novini/article/7218797", "text": "Директорът на Агенцията за храни и ветеринарство /АХВ/ Зоран Атанасов съобщи днес на пресконференция в Скопие, че е потвърдена болестта \"трихинелоза\" при дивите свине на територията на почти цяла Македония, съобщи МИА. Както изтъкна Атанасов има данни, че болестта присъства не само в Македония, но и в региона, предаде БТА. Агенцията за храни и ветеринарство установи присъствие на трихинелоза в района на Радовиш, Крива паланка, Валандово, Битоля, Струмица. В двата ловни сезона 2017/2018 и 2018/2019 лабораторно са били изследвани 594 проби от диви свине, от които 13 са позитивни, информира директорът. Той посочи, че трихинелозата е паразитно заразно заболяване, което може да се пренесе от животните върху хората, поради което, ако бъде забелязана при животни, трябва веднага да се регистрира.", "date": "2018.12.28", "title": "В почти цяла Македония има африканска чума по дивите свине"}
{"url": "https://www.24chasa.bg/novini/article/7218808", "text": "Комисията за енергийно и водно регулиране /КЕВР/ прие решение във връзка с подаденото от \"Булгаргаз\" ЕАД заявление за утвърждаване на цена за първото тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа, съобщиха от КЕВР. В 27 населени места цената на водата също ще е по-висока - с между 5 и 25 стотинки. В София поскъпването е с 9,7%, във Варна - 4%, Русе - 6,2%, Бургас - 9,71%, Благоевград - 7,2%, Смолян - 5,8%, Пловдив - 0,6%. Утвърдената от Комисията цена на природния газ за първото тримесечие е в размер на 44,80 лв./MWh лв. (без акциз и ДДС). Тя е с 3,51 процента по-висока от цената за четвъртото тримесечие на 2018 г. В утвърдената цена на природния газ от 44,80 лв./MWh лв. (без акциз и ДДС) са включени компонента \"цена на природния газ на входа на газопреносните мрежи\" в размер на 44,08 лв./MWh, компонента за дейността \"обществена доставка\" в размер на 0,59 лв./MWh. В цената е включена и компонента за компенсиране на разходи, произтичащи от наложени задължения към обществото от 0,13 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД, уточниха от КЕВР. Независимо от повишението с 3,51 на сто, реалното увеличение за битовите и за стопанските клиенти, ползващи природен газ, ще бъде под 2 процента. Причината е, че цените за достъп, пренос, разпределение и снабдяване, не се променят, обясниха от КЕВР. Промяната на цената на природния газ няма да се отрази на цените на топлинната енергия, добавиха от регулатора. Без промяна остават и цените на електрическата енергия за битовите и небитовите потребители на регулиран пазар, допълниха от КЕВР.", "date": "2018.12.28", "title": "Вдигат цената на газа и водата"}
{"url": "https://www.24chasa.bg/novini/article/7218803", "text": "Заявления за безплатни електронни винетки за хората с трайни увреждания се приемат от 2 януари 2019 г., съобщава Агенцията за социално подпомагане. Това предвижда Наредбата за изменение и допълнение на Наредба Н-19 от 2 декември 2008 г., издадена от министъра на транспорта и министъра на труда и социалната политика, която предстои да бъде обнародвана в Държавен вестник, се посочва в съобщението. Отбелязва се, че наредбата не предвижда промяна в условията за освобождаване от заплащане на винетна такса. Право на това имат хората с 50 и над 50 на сто намалена работоспособност или вид и степен на увреждане и лица или семейства, отглеждащи деца с трайни увреждания до 18-годишна възраст и до завършване на средно образование, но не по-късно от 20-годишна възраст. Тези групи хора имат право да получат безплатно една годишна винетна такса за един собствен или съпружеска имуществена общност лек автомобил с обем на двигателя до 2000 куб. см и мощност до 117,64 kW (160 к.с.). Дирекциите \"Социално подпомагане\" (ДСП) в цялата страна имат готовност да приемат заявления за получаване на безплатна електронна винетка от 2 януари 2019 г. До отпечатването на новия формуляр ще се ползва действащият образец на заявление-декларация. Документите може да се подават лично в ДСП по настоящ адрес, по електронен път или с универсална пощенска услуга с известие за доставяне - обратна разписка, се посочва в съобщението.", "date": "2018.12.28", "title": "Заявления за безплатни електронни \nвинетки за хората с трайни увреждания \nсе приемат от януари 2019 г."}
{"url": "https://www.24chasa.bg/novini/article/7218911", "text": "Москва и Лондон ще започнат да увеличават числеността на дипломатическите си представителства съответно във Великобритания и Русия от януари догодина, предаде ТАСС, като се позова на руския посланик във Великобритания Александър Яковенко, съобщи БТА. \"Между нас е постигнато принципно съгласие, че през януари ще започнем да възстановяваме числеността на дипломатическия състав както в Москва, така и в Лондон. Не съм уверен, че това ще бъде сторено по отношение на всички служители, но най-малко половината от посолствата ще бъдат възстановени\", заяви Яковенко. Според руския посланик това ще бъде позитивна стъпка за сътрудничеството между двете страни. Отношенията между Москва и Лондон рязко се влошиха след отравянето на бившия руски шпионин Сергей Скрипал и дъщеря му Юлия на 4 март тази година в британския град Солсбъри. Великобритания изгони 23-ма руски дипломати, а руските власти в отговор експулсираха 23-ма британски дипломати, закриха генералното консулство на Великобритания в Санкт Петербург и наредиха прекратяване на дейността на Британския съвет в Русия.", "date": "2018.12.28", "title": "Москва и Лондон увеличават числеността на дипломатическите си мисии от януари"}
{"url": "https://www.24chasa.bg/novini/article/7218935", "text": "До последния ден от моя мандат ще браня суверенитета, териториалната цялост и независимостта на Република Македония от вътрешни и външни предизвикателства и заплахи. Това заяви в новогодишното си обръщение в парламента на Република Македония президентът Георге Иванов, съобщава в. \"Нова Македония\", цитирана от БТА. Иванов подчерта, че днешното му обръщение и отчет за свършеното не е последното през този негов мандат, който завършва на 12 май идната година.", "date": "2018.12.28", "title": "Георге Иванов: До последно ще браня целостта на Република Македония"}
{"url": "https://www.24chasa.bg/novini/article/7218918", "text": "38-годишната Е. А. и синът й С.С., който е на 20 г. , са задържани за 72 часа. Срещу тях е повдигнато обвинение за убийство, съобщиха от пловдивската окръжна прокуратура. На Стефановден двамата са били на гости в квартирата на жертвата П.С., на 63 г. След като се напили, тримата се скарали. Майката и синът са нанесли множество удари с нож и стъклена чаша на жертвата. Домакинът, който е работел като заварчик, е издъхнал от нараняванията в областта на шията. Убийците се опитали да напуснат града, но били арестувани. От прокуратурата уточниха, че в зависимост от резултатите от назначените експертизи ще се преценява и за по-тежка квалификация по повдигнатото обвинение. Очаква се да бъде внесено искане в съда за постоянен арест на извършителите.", "date": "2018.12.28", "title": "Майката и синът, заклали заварчик в Пловдив, се опитали да избягат"}
{"url": "https://www.24chasa.bg/novini/article/7218939", "text": "Изненадващото посещение на президента Доналд Тръмп в Ирак може да е успокоило критиките у дома, че още не бил посещавал войски в конфликтна зона, но разгневи иракските политици, които вчера поискаха изтегляне на американските сили. Квалификации като \"арогантно\" и \"нарушение на националния суверенитет\" бяха само някои примери за неодобрението, идващо от Багдад след срещата на Тръмп с американските военнослужещи във военновъздушната база \"Ал Асад\" в сряда. Пътуванията на американските президенти в конфликтни зони обикновено са обвити в тайна и за тях се вземат строги мерки за сигурност. Посещението на Тръмп не правеше изключение. Малцина в Ирак или на други места знаеха, че американският президент е в страната, минути преди той да си тръгне. Пътуването обаче стана в момент, когато ограничаването на чуждестранното влияние във вътрешните работи на Ирак се е превърнало в горещ политически въпрос в Багдад, а това, че Тръмп не се срещна с министър-председателя, нарушавайки обичайната дипломатическа практика при посещение на държавен глава, беше възприето като президентски гаф. Американският президент, който остана само за около три часа, каза на мъжете и жените от армията на САЩ, че силите на \"Ислямска държава\" са победени, и защити решението си, взето въпреки всички съвети, да изтегли американските войски от съседна Сирия. Той каза, че САЩ отново са уважавани като държава и обяви: \"Хора, ние вече не сме балами.\" Внезапното му посещение огорчи депутатите в Багдад и предизвика неодобрителни сравнения с окупацията на Ирак след нахлуването през 2003 г. \"Необходимо е Тръмп да знае своите предели. Американската окупация на Ирак приключи\", каза Сабах ас Сайди, който оглавява един от двата основни блока в иракския парламент. Тръмп се промъкна в Ирак \"като че Ирак е щат на Съединените щати\", каза той. Тръмп не се срещна с никакви служители, но разговаря по телефона с министър-председателя Адел Абдел Махди. Според министър-председателската канцелария планирана среща между двамата лидери е била отменена заради \"различия в мненията\" по организирането й. Посещението може да има непредвидени последици за американската политика, а служители и от двете страни на политическата разделителна линия в Ирак призовават за гласуване в парламента за изгонване на американските сили от страната. Президентът, който посети единствено американската военновъздушна база на около 100 километра западно от Багдад, каза, че не планира да изтегля 5200-те войници от страната. Той каза, че \"Айн ал Асад\" може да бъде използвана за американски въздушни удари в Сирия. Тази идея е в противоречие със сегашната нагласа в иракската политика, която се застъпва за отстояване на суверенитета във външната и вътрешната политика и въздържане от участие в регионални конфликти. \"Ирак не би трябвало да бъде поле, на което американците да уреждат сметките си с руснаците или иранците в региона\", каза висшият депутат от блока на Сайди \"Ислах\" в парламента Хаким аз Замили. Войските на САЩ са разположени в Ирак като част от коалицията срещу групировката \"Ислямска държава\" (ИД). Американските сили се изтеглиха през 2011 г., след като нахлуха през 2003 г., но се върнаха през 2014 г. по покана на иракското правителство, за да помогнат в борбата с джихадистката групировка. Посещението на Тръмп беше първото на американски президент, откакто Барак Обама се срещна с тогавашния министър-председател Нури ал Малики в база на САЩ край Багдад през 2009 година. След победата над бойците на ИД в техните последни градски крепости миналата година, иракски политици и лидери на милиции се обявяват против продължаването на присъствието на американските сили на иракска земя. Поддръжниците на популисткия духовник Муктада ас Садр постигнаха голяма победа на националните избори през май, като водеха кампания с програма за ограничаване на американската и съперническата иранска намеса в иракските работи. Сега депутатите на Садр съставят ядрото на блока \"Ислах\", оглавяван в парламента от Сайди. Съперническият блок \"Бинаа\", ръководен от близки до Иран политици и лидери на милиции, също не е благосклонен към САЩ. Каис Хазали, който оглавява подкрепяната от Иран милиция \"Асаиб ахл ал хак\", водила важни битки срещу ИД в Северен Ирак, обеща в Туитър, че парламентът ще гласува за изгонване на американските сили от Ирак или милициите ще ги принудят да си тръгнат по \"други начини\". Хазали беше пратен в затвора от британските и американските сили от 2007 до 2010 г. за това, че е ръководил част от шиитския бунт срещу окупацията през онези години. Посещението на Тръмп ще даде \"голям морален тласък на политическите партии, въоръжените формирования и други, които се противопоставят на американското присъствие в Ирак\", каза иракският политически анализатор Зиад ал Арар. Все пак САЩ и Ирак изградиха значителни военни и разузнавателни връзки във войната срещу ИД и те продължават да се отплащат при операции срещу укриващи се бойци. По-рано този месец иракските сили извикаха оглавяваните от САЩ коалиционни сили да нанесат въздушен удар, за да унищожат тунел, използван от бойци на ИД в планината Атшанах в Северен Ирак. Според коалицията са били убити четирима бойци. Едно прибързано напускане на американските сили би застрашило подобни уговорки, каза иракският анализатор Хамза Мустафа. Отношенията между САЩ и Ирак също така не обхващат само военните връзки. Американски компании имат значителни интереси в иракската нефтохимическа промишленост, а американски дипломати често са посредници между разпокъсания политически елит на Ирак. Иракските сунитски политици до голяма степен мълчат за президентското посещение. Това отразява връзките, изградени между тях и САЩ с цел да се неутрализира мощта на подкрепяните от Иран и предимно шиитски милиции в страната. Говорителката на Белия дом Сара Хъкаби Сандърс каза, че Абдел Махди е приел поканата на Тръмп за посещение в Белия дом, отправена по време на техния телефонен разговор, но министър-председателската канцелария засега отказва да потвърди това.", "date": "2018.12.28", "title": "Разгневени иракски депутати искат изтегляне на американските войски"}
{"url": "https://www.24chasa.bg/novini/article/7218942", "text": "Ha 1 янyapи 2019 гoдинa eдиннaтa eвpoпeйcкa вaлyтa имa юбилeй - тoгaвa ce нaвъpшвaт 20 гoдини oт въвeждaнeтo й нa cвeтoвния финaнcoв пaзap, cлeд кaтo зaмecтвa изпoлзвaнaтa дo тoгaвa вaлyтнa eдиницa eкю, съобщи  Beднъж нacтoящият пpeзидeнт нa Eвpoпeйcкaтa цeнтpaлнa бaнкa (EЦБ) Mapиo Дpaги пocoчи eвpoтo кaтo зeмнa пчeлa, чyдo нa пpиpoдaтa, oт кoятo нe e oчaквaлo, чe мoжe дa лeти, нo пo някaкъв нaчин ycпялa дa гo нaпpaви. Toй изпoлзвa тaзи мeтaфopa пo вpeмe нa cътpeceниятa пoкpaй гpъцкaтa дългoвa кpизa пpeз 2012 гoдинa - eднa oт нaй-тeжкитe зa южнaтa ни cъceдкa, кoятo ce пpeвъpнa в cepиoзeн пpoблeм зa цялaтa Eвpoзoнa. Члeнoвeтe нa Eвpoзoнaтa oт пъpвoнaчaлнитe 11 днec ca 19, a paзмepът нa икoнoмикaтa нa тeзи дъpжaви ce paзpacнa cъc 72% дo 11,2 тpилиoнa eвpo или 12,8 тpилиoнa дoлapa, кoeтo пocтaвя cъюзa кaтo втopa пo cилa в глoбaлeн мaщaб cлeд CAЩ. Пъpвитe 11 члeнки ca Aвcтpия, Бeлгия, Финлaндия, Гepмaния, Иpлaндия, Люкceмбypг, Xoлaндия, Фpaнция, Итaлия, Иcпaния и Пopтyгaлия. Пo-къcнo към тяx ce пpиcъeдинявaт Гъpция пpeз 2001 гoдинa, Cлoвeния пpeз 2007 гoдинa, Kипъp и Maлтa пpeз 2008 гoдинa и Cлoвaкия пpeз 2009 гoдинa. Днec, двe дeceтилeтия cлeд paждaнeтo нa eвpoтo, иcтopиятa пoмни кaктo пepиoди нa peкopдни пикoвe, тaкa и дълбoки cпaдoвe зa eдиннaтa вaлyтa. Oт Вlооmbеrg ca paзглeдaли вcички тeзи пepиoди зa тeзи 20 гoдини, пpeз кoитo кypcът нa eвpoтo минaвa oт 0,83 щaтcки дoлapa дo 1,60 щaтcки дoлapa. Пo вpeмe нa дeбютa cи в нaчaлoтo нa 1999 гoдинa eвpoтo ce тъpгyвa зa 1,14 дoлapa, нo вeднaгa cлeд пycкaнeтo мy кypcът тpъгвa нaдoлy. Cпopeд кpитицитe нa eдиннaтa eвpoпeйcкa вaлyтa тoвa e яceн cигнaл зa пpoвaлa й. Maлкo пoвeчe oт гoдинa пo-къcнo или пpeз ceптeмвpи и oктoмвpи 2000 гoдинa пaдa дo нaй-ниcкaтa cи cтoйнocт - пoд 0,88 дoлapa. Toгaвa EЦБ и ocтaнaлитe цeнтpaлни бaнки ca пpинyдeни дa ce нaмecят, зa дa пoдкpeпят вaлyтaтa. Ha 1 янyapи 2002 гoдинa eвpoбaнкнoтитe влизaт в oбpaщeниe c кypc oт 1 eвpo зa 0,86 дoлapa. Пpeз cлeдвaщитe някoлкo гoдини eдиннaтa вaлyтa пocкъпвa oceзaeмo дo нaй-виcoкaтa cи cтoйнocт cпpямo щaтcкия дoлap, дocтигнaтa пpeз юли 2008 гoдинa. Toгaвa тя ce paзмeня зa 1,59 дoлapa. Caмo някoлкo мeceцa пo-къcнo c нaчaлoтo нa финaнcoвaтa кpизa eвpoтo пpeтъpпявa cpив дo 1,27 дoлapa пpeз нoeмвpи 2008 гoдинa. Toгaвa Eвpoзoнaтa влизa зa пъpви път в peцecия. Baлyтaтa ycпявa дa ce възcтaнoви пpeз cлeдвaщaтa гoдинa, нo caмo зa кpaткo пpeди Гъpция дa ce пpeвъpнe в пъpвaтa дъpжaвa oт Eвpoзoнaтa, изпaднaлa в нeплaтeжocпocoбнocт. Cлeд пepиoд нa cepиoзнa вoлaтилнocт eвpoтo пocкъпвa в cpeдaтa нa 2014 гoдинa, кoгaтo EЦБ cтaвa пъpвaтa цeнтpaлнa бaнкa, opязaлa ocнoвнитe лиxви дo нивo пoд нyлaтa. Пpeз мapт cлeдвaщaтa гoдинa цeнтpaлнaтa бaнкa въвeждa т.нap. пpoгpaмa зa кoличecтвeни yлecнeния c цeл дa ce cтимyлиpa възcтaнoвявaнeтo нa икoнoмикaтa нa Eвpoзoнaтa cлeд кpизaтa. A нeйният кpaй бeшe cлoжeн в cpeдaтa нa дeкeмвpи тaзи гoдинa. A cлeдвaщaтa кpaчкa нa EЦБ щe бъдe пoвишaвaнeтo нa лиxвeнитe нивa.", "date": "2018.12.28", "title": "На 1 януари еврото става на 20 години"}
{"url": "https://www.24chasa.bg/novini/article/7218972", "text": "\"Много съжалявам\" - това бяха единствените думи в съда на 27-годишната Джеврие Христова, която изхвърли новороденото си бебе във Водното огледало в Кърджали. Тя не говори български език и в съда е с преводач. В момента съдът заседава по делото, след като майката бе привлечена като обвиняема по случая. Джеврие е родила момченцето живо на 18 декември край Водното огледало и го изхвърлила във водата. Към 16 часа, обаче състоянието й се влошило и тя потърсила помощ в кърджалийската болница. Пред медиците жената обяснила къде е родила детето и на място били изпратени полицаи. Те успяха да открият бебешкото трупче на следващия ден по обяд, като преди това се наложи източването на Водното огледало.  Предстои да бъде внесено искане в съда за определяне на мярка за неотклонение \"задържане под стража\". Откритото мъртво бебе е седмото дете на майката. Последните й 2 деца са били дадени в приемно семейство. Трите, които са по-големи, са настанени от социалните работници при родителите на бащата. Джеврие е имала още едно дете, което е починало като бебе.", "date": "2018.12.28", "title": "Джеврие, изхвърлила бебето си във Водното огледало: Много съжалявам"}
{"url": "https://www.24chasa.bg/novini/article/7218974", "text": "ПГ на \"БСП за България\" дари средства на Ана Петрова от Болярово, с които да финансира вземането на кръвни проби от своето стадо за изследване от независима лаборатория, тъй като заповедта за унищожаване на животните в стопанството й още не е отменена. Това съобщиха от пресцентъра на БСП. В писмо до депутатите социалисти, Ана Петрова припомня, че заповедта на директора на БАБХ е от 18.07.2018г. Тя добавя, че с нова заповед, този път на директора на ОДБХ-Ямбол, от 10.10.2018г., се иска заличаване на обекта, с мотив - „груби нарушения”, както и умъртвяване на животните, заради болест, без обезщетяване на загубите. И в двете заповеди се твърди, че на основание протокол от 18.07. 2018г. в стадото има чума по дребните преживни животни. Въпреки резултатите от пробите, в стадото на Ана Петрова в Болярово няма нито едно почитало от чума животно, а отскоро то се е увеличило с шест нови агънца. В писмото си тя добавя, че към момента има заведени две дела – към БАБХ и ОДБХ-Ямбол, оспорвайки въпросните заповеди.", "date": "2018.12.28", "title": "Депутати от БСП дариха средства на жена от Болярово, за да изследва стадото си"}
{"url": "https://www.24chasa.bg/novini/article/7219006", "text": "На днешния ден, преди 9 години си отиде един от първите частни предприемачи, рискували да поставят основите на частния бизнес в Пловдив. Стефан Попов бе човекът, който можеше гордо да каже откъде му е първия милион. От работа, от шанс и от невероятната си дарба на парфюмерист. Човекът, който създаде една от най-добрите български парфюмерийни компании Рефан България ООД, загуби битката с рака на 28.12.2009-а година. В продължение на десет години, отписан от повечето лекари, той не спираше да се бори - операция след операция, химиотерапия след радиотерапия... Стефан Попов бе от хората, които са убедени, че със земния път нещата не свършват. Ден, преди да потегли, Стефан Попов направи поредното си добро дело. На Стефанов ден още една мраморна чешма в Родопите даде вода и прохлада на жадните. Стефан Попов ни показа дори как достойно се отива от този свят: стисна зъби и държа капчицата живот, докато водата от Стефановата чешма потече. Свърши си работата и тръгна. Днес REFAN е най-разпознаваемата козметична компания в България, а децата на предприемача управляват и разширяват с отговорност и уважение, наследството, оставено от Попов. \"За Стефан Попов не говоря в минало време. Защото е от хората, които заразяват - с усмивка, с доброта, с хъс за работа. Е, как да кажа беше, когато продължавам да се допитвам до него, кое е добро и кое е зло. Как да е бил, когато и сега чувствам, че ако не ми достигат сили, той ми дава. И само на мен ли? Стефан Попов има невероятна дарба: да дава! Защото има много. Е, и други имат, но имането ги затваря в света на вещите. А Стефан си знае мярата - има толкова, колкото му е достатъчно. Останалото е суета. Стефан Попов е от малцината, орисани със силата да преобърнат света край себе си. Към добро. Имам още какво да науча от моя приятел. Затова не го пускам. Хубаво ми е с теб, нека още да си поговорим. За всичко, приятелю.\", споделя неговия най-добър приятел журналистът Михаил Ванчев.", "date": "2018.12.28", "title": "Да си спомним за Стефан Попов - орисан със силата да преобърне света край себе си"}
{"url": "https://www.24chasa.bg/novini/article/7218992", "text": "Турция няма да има нищо останало за вършене в сирийския град Манбидж, щом \"терористичните организации\" напуснат района, заяви днес турският президент Реджеп Тайип Ердоган, цитиран от Ройтерс. Наскоро Турция заплаши да атакува Манбидж, за да изтласка кюрдските Сили за защита на народа (СЗН), които смята за терористична група, свързана с Кюрдската работническа партия (ПКК). Днес обаче Ердоган даде да се разбере, че Турция не бърза да предприеме военна операция. \"В настоящата ситуация ние все още подкрепяме целостта на сирийската територия. Тези области принадлежат на Сирия. Щом терористичните организации напуснат района, ние няма да имаме нищо останало за вършене там\", каза Ердоган пред репортери след петъчната молитва в Истанбул, предава БТА. \"Не става въпрос само за Манбидж, ние искаме да изчистим всички терористични организации от региона. Нашата основна цел е СЗН да получи тук необходимия урок\", каза турският президент. Днес сирийската правителствена армия съобщи, че е влязла в Манбидж за първи път от години, след като СЗН призова Дамаск за защити града от заплахата от евентуално турско нападение. По-късно обаче високопоставен кюрдски представител, цитиран от Асошиейтед прес, заяви, че сирийските правителствени войски са пристигнали на фронтовите линии в Манбидж, но не са поели контрола върху него и че американските военни, базирани извън града, все още не са се изтеглили. Турското министерство на отбраната обаче заяви, че кюрдските милиции нямат никакво право да канят други елементи в Манбидж и предупреди всички страни в конфликта да се въздържат от дестабилизиране на района, съобщи Ройтерс.", "date": "2018.12.28", "title": "Ердоган: Турция няма работа в Манбидж, ако кюрдските милиции напуснат сирийския град"}
{"url": "https://www.24chasa.bg/novini/article/7219008", "text": "Германският канцлер Ангела Меркел и френският президент Еманюел Макрон призоваха днес с общо изявление Русия да освободи украинските моряци, които задържа миналия месец в Керченския проток, предаде Ройтерс, цитирана от БТА.  Москва обвини 24-мата моряци, че незаконно са преминали през руската граница. Според Киев Русия незаконно е задържала трите украински военни кораба и техните екипажи. \"Настояваме за сигурен, свободен и безпрепятствен трафик за всички кораби през Керченския проток и за незабавното и безусловно освобождаване на незаконно задържаните украински моряци\", заявиха Меркел и Макрон. След задържането на моряците и корабите Киев призова западните си съюзници да обмислят въвеждането на още санкции срещу Русия, припомня Ройтерс.", "date": "2018.12.28", "title": "Меркел и Макрон призоваха Русия да освободи украинските моряци"}
{"url": "https://www.24chasa.bg/novini/article/7219023", "text": "Министерството на отбраната отчита редица положителни тенденции през изминалата 2018 година. Сред тях са: От 6 години насам за първи път през 2018 година броят на постъпващите военнослужещи надвишава броя на напускащите. Общият некомплект на личния състав засега се запазва в рамките на 15-20%, но вече се отчита намаляване на некомплекта при сержантския състав след преназначаване на войници, завършили обучителни курсове. През 2012 г., например, 1503 военнослужещи са свалили униформата, като на техните места са постъпили едва 176 младежи. Две години по-късно – през 2014-а броят на напускащите достига 1707 при само 221 постъпващи на военна служба. През 2018 г. заплатите на военнослужещите бяха увеличени средно с 10%, като с толкова ще бъдат увеличени и от 1 януари 2019 г. Повишението на доходите ще стане по нов, по-справедлив модел – според натовареността и отговорностите на хората. За първи път от 28 години бяха осигурени средства за ремонт на танковете Т-72 – 11 млн. лв., както и 30 млн. лв. за строителство и ремонт на сграден фонд и инфраструктура на военните формирования на Сухопътните войски, Военновъздушните сили, на Стационарната комуникационна и информационна система и Военно-географската служба. 10 млн. лв. бяха осигурени за нуждите на Военномедицинската академия и 2 млн. лв. за военния санаториум в Поморие. Правителството гласува и сериозни средства за възстановяване и поддържане на летателната годност на бойните самолети Су-25 и МиГ-29 – съответно 82 милиона лева и 71,6 милиона лева, както и за ремонт на хеликоптерите „Кугар“, „Ми-17“, „Бел“ и на самолетите „Спартан“, „Пилатус“, „Л-39“. През 2018 г. състоянието на търговските дружества на Министерството на отбраната бележи тенденция към стабилизиране. Положителен финансов резултат отчитат седем търговски дружества, сред които са: „Интендантско обслужване“ ЕАД, „Снабдяване и търговия – МО“ ЕООД и „МОБА“ ЕООД. Увеличава се размерът на печалбата на ТЕРЕМ Холдинг ЕАД, „Интендантско обслужване“ ЕАД и ДКЦ „Св. Георги“ ЕООД, Хасково. В ход е нова жилищна програма на Министерството на отбраната. След ремонт ще бъдат предоставени за ползване ведомствени жилища в различни райони на страната. Само в София ще бъдат обновени близо 110 апартамента, които ще бъдат предоставени на безквартирни военнослужещи. Стартира и проект за осигуряване на съвременна екипировка за българския войник като отделни компоненти вече се тестват в Сухопътните войски. На финалната права е проектът за придобиване на нов многоцелеви изтребител. Министрите на отбраната и на икономиката внесоха в Министерския съвет доклад, с който се предлага парламентът да разреши преговори с правителството на САЩ за доставка на Ф-16 блок 70. През януари ще бъдат изпратени искания за предоставяне на предложения (RFP) по проекта за придобиване на нови бронирани машини за Сухопътните войски. В ход е и процедурата за придобиване на нови бойни кораби за Военноморските сили. В края на 2018 година ръководството на Министерството на отбраната отправя към военнослужещите и цивилните служители най-сърдечни пожелания за здраве, лично щастие и високи резултати при изпълнение на функционалните задължения. Нека с общи усилия изведем подготовката на Българската армия на нови, по-високи нива, съответстващи на промените в средата на сигурност в региона.", "date": "2018.12.28", "title": "За първи път от 6 г. постъпващите на военна служба са повече от напускащите"}
{"url": "https://www.24chasa.bg/novini/article/7219052", "text": "Британската полиция задържа на лондонското летище \"Лутън\" 32-годишен мъж, заподозрян в подготовка на атентати, предаде ТАСС, като цитира изявление на Скотланд ярд. \"В четвъртък, 27 декември, около 20:30 ч. местно време сътрудници на антитерористичния отдел на лондонската полиция задържаха 32-годишен мъж, пристигнал с полет на летище \"Лутън\". Той е задържан по подозрение за подготовка на атентати \", се казва в изявлението, цитирано от БТА. Арестуваният е отведен в полицейски участък и се намира под стража. Разследването продължава. \"Задържането е свързано със Сирия, а не с нарушения, извършени на летището\", се уточнява в изявлението на Скотланд ярд.", "date": "2018.12.28", "title": "Мъж задържан на лондонско летище по подозрение в подготовка на атентати"}
{"url": "https://www.24chasa.bg/novini/article/7219306", "text": "Косовският президент Хашим Тачи съобщи във Фейсбук, че е подписал днес пакет от три закона, предвиждащ създаване на армия на Косово, предаде ТАСС, цитирана от БТА. С най-висока отговорност за държавата и с гордост съобщавам, че днес подписах закони, които ще оформят създаването на косовска армия. Десет години след провъзгласяването на независимост и 20 години след освобождението ние създадохме наша армия. Всичко това стана възможно само благодарение на жертвата на много поколения, написа Тачи. Той изтъкна, че армията ще осигури на жителите на Косово \"по-добра перспектива за новите поколения\". Документите са подписани в присъствието на командващия Косовските сили за сигурност Рахман Рама. След подписването от президента в срок от 15 дни законите ще бъдат публикувани в Държавен вестник, след което официално ще влязат в сила. На 14 декември косовският парламент одобри създаване косовска армия на основата на Силите за сигурност на Косово. На гласуване бяха подложени три законопроекта, предвиждащи създаване на пълноценна армия. Очаква се, че косовската армия ще се състои от 5000 военнослужещи и 3000 резервисти. Според приетите закони разходите за армията ще възлизат на 98 милиона евро годишно. Армията ще служи на всички граждани и ще изпълнява своите функции на цялата територия на Косово, заяви днес Рахман Рама.", "date": "2018.12.28", "title": "Хашим Тачи подписа пакета закони \nза създаване на армия на Косово"}
{"url": "https://www.24chasa.bg/novini/article/7219300", "text": "„Повишаването на обществената осведоменост по проблемите на киберсигурността е от изключително значение за осигуряването на по-безопасно поведение в онлайн пространството. Във време, в което е трудно да си представим нашето ежедневие без достъп до дигитални технологии, е важно да говорим както за ползите, така и за опасностите, които крие тяхното ползване. По-добрата осведоменост по темата е ключовa за по-безопасното поведение в интернет на най-уязвимите членове на нашето общество – децата.“ Това заяви Ева Майдел по повод края на кампанията SaferInternet4EU 2018, на която тя е посланик, съобщават от пресцентъра на ГЕРБ. В сътрудничество с местната власт и регионални партньори бяха проведени няколко публични дискусии, осъществиха се посещения в часове на класа в редица училища и бяха раздадени 1000 информационни брошури в градовете Велико Търново, Ловеч, Казанлък и Хасково. В дискусиите се включиха народни представители, областни управители, кметове на общини, директори на училища, експерти, ученици и родители. Европейският комисар за дигитална икономика и общество Мария Габриел, която е инициатор на кампанията SaferInternet4EU, поздрави участниците с видео обръщения. Специален гост-лектор на събитията бе началникът на Сектора за борба с киберпрестъпленията в ГДБОП Явор Колев. По негови думи най-уязвими в интернет са децата между 8 и 12 годишна възраст. Прекарвайки времето си в интернет, те са изложени на риск да попаднат на неподходящо съдържание или да се превърнат в обект на сексуален и психически тормоз. По време на срещите Явор Колев даде ценни съвети за основните мерки, които всеки един трябва да предприеме, за да бъде по-защитен в киберпространството. „Проведените съвместни инициативи са пример за това, че когато се обединят усилията на местни, национални и европейски институции се създават и популяризират добри практики, които допринасят за по-ефективната борба с даден проблем. Киберпсространството не познава граници и за това е важно да действаме заедно, за да повишим медийната грамотност на интернет потребителите и да ограничим максимално рисковете, на които сме изложени всекидневно в онлайн средата. Благодаря на еврокомисар Мария Габриел за инициирането на тази навременна кампания и за възможността да бъда един от посланиците.“ Това допълни Ева Майдел по повод събитията от кампанията, която успя да достигне до над 1000 ученици в България. Общоевропейската кампания SaferInternet4EU стартира на тазгодишния международен Ден за безопасен интернет – 6 февруари, с фокус върху три ключови теми – онлайн безопасност, медийна грамотност и киберхигиена. Кампанията цели да обедини усилията на различни заинтересовани страни на европейско и национално равнище да инициират дейности, с които да се повиши обществената осведоменост по проблемите на киберсигурността и да се осигури по-безопасно поведение в онлайн пространството на най-уязвимите интернет потребители - децата и подрастващите. Кампанията е насочена и към родители, учители и образователни институции като важен фактор във формирането и развиването от най-ранна възраст на дигитално-медийна грамотност и умения у децата.", "date": "2018.12.28", "title": "Ева Майдел: Трябва да говорим както за ползите, така и за опасностите в интернет"}
{"url": "https://www.24chasa.bg/novini/article/7219325", "text": "В петък европейските борсови индекси се оцветиха в зелено за пръв път в рамките на силно турбулентната за капиталовите пазари къса коледна седмица, следвайки снощния позитивен драматичен обрат в края на търговията на Уолстрийт, последван и от предпазлив растеж на азиатските фондови пазари, предава  . Общият европейски индекс Stoxx Europe 600 нараства с 1,94%, заличавайки вчерашен спад с 1,7% до двугодишно дъно от 327,34 пункта - най-ниско ниво от 9-и ноември 2016-а година (няколко дни след изненадващата победа на Доналд Тръмп в президентската надпревара на 6-и ноември 2016-а). Въпреки днешния подем общият европейска индекс е на път да приключи годината със понижение от около 14%. Германският фондов индекс DAX 30 също нараства с близо 2%, парирайки голяма част от неговия агресивен спад с 2,4% по време на първата за коледната седмица търговия във Франкфурт. Въпреки текущия отскок обаче, индексът DAX30 се търгува недалеч от вчерашното двугодишно дъно около 10 279 пункта и продължава да се намира в т.нар. \"мечи\" пазар (пазар на падащи цени), тъй като се понижава с повече от 20% от неговия рекорден връх около 13 600 пункта, достигнат за кратко в началото на годината (на 23-ти януари). В рамките на отминаващата 2018-а година немският фондов индекс се понижава с 18%, отбелязвайки най-солиден спад след неговия срив с 43% по време на глобалната финансова криза преди точно десет години (през 2008-а година).", "date": "2018.12.28", "title": "Подем на европейските борси в края на турбулентна седмица"}
{"url": "https://www.24chasa.bg/novini/article/7219319", "text": "Представители на йеменските власти и на бунтовниците хуси се споразумяха за откриването на основния път, свързващ столицата Сана с пристанищния град Ходейда на брега на Червено море, предаде ТАСС, като цитира информация на телевизия \"Ал Арабия\". Представители на страните, участващи в работата на съвместната комисия в Ходейда заедно с представители на ООН, са постигнали споразумение за отварянето на шосето между градовете Сана, Ходейда и Таиз. По информация на телевизията, подробностите ще бъдат обсъдени на заседание тази вечер, предава БТА. Предишният ден ръководителят на цивилните наблюдатели на ООН генерал Патрик Камерт представи на делегациите на правителството и хусите механизъм за контрол на примирието между двете страни, което влезе в сила на 18 декември. Той планира да предложи на двете страни и поетапно изпълнение на плана за извеждане на въоръжените формирования от пристанищата в провинция Ал Ходейда, съобщава още \"Ал Арабия\". Според ръководителя на наблюдателите това ще позволи по-добър контрол над процеса и ще намали до минимум риска от провал на изпълнението на целия план. Предложенията на Камерт предвиждат хусите да изведат въоръжените си отряди от три пристанища до сряда. ООН приветства днес решението на йеменския президент Абд Рабу Мансур Хади да изплати заплатите на чиновниците в намиращия се под контрола на бунтовниците град Ходейда, съобщава Франс прес. По-голямата част от хуманитарната помощ за Йемен минава през пристанището на града.", "date": "2018.12.28", "title": "Йеменските власти и хусите се разбраха за откриването на пътя между Сана и Ходейда"}
{"url": "https://www.24chasa.bg/novini/article/7219385", "text": " е бил осъждан за грабежи, съобщиха от районната прокуратура. Ц. Н. е бил спрян за проверка в четвъртък на главен път Е-79 край разклона за Кочериново за рутинна проверка от полицията. Техническо средство отчело, че шофира под въздействието на опиати. Водачът отказал да даде кръвна проба. Свален е бил от автобуса, а 17-те деца и тримата възрастни, които возел към Банско, изчакали пристигането на друг негов колега от столичната транспортна фирма, който ги транспортирал до курорта. Ц. Н. е осъждан 7 пъти за грабежи и веднъж за кражба, като присъдите му са отпреди десетина години. Една от тях е била ефективна. Оттогава не е имал провинения.", "date": "2018.12.28", "title": "Дрогираният шофьор на бус с деца осъждан за грабежи"}
{"url": "https://www.24chasa.bg/novini/article/7219437", "text": "Властите в Крим от дълго време строят близо 60-километрова стена по границата с Украйна, предаде ДПА, като се позова на РИА Новости. Стената в северната част на полуострова значително ще повиши нивото на сигурност, заяви днес говорител на кримския парламент. Европейският съюз възприема анексията на Крим от Русия като нарушение на международното право и настоява да бъде съхранена териториалната цялостност на Украйна, предава БТА. В боевете в Източна Украйна между подкрепяните от Москва сепаратисти и украинската армия от 2014 г. насам са загинали повече от 10 000 души, сочат данни на ООН. Убитите от началото на тази година досега са около 104. В конфликтната зона бе обявено прекратяване на огъня, което ще влезе в сила в полунощ в събота, отбелязва ДПА. Според украински медии официалният представител на Киев в тристранната Контактна група на Минските преговори Евген Марчук е заявил, че прекратяването на огъня трябва да бъде използвано за възстановяването на жизненоважна инфраструктура. Прекратяването на огъня няма краен срок, съобщи днес Организацията за сигурност и сътрудничество в Европа.", "date": "2018.12.28", "title": "Властите в Крим от дълго време строят близо 60 км стена по границата с Украйна"}
{"url": "https://www.24chasa.bg/novini/article/7219507", "text": "Агенция „Пътна инфраструктура“ стартира тръжна процедура за изработването на технически проекти при основния ремонт на 107 км републикански пътища, съобщиха от пресцентъра на АПИ. Въз основа на проектите, които ще бъдат направени, след това ще се рехабилитират близо 78 км от пътя Севлиево - Омуртаг, над 11 км от пътя Генерал Тошево – с. Лозница и близо 18 км от пътя с. Захари Стояново - с. Дуранкулак. Общата индикативна стойност на поръчката за изработването на техническите проекти е над 1,3 млн. лв. без ДДС и средствата са от бюджета на АПИ. Обществената поръчка е в 5 обособени позиции: Обособена позиция № 1: път I-4 Севлиево - Велико Търново-Омуртаг от км 101+550 до км 126+667, обща дължина 25,117 км. Индикативната стойност е 350 хил. лв. без ДДС; Обособена позиция № 2: път Път I-4 Севлиево-Велико Търново-Омуртаг от км 129+667 до км 134+000 и от км 137+967 до км 157+697, обща дължина 24,063 км. Индикативната стойност е 320 хил. лв. без ДДС; Обособена позиция № 3: път I-4 Севлиево-Велико Търново-Омуртаг от км 157+697 до км 186+100, обща дължина 28,403 км. Индикативната стойност е 375 хил. лв. без ДДС; Обособена позиция № 4: път III-2903 „гр. Генерал Тошево - с. Къпиново – с. Изворово – с. Красен – с. Росица – с. Лозница“ от км 0 +000 до км 11 +770, обща дължина 11,7 км. Индикативната стойност е 105 хил. лв. без ДДС; Обособена позиция № 5: път III-2904 „с. Захари Стояново- с. Дуранкулак“ от 0+000 до км 17+772, обща дължина 17,772 км. Индикативната стойност е 160 хил. лв. без ДДС. Бъдещите изпълнители ще извършат инженерно-геоложки проучвания и геодезически замервания, конструктивно обследване на съоръженията и ще изготвят технически проекти за основен ремонт на пътните отсечки. С изработените проекти ще бъдат уточнени необходимите ремонтни дейности и тяхната индикативна стойност.", "date": "2018.12.28", "title": "АПИ стартира обществена поръчка за ремонта на 107 км пътища"}
{"url": "https://www.24chasa.bg/novini/article/7219533", "text": "Македонският президент Георге Иванов изрази надежда, че депутатите ще гласуват срещу приемане на Преспанското споразумение с Гърция и свързаните с него поправки в конституцията на страната, предаде ТАСС. Президентът заяви това днес в предновогодишното си обръщение пред македонския парламент. Въпросът за наименованието на държавата и идентичността е по-стар от всякаква конституция, по-стар от всякакво правителство, всякаква партия и президент. И дори по-стар от самата държава. Нито един представител на нито едно поколение няма право да се разпорежда с наименованието на страната и идентичността. И днес, намирайки се тук, аз все още се надявам на това, че парламентарното мнозинство ще съумее да събере сили, да се вслуша в гласа на народа и да се откаже от приемане на Преспанското споразумение и поправките в конституцията, каза президентът, цитиран от БТА. Окончателното гласуване за внасяне на поправки в конституцията на Република Македония във връзка с промяна на името на страната, съгласно Преспанското споразумение с Гърция, се очаква да се състои на 15 януари 2019 г. За приемане на поправките при окончателното гласуване е необходимо да се съберат две трети от общия брой на депутатските гласове. От 17 декември тази година всички депутати от македонските партии имат възможност да внасят свои предложения за корекции към обсъжданите конституционни поправки. Поправките предвиждат, че в конституцията на страната името \"Република Македония\" ще бъде променено на \"Република Северна Македония\". Съгласно други поправки в текста на конституцията се предлага да се добави положение за това, че Република Македония \"уважава суверенитета, териториалната цялост и независимостта на съседните държави\".", "date": "2018.12.28", "title": "Георге Иванов призова депутатите да гласуват срещу Преспанското споразумение"}
