{"url": "https://www.24chasa.bg/novini/article/7061814", "text": "и Инициативата “Три морета” трябва да постигне съгласие за критериите, по които се определя значимостта на съвместните проекти и се осигурява тяхното финансиране. Това заяви българският президент Румен Радев в реч пред форума “Три морета” в Букурещ, който събра представители на 12 членки на ЕС, разположени между Адриатическо, Балтийско и Черно море. На срещата във вторник бе договорено създаване на специален инвестиционен фонд, в който да се събират средства за общите регионални проекти. Създава се и мрежа между търговско-промишлените палати на 12-те държави от Централна и Източна Европа, участващи в инициативата. В рамките на “Три морета” България търси партньорство по три проекта - тунела под Петрохан, рехабилитация на жп връзката Русе - Варна и разширяване на капацитета на газохранилището в Чирен. В срещата участваха и шефът на Еврокомисията Жан-Клод Юнкер, министърът на енергетиката на САЩ Рик Пери, външният министър на Германия Хайко Маас и висши представители на Европейската банка за възстановяване и развитие и Световната банка. Жан-Клод Юнкер коментира, че има усещането, че “Европа започва да остава без дъх, защото не диша с двата си бели дроба - източния и западния”. “Това, което правите тук, е точно в духа на това, което се опитва да направи ЕС”, заяви Юнкер. “Имаме 150 млрд. евро за инвестиции между двете морета - Адриатическо и Черно море. Трябва да се възползваме”, добави той. Американският министър на енергетиката подчерта, че “от инвазията на Русия в Крим през 2014 г. зависимостта на Европа от руския газ е нараснала от 30 на 40%”. “Това е причина за безпокойство”, изтъкна той. Румънският президент Клаус Йоханис посочи, че е необходимо инициативата “Три морета” да премине към етап на конкретни икономически проекти и прагматични резултати. “Откриваме едно мащабно събитие от изключителен калибър, събирайки над 600 представители на бизнеса и академичните среди, както и представители на по-широкия регион около нас и на САЩ”, каза Йоханис. ", "date": "2018.09.18", "title": "Радев на “Три морета”: Да съгласуваме критерии за пари за общите проекти (Обзор)"}
{"url": "https://www.24chasa.bg/novini/article/7061879", "text": "Около 90 секунди отнема купуването на електронна винетка от терминала за самообслужване. Това стана ясно след демонстрация в пътната агенция на новата система, която се изгражда в момента.  Менюто позволява да се изберат осем езика - български, английски, немски, руски и езиците на съседните на България държави - гръцки, румънски, сръбски и турски. След това, за да продължи операцията, е необходимо да се отбележи, че потребителят е съгласен с условията за ползване. Последователно се попълват регистрационният номер на автомобила, имейл адрес, ако потребителят желае там да получи потвърждение за купената винетка. Трябва да се отбележи и за какъв срок е стикерът, както и началната дата, от която да важи. Пристъпва се към плащане - с дебитна или кредитна карта, защото терминалите не работят с пари в брой. След тази стъпка стикерът пристига по имейл. Терминалите ще бъдат 500 и ще са разположени по основните пътни направления и граничните пунктове. Ще има и карта с местоположението им. Целта ни е обхващане на основните транзитни потоци, преминаващи през страната, каза шефът на Агенция “Пътна инфраструктура” Светослав Глосов. От същите терминали след 16 август 2019 г., когато ще стартира и толсистемата за превозни средства над 3,5 тона, ще може да се купуват и маршрутни карти. Освен от терминал за самообслужване електронна винетка може да се купи от уебпортал и от мобилно приложение, които в момента се разработват. Последователните стъпки, които ще трябва да се направят, са аналогични. Целта е услугата да се предоставя максимално лесно и удобно. Цените на винетките през 2019 г. се запазват на сегашните си нива. Предстои с решение на Министерския съвет да се определи колко ще струва най-новата уикенд винетка. Очаква се цената да бъде около 10 лв., каза Глосов. След 15 декември хартиените винетки, които са валидни и догодина ще трябва да се конвертират. Ако шофьорът не го направи няма да е нарушител или да понася глоба. При спирането му от т.нар. толполиция винетката ще бъде въведена в системата на място от проверяващите.", "date": "2018.09.18", "title": "90 секунди, за да се купи електронна винетка от терминал (Снимки)"}
{"url": "https://www.24chasa.bg/novini/article/7061905", "text": "Турският външен министър Мевлют Чавушоглу разговаря днес по телефона с американския държавен секретар Майк Помпейо, съобщи източник от турското министерство на външните работи, цитиран от ТАСС и БТА.  Министърът на външните работи на Турция разговаря с Майк Помпейо. Двамата обсъдиха споразумението между Русия и Турция за Идлиб, посочи източникът. Президентите на Русия и Турция Владимир Путин и Реджеп Тайип Ердоган се договориха да създадат от 15 октомври демилитаризирана зона (в сирийската провинция Идлиб) по линията на съприкосновение на правителствените войски на Сирия и въоръжената опозиция.", "date": "2018.09.18", "title": "Мевлют Чавушоглу разговаря по телефона с Майк Помпейо"}
{"url": "https://www.24chasa.bg/novini/article/7061923", "text": "Съветът на ЕС не е обсъждал или приемал днес решения за по-нататъшното развитие на процедурата по чл. 7 от общностния договор срещу Полша. Това съобщи днес австрийското председателство след второто изслушване на полската страна. Все още се надяваме, че е възможно да стигнем до споразумение с Варшава, поясни австрийският министър по въпросите за ЕС Гернот Блюмел. В отговор на въпроси той уточни на пресконференция, че днес министрите от ЕС не са обсъждали задействаната сходна процедура срещу Унгария от страна на Европейския парламент. Блюмел отбеляза, че тепърва ще се преценява какво трябва да се направи, защото досега евродепутатите не са приемали друго подобно решение, съобщава БТА. Новините не са добри и времето изтича, предупреди зам.-председателят на ЕК Франс Тимерманс по повод на Полша. Той уточни, че от първото изслушване на полската страна през юни досега обстановката не се е подобрила, препоръките на комисията не са били приложени и е започнало предлагането на нови върховни съдии в разрез с европейските настоявания. Отговорите на Варшава не показват, че полските власти се съобразяват с нашите настоявания. Надявам се полското правителство много скоро да изясни дали ще продължи да прилага всички решения на Съда на ЕС. В светлината на събитията ще използваме всички средства, с които разполагаме, за да поправим онова, което е необходимо. Спешно е, няма време за губене, възможно е въпросът да бъде отнесен до Европейския съд, заяви Тимерманс. Член 7 от договора за ЕС, задействан срещу Унгария и Полша, предвижда възможност дадената страна да бъде лишена от право на глас в Съвета на ЕС. Тимерманс днес коментира, че се преследва не (тази) крайна цел, а преминаването през процеса на посочване и поправяне на грешките.", "date": "2018.09.18", "title": "Съветът на ЕС не прие днес решение за продължаване на процедурата срещу Полша"}
{"url": "https://www.24chasa.bg/novini/article/7061945", "text": "Турски прокурори днес поискаха арест за 28 души, сред които членове на синдикати и работници, по редица обвинения, включително разрушаване на държавна собственост по време на стачката в новото летище на Истанбул миналата седмица, съобщи адвокат, цитиран от ДПА. Силите за сигурност в събота задържаха 404 работници, ден след като работниците започнаха стачка на недовършеното летище заради лошите условия за работа, посочи адвокатът Мюрсел Юндер. По-късно през деня полицията задържа близо 50 души, включително синдикалисти, излезли по улиците на Истанбул и Анкара в знак на солидарност със стачкуващите работници на летището, информира опозиционният в. \"Джумхуриет\", цитиран от БТА. Общо 43-ма работници и членове на синдикати остават в ареста и прокурори настояват за постоянен арест за 28 от тях, каза Юндер. Сред обвиненията, повдигнати срещу работниците, има и обвинения за нарушаване на закона за събирания и демонстрации, каза адвокатът. Новото летище е един от мащабните проекти на президента на Турция Реджеп Тайип Ердоган. Планира се летището да бъде открито на 29 октомври.", "date": "2018.09.18", "title": "Прокурори искат арест за 28 души, участвали в стачка на новото летище в Истанбул"}
{"url": "https://www.24chasa.bg/novini/article/7061974", "text": "Руският президент Владимир Путин и унгарският премиер Виктор Орбан обсъдиха в Москва положението в Сирия и Украйна, както и отношенията между Русия и ЕС, предаде ТАСС. \"При международните въпроси бе обсъдено сътрудничеството между Русия и ЕС. Обмениха се, разбира се, и становища за положението в Украйна. Информирахме г-н Орбан за последните развития на процеса на решаване на сирийската криза\", каза Путин след срещата. Руската страна е подчертала важността на социално-икономическото възстановяване на Сирия, добави Путин. \"Срещата премина делово и конструктивно, разговорът бе много полезен\", каза той, цитиран от БТА. Путин не изключи възможността едно от сухопътните отклонения на газопровода \"Турски поток\" да мине през Унгария. \"През Унгария минава транзитно руски природен газ за Европа. Разположените на унгарска територия подземни хранилища позволяват надеждно и безпрепятствено доставяне на газ на европейските потребители дори в пикови моменти. Проучва се възможността за включване на унгарските партньори към нови маршрути на пренос на руски газ за Европа. Не изключвам след завършването на строежа на \"Турски поток\" едно от сухопътните му отклонения да минава през Унгария\", каза Путин. Руско-унгарският договор за газови доставки ще бъде продължен до 2020 г., заяви Виктор Орбан. \"Споразумяхме се за доставки на газ до 2020 г. И както каза г-н президентът, не е тайна, че Унгария иска газопроводът да минава през нея. Помолих г-н президента да обмисли тази възможност\", каза унгарският премиер. Орбан заяви, че руско-унгарският проект за АЕЦ \"Пакш-2\" ще бъде доведен до успешен завършек. \"Заради бюрократичната практика на ЕС възникват най-различни затруднения, но ще се опитаме да спазим графика\", каза той. Орбан съобщи, че е помолил Путин да обмисли разширяване на двустранното сътрудничество във финансовата област. Той напомни успешния опит в тази област и даде пример с унгарската банка ОТП, която има 5000 служители в Русия. \"Като трети най-голям акционер в Международната инвестиционна банка, Унгария е готова да приеме централата й в Будапеща. Помолих г-н президента да предаде на ръководството на банката да обмислят такова преместване\", каза Орбан. Той също така е предложил на Путин да се създаде нова директна въздушна линия между Будапеща и Казан. Унгария и Русия трябва да си сътрудничат по-тясно в научната област, фармакологията и онкологията, добави Орбан.", "date": "2018.09.18", "title": "Путин: Срещата с Орбан беше конструктивна и полезна"}
{"url": "https://www.24chasa.bg/novini/article/7061903", "text": "                              Антон Арабаджиев е подал информацията за петте нелегални фабрики за цигари, свързани с Миню Стайков и Бирмите, които прокуратурата разкри в последните две седмици, научи “24 часа”. 48-годишният бизнесмен от Пловдив няма роднинска връзка с издирвания за укриване на данъци Ветко Арабаджиев, който също е от този град. Антон Арабаджиев също е разследван за производство на нелегални цигари още от 2011 г. Тогава МВР разбива фабрика за папироси менте в село Патриарх Евтимиево до Пловдив. На брифинг в селото до фабриката тогавашният вътрешен министър Цветан Цветанов обявява, че в нея е можело да се произвеждат над 1/3 от цигарите, които са нужни на пазара в България. Арабаджиев е арестуван, а през 2012 г. е осъден на 3 г. условно след споразумение с прокуратурата. Според източник на “24 часа” в последните няколко години, като дори се споменава човек от ръководството на НСБОП. Това неведнъж го е спасявало от сблъсъци с Темида, но вероятно срещу информация за подземния свят. В началото на 2018 г. британската служба за предотвратяване на престъпления срещу фиска чрез посолството в София изпраща сигнал до българските служби. В него англичаните настояват за обстойна проверка на дейността на група от няколко човека, ръководена от Антон Христов Арабаджиев от Пловдив, свързана с производство и разпространение на незаконни цигари. Част от тази контрабандна продукция се пласира на Острова и това е поводът англичаните да анализират и проследят канала от Пловдив. Разработката на англичаните е детайлна, съдържа подробни данни за хората в групата на Арабаджиев, с адреси, с използвани коли, както и разположението на нова фабрика за незаконни цигари в пловдивското с. Оризари. Автентичността на сигнала бе потвърдена неофициално от високопоставен източник в разследващ орган в България. заради все повече заловени пратки с нелегални цигари, научи “24 часа” от дипломатически източник. Сигналите за повечето разбити нелегални фабрики за цигари у нас обикновено идват от чужди служби, твърдят запознати. Британците сочат и партньорите на Арабаджиев - Георги Начев-Етикета, Найден Станчев-Хана, Тодор Шопов. По сигнала от Великобритания са работили две специални служби в България. - свързаната с Миню Стайков в Карнобат и четирите под контрола на Евлоги Станоев-Бирмата и синовете му. Според нашите служби полицейският чадър на пловдивско и национално ниво е позволил на Антон Арабаджиев да разбере, че е обект на оперативен интерес, и той избира най-вероятно да е неназованият източник за разбиване на останалите фабрики. Хора от обкръжението на групите на Стайков и Бирмата са убедени, че точно конкурентът им в производството на нелегални цигари Антон Арабаджиев е помогнал на разследващите да стигнат до тях. Още повече че част от задържаните в миналото са работили и за него. Един интересен детайл, който потвърждава неофициалната версия за помощта, оказана от Арабаджиев, е, че от ГДБОП, където е високопоставеният му информатор, са участвали само в първия етап на разбиване на нелегалната фабрика на Миню Стайков в Карнобат през юли. Тогава се открити само ремарке с кутии и един шофьор. При следващите етапи ГДБОП дискретно е дистанцирано от операцията и там работят само ДАНС и прокуратурата. Обвинението е работило по-късно директно с пловдивската полиция и прокуратура, където Арабаджиев споделя за останалите фабрики в Дупница, Горна Оряховица и Калугерово. показва справка в Търговския регистър. Той притежава фирми за производство на хляб, търговия с петролни продукти, недвижими имоти, транспорт. Малко от бизнес партньорите му обаче знаят, че вече е осъждан като член на престъпна група за производство на нелегални цигари и срещу него периодично се получават сигнали за други нарушения. Името на Арабаджиев стои във фирмите “Стенимахос” ЕАД-Асеновград, “ВИП Пропърти” ООД “Ейнджъл Пропърти” ЕООД, “Тони-М” ООД, “ЕвелинаТрейд” ООД в Пловдив. В справката от Великобритания, преразказана от дипломатически източник, наред с Арабаджиев, е посочен и Георги Ненчев от Пловдив, по прякор Етикета. Той е известен в подземния свят като човека с фалшивите бандероли, каквито е осигурявал на няколко разбити фабрики за цигари. Задържан е и за печатница за фалшиви евро през 2016 г. През ноември 2011 г. маскирани го нападнали в дома му в село Храбрино, Най-любопитната част от бизнес биографията на Ненчев обаче е свързана с шумния скандал около случая “Белведере”. В края на 2014 г. в Софийския градски съд тръгна дело за несъстоятелност на френската фирма. След намесата на посланика на Франция съдийката Румяна Ченалова се оттегли от делото, а по-късно беше отстранена от съдебната система. Според “Белведере” има опит дружеството да бъде източено. Фирмата, която първа подава молба за несъстоятелност на “Белведере”, е “Тайм Арх” ООД от Пловдив. Причината - иска да ѝ се изплатят 114 хил. лв. за поддръжка на билбордове. Съсобственик и управител на “Тайм Арх” ООД е Георги Ненчев-Жоро Етикета. Освен че са посочени в сигнала от Великобритания като организатори на нелегално производство на цигари, Антон Арабаджиев и Георги Ненчев са и партньори в официалния бизнес. До март 2011 г. са съдружници в “Тони М” ООД. След това фирмата е собственост и се управлява само от Жоро Етикета. за нелегалните цигари, който е свързан пряко с Антон Арабаджиев. Двамата са в съвета на директорите на “Стенимахос” ЕАД, която произвежда хляб и сладкарски изделия. Собственик е Арабаджиев. Точно в база на тази фирма в Асеноград през 2011 г. е трябвало да се настани нелегалната фабрика за цигари, заради която е осъден босът Арабаджиев. Тя е точно до затворен клон на “Булгартабак”. В последния момент тогава машините са монтирани в стара мандра в с. Патриарх Евтимово, където се провежда акцията на полицията. Заради нелегалната фабрика в селото, наблюдавана 3 месеца, на технологичния процес Ангел Петров. Той е инженер и е работил в тютюневата промишленост. Арестувани са и синът му, както и електротехникът, който е поддържал мрежата. Следственият експеримент показва, че машините в халето могат да произведат 8 мастербокса цигари на час. Иззети са стотици мастербоксове от различни марки - “Виктори”, “Марбъл”, ЛМ, станиоли, целофани, хартия за бандероли.  В хлебозавода на Антон Арабаджиев е открита машина за изпразване на бракувани цигари, тютюнът от които да се използва във фабриката в Патриарх Евтимово. Антон Арабаджиев е обвинен няколко месеца след операцията - през септември 2011 г. Точно година по-късно той и останалите членове на бандата се признават за виновни в специализирания наказателен съд. Всички се разминават с условни присъди, включително и босът Арабаджиев. Сред осъдените е и Стефан Рангелов, който също е посочен в справката от Великобритания. (Виж карето вдясно) “24 часа” потърси за коментар Антон Арабаджиев на мобилния телефон, посочен в справката от Великобритания, но на него отговари друг човек. На номер, посочен като контакт в едно от дружествата му, казват, че има друг телефон. Девет подставени лица на Миню Стайков са получили около 7 млн. лв. евросредства за последните 2 г., стана ясно от думите на прокурора Димитър Петров.  Той внесе във вторник в апелативния спецсъд 10 нови тома доказателства срещу собственика на “Винпром Карнобат”, шурея му Белун Хазърбасанов и Иван Димитров, син на кмета на Карнобат Георги Димитров. Тримата бяха задържани преди две седмици по обвинение, че са част от група за разпространение на акцизни стоки без бандерол, пране на пари и данъчни престъпления. Другите участници в нея били синът на Стайков - Стайко, един шофьор и общ работник. “Леко отваряме завесата по една друга тема, свързана с участието на Стайков в програмата “Млад фермер” към Държавен фонд “Земеделие”, каза Димитър Петров по повод новите доказателства. Според прокуратурата бизнесменът използвал децата на свои подчинени във фирмата му “Сис индустрийс”. Те били на възраст до 28 г. Регистрирали се като еднолични търговци и кандидатствали по програмата “Млад фермер” за евросредства. Фирмите им се занимавали с различни дейности. “До момента сме установили към 7 млн. лв., отпуснати по програмата”, каза Петров. В “обратни писма”, подписани от нотариус, младежите обявявали, че действителният притежател на всички права, които ще придобият, е Миню Стайков. Спецпрокуратурата съобщила за своите разкрития на европейската служба за борба с измамите ОЛАФ. “Обратните писма” нямат правна стойност. Те имат ограничителна функция, която законът не забранява”, опонира адвокатът на Стайков Лъчезар Таков в апелативния спецсъд. Там се решаваше дали бизнесменът, шуреят му и кметският син да излязат на свобода. Според защитника клиентът му бил пришит в тази група с хора със съвсем различен социален статус - шофьор, общ работник. “Данъчните престъпления също са пришити. Той е разследван за тях от 2010 до 2016 г. Давал е обяснения, представял е доказателства и накрая делата са били прекратени”, каза Таков. Самият Стайков, който се яви в съда в стилен тъмносин костюм, помоли за по-лека мярка. “Искам дебело да подчертая, че се занимавам със земеделие и преработка на земеделски продукти. Не съм се занимавал дори с обществени поръчки, защото съм знаел, че е опасно”, каза собственикът на Винпром Карнобат”. До редакционното приключване на броя тричленен състав на апелативния спецсъд не бе решил за мерките на обвиняемите. Той е около 52-годишен, живее в неугледна неизмазана къща в края на пловдивското село Чешнигирово. До нея се стига по черен път. Отпред са паркирани влекач, лек автомобил “Опел” и микробус “Фолксваген”. Именно с него според британските разследващи служби се превозват нелегални цигари, произведени в друго населено място край Пловдив. Бусът е регистриран на името на Янка Рангелова и съпруга ѝ Стефан. Това е второто име на мъжа. Преди 20 г. той се е казвал Стоян, но по неизвестни причини се е прекръстил. В Чешнигирово е познат с прякорите Гъгата и Югата. В ъндърграунд средите обаче го наричат Стоян Барона. Кой всъщност е той? През 2011 г. за първи път попада в полезрението на разследващите. На 31 януари същата година се провежда операция “Фабриката” в с. Патриарх Евтимово. Там е разбит незаконен цех за цигари. Задържани са 11 души в момент, когато са били нощна смяна в тайната фабрика. Оттам са иззети 12 мастербокса от марката “Виктори”. Конфискувани са и над 120 000 къса в насипно състояние, 50 чувала от по 20 кг нарязан тютюн, както и същото количество тютюневи отпадъци. Част от цигарите са щели да бъдат изнасяни в страни от ЕС. Имало е марки LM и Marble.  “Тогава Стефан (Стоян) изчезна за две години. Цялата вина беше стоварена върху един от задържаните - елтехника Петър Стоянов, който издъхна в следствения арест от инфаркт”, разказват в Чешнигирово. Местните твърдят, че след като делото приключило, Стефан Рангелов отново се появил. Полицията преди това упорито го търсила, но не го открила. След процеса вече нямало смисъл да го издирва. През това време хора от селото казвали, че са го видели ту в Пловдив, ту в София. Бил с брада. И така всичко се потули, разсъждават чешнигировци. “Последната му работа беше в Испания като шофьор на тир. Поне така твърди съпругата му Янка. Самата тя се труди във фабрика за полиетиленови торби край Чешнигирово”, обясняват съседи. По думите им Стефан (Стоян) и сега действал полулегално. Не можели да му хванат дирите с какво точно се занимава. В сигнала на британските служби се твърди, че Рангелов превозвал работници за нощна смяна в тайна фабрика край Пловдив и ги връщал обратно. Самият микробус е доста вехт и не бие на очи. Семейството изобщо не демонстрира лукс. И никой не се съмнява, че Стефан (Стоян) може да трупа богатство от незаконна дейност. Официалното обяснение на близките му е, че той кара тир в Испания. Екип на “24 часа” засне пред дома му жълт влекач DAF, стар опел и въпросния микробус фолксваген. Според местни той имал и “ Рено Канго”. С него също возел работници, сочат британските служби. Преди дни на Рангелов трябвало да бъдат връчени призовки за нередности с негови коли. Съпругата му обяснила, че мъжът ѝ е в Испания. ", "date": "2018.09.18", "title": "Арабаджиев, но не Ветко издал нелегалните фабрики за цигари на Миню Стайков и Бирмите"}
{"url": "https://www.24chasa.bg/novini/article/7062000", "text": "Операциите на израелските ВВС се извършват в нарушение на суверенитета на Сирия, заяви руският президент Владимир Путин в телефонен разговор с израелския премиер Бенямин Нетаняху. Разговорът се е състоял по инициатива на израелската страна, съобщи пресслужбата на Кремъл, цитирана от ТАСС. Вчера израелски самолети Ф-16 нанесоха удари по Сирия, а при ответния огън на сирийската ПВО бе свален руски военен самолет Ил-20, който израелските изтребители използвали като прикритие, според руското министерство на отбраната. \"Путин напомни, че подобни операции на израелските ВВС се извършват в нарушение на суверенитета на Сирия. В този случай не бяха спазени и руско-израелските договорености за предотвратяване на опасни инциденти и в резултат на това руски самолет попадна под огъня на сирийската ПВО\", се казва в изявлението на Кремъл, информира БТА. Путин е призовал Нетаняху Израел повече да не допуска такива ситуации. Нетаняху е поднесъл съболезнования за смъртта на 15-те души екипаж на руския самолет и е обещал да предостави подробна информация за действията на израелската авиация над сирийската територия във вчерашния ден. В най-скоро време тя ще бъде занесена в Москва от командващия израелските ВВС.", "date": "2018.09.18", "title": "Путин към Нетаняху: Операциите на израелските ВВС нарушават суверенитета на Сирия"}
{"url": "https://www.24chasa.bg/novini/article/7060263", "text": "Андон Тодоров е само на 14 години, но вече има златен медал от от второто издание на Европейската младежка олимпиада по информатика - eJOI. Талантливото момче e IX клас в Софийската математическа гимназия. То успява да грабне златото в конкуренцията на 80 деца от Европа. С най-високото отличие са наградени 8 участници. Престижното състезание тази година се проведе в руския град Казан. Нашият отбор завоюва общо четири медала. Освен Андон със злато си тръгна Виктор Кожухаров, а със сребърни медали - Георги Петков и Константин Каменов. Трите момчета вече са част от клуба “Отличниците на България” и за тях ви разказахме миналата година.  Талантливите деца Зад нас пък останаха състезателите на Армения, Румъния, Полша.  “Руснаците са много добри, а причината е, че имат много добра подготовка и всичко при тях е на много високо ниво. Ние обаче сме точно след тях”, казва момчето.  Точно това състезание е и най-трудно за него. “Задачите определено бяха трудни. Имаше един дълъг момент, в който уж бях решил задачите, обаче имах някакви грешки и ми бе много трудно да ги открия. С доста зор и блъскане се справих. Бяха глупави грешки, които се допускат”, разказва за успеха си Андон. “Надявах се на златен медал и съм много доволен, че успях да го спечеля”, казва тийнейджърът.  За състезанията по информатика Андон се готви сам през цялата година, като търси задачи в интернет. благодарение на учителката си Емилия Николова. “Госпожата каза, че много бързо схващам, и реши да ме вземе на едно национално състезание и там бях десети. Това е сравнително добър резултат за първо състезание. Продължих да ходя на състезания и ставах все по-добър”, разказва Андон. Зад успеха се крият много труд, решаване на задачи, но трябва и логическо мислене, споделя рецептата за успех момчето. И успехите не закъсняват. Макар и да не брои медалите си, все пак отличава миналогодишната младежка олимпиада по информатика, когато печели сребърен медал. Сребро печели това лято и от 22-ото издание на Младежката балканска олимпиада по математика, което се проведе от 19 до 24 юни на гръцкия остров Родос. Андон обаче трябва да си тръгне ден по-рано и от учителката си г-жа Томова. Причната е, че трябва да лети до Казан за международна школа по математика. Там също печели златен медал. В началото на юли пък печели златен медал от Младежката балканиада по информатика в Тимишоара, Румъния. Следващато състезание, за което се готви момчето, е есенният кръг по информатика, където конкуренцията е голяма. Признава, че балансът между информатиката и математиката е труден най-вече заради времето, което не достига. “Състезанията са съвсем различни, но със сигурност едното помага на другото. Много неща се натрупват, сега през лятото почти през цялото време бях на състезания или се подготвям за тях. Не ми остава много време за почивка и развлечения”, казва Андон. За крехките си години той е много амбициозен. Досега целта бе златото на европейското за младежи, а сега ще се боря за медал от международна олимпиада по информатика, която е до XII клас. Там конкуренцията ще е по-голяма, защото децата са по-големи, не крие амбициите си момчето. За разлика от връстниците му компютърните игри не са му страст. В свободното си време слуша музика, а любимият му стил е метъл. Едно от най-вълнуващите му преживявания е фестивалът Hills of rock в Пловдив. Там гости бяха Iron Maiden, Sabaton, Judas Priest и още други хевиметъл банди. Беше суперяко три дена, имаше много яки групи, казва с усмивка Андон.", "date": "2018.09.18", "title": "Андон е №1 в Европа по информатика, но предпочита хевиметъла пред компютърните игри"}
{"url": "https://www.24chasa.bg/novini/article/7061816", "text": "Специализираният наказателен съд наложи „Задържане под стража“ на трима от обвинените за участие в организирана престъпна група за трафик на кокаин от Доминиканската република в България и Унгария, съобщиха от спецпрокуратурата. Четвъртият, обвинен за участие в групата, е с „Парична гаранция“. Наложените мерки могат да бъдат обжалвани пред Апелативния специализиран наказателен съд. Групата е набирала и финансирала лица, които да пътуват до Доминиканската република през Букурещ. Всяко „муле“ поглъщало между 80 и 100 капсули с дрога. След това били транспортирани от летището в румънската столица до Стара Загора. По време на пътуването им били отнемани телефоните. На всяко от мулетата е осигуряван паспорт. За всяка изпълнена поръчка се плащали между 3000 и 5000 лева. Пренасяният кокаин бил предназначен за пазарите в България и Унгария. По сигнала за канала се работи от края на миналата година, уточни директорът на ГДБОП главен комисар Ивайло Спиридонов. Българските полицаи били информирани, че наши „мулета” пренасят до Доминиканската република кокаин през европейски летища. На 15 септември на едно от лицата му прилошало в Португалия. Оказало се, че „мулето” е погълнало 99 капсули, съдържащи около 1,1 кг кокаин.", "date": "2018.09.18", "title": "Оставиха в ареста тримата, обвинени в трафик на кокаин от Доминикана"}
{"url": "https://www.24chasa.bg/novini/article/7061833", "text": "Руският министър на отбраната е уведомил израелския си колега Авигдор Либерман, че Русия няма да остави без отговор действията на израелските ВВС в Сирия, заради които загинаха руски военнослужещи, предаде ТАСС, цитирана от БТА.  \"Уведомихме днес израелските колеги, в частност уведомих израелския министър на отбраната, че няма да оставим без отговор подобни действия, подобни стъпки\", каза Шойгу на заседание на министерството. В разговора с Либерман Шойгу е заявил, че вината за разбиването на руския военен самолет Ил-20 е изцяло на Израел и че трагедията е резултат от безотговорните действия на израелските ВВС, които не отговарят на духа на двустранното партньорство. Той е подчертал, че руската страна си запазва правото на бъдещи ответни мерки. Впоследствие пресслужбата на израелската армия в изявление изрази съжаление за смъртта на екипажа на самолета Ил-20. Израелските самолети Ф-16 са нанесли удари в Сирия под прикритието на руския Ил-20, защото са допускали, че сирийската ПВО няма да нанесе удар в тази посока и това е ясно на всички специалисти, каза Шойгу и отбеляза, че руската армия не е била своевременно уведомена за тази израелска операция. Сваленият руски самолет Ил-20 е изпълнявал разузнавателни задачи в зоната за деескалация в Идлиб, съобщи Шойгу. \"В зоната на нанасяне на удара между израелските самолети и територията на Сирия се е намирал наш разузнавателен самолет Ил-20 с 15 души екипаж. Той е изпълнявал разузнавателна задача в идлибската зона за деескалация, включваща локализиране на местата за сглобяване и складиране на безпилотните летателни апарати, които излитат от тази зона и нанасят удари в различни райони на Сирия\", каза Шойгу на заседанието на министерството си.", "date": "2018.09.18", "title": "Русия няма да остави без отговор действията на Израел, довели до смъртта на екипажа на Ил-20"}
{"url": "https://www.24chasa.bg/novini/article/7061848", "text": "АПИ съобщава, че 13 са кандидатите за изработване на технически проекти при ремонта на над 80 км републикански пътища. Въз основа на проектите, които ще бъдат направени, след това ще бъдат рехабилитирани близо 33 км от третокласния път Копривщица - Стрелча, 17 км от Златишкия проход по пътя Eтрополе - Златица, 11 км от път Калотина - Беренде - Каленица - и 20 км от пътя Подгоре - Шишманово - гара Макреш. Подробна информация за пътните отсечки, фирмите и офертите има на страницата на Агенция \"Пътна инфраструктура\".", "date": "2018.09.18", "title": "13 кандидати за проекти при ремонта на над 80 км републикански пътища"}
{"url": "https://www.24chasa.bg/novini/article/7061861", "text": "Германското правителство обяви днес, че ще смени шефа на Федералната служба за защита на конституцията (контраразузнаването) Ханс-Георг Маасен, предаде Ройтерс. След като напусне ФСЗК Маасен, който беше обвинен, че крие симпатии към крайната десница, ще стане високопоставен служител в министерството на вътрешните работи, се допълва в изявление на правителството. По-рано днес канцлерът Ангела Меркел и лидерите от управляващата коалиция се срещнаха, за да решат бъдещето на Маасен, след като той постави под съмнение автентичността на видеозапис, на който крайнодесни преследват мигранти по улиците на Кемниц, информира БТА. Германската социалдемократическа партия и някои в партията на Меркел призоваваха Маасен да бъде уволнен, защото бил омаловажил крайнодясното насилие в Кемниц, отбелязва Асошиейтед прес. Маасен беше критикуван и за предполагаеми неуместни контакти с представители на противопоставящата се на имиграцията партия \"Алтернатива за Германия\", което той отрича.", "date": "2018.09.18", "title": "Освободиха от длъжност шефа на контраразузнаването в Германия"}
{"url": "https://www.24chasa.bg/novini/article/7061892", "text": "Бутилконосият делфин Моби почина на 58 години, след като живя 47 години в зоологическата градина Тиргартен в Нюрнберг, съобщи в. \"Дейли мейл\". Посетителите разпознаваха Моби по бялото петно на главата му. Той беше алфа-мъжкарят в групата и се държеше с вроден авторитет. Никой не можеше да се мери с него по сила, докато не навърши 50 години и вече не можеше да бъде доминантен. През последните години се отдръпна от събратята си и често се забавляваше сам. Моби имаше силна връзка с хората, които го гледаха, предава БТА. Моби стана баща 13 пъти. Четири от децата му са още живи - в делфинариуми в Холандия, Испания и Португалия.", "date": "2018.09.18", "title": "Почина Моби - най-възрастният делфин в зоологическа градина (Видео)"}
{"url": "https://www.24chasa.bg/novini/article/7061894", "text": "Германският външен министър Хайко Маас днес изрази надежда, че всички граждани на Р Македония ще употребят правото си на глас на референдума на 30 септември, ще се възползват от историческата възможност за разрешаване на спора за името на Македония и следователно ще открият перспективата за членство на страната в ЕС, предаде МИА, цитирана от БТА.  Решението в момента е в ръцете на гражданите, каза днес Маас на съвместна пресконференция с македонския си колега Никола Димитров. Македония може да започне преговори за членство в ЕС следващата година. Ние сме решени да направим видима перспективата за членство в ЕС за страните от Западните Балкани. Това е важно за стабилността на региона и поради тази причина това е не само във ваш, а и в наш интерес. Същевременно процесът за присъединяване към ЕС означава изпълняване на други критерии - върховенство на закона, борба срещу корупцията, организираната престъпност, посочи германският външен министър. С разрешаването на спора за името правителството показва визията си за бъдещето на страната и аз искам да насърча македонския народ да продължава по този път, добави той. Никола Димитров на свой ред заяви, че посещенията на германски високопоставени представители отразяват силната подкрепа на Берлин, който осъзнава решителността на Р Македония, възможностите й за разрешаване на собствените проблеми и да върви напред. Германия подкрепя инициативата \"Три морета\", целяща засилване на сътрудничеството между страните от Източна Европа, защото платформата засилва европейското единство като цяло, заяви германският външен министър Хайко Маас, цитиран от ДПА. \"Мисля, че това е важен сигнал в рамките на Европейския съюз, че страна като Германия не само гледа на Запад, но и не изпуска от очи източноевропейските си съседи\", посочи Маас на срещата на инициативата \"Три морета\" в Букурещ. \"Това е, което описваме като новата източноевропейска политика\", добави той, цитиран от БТА. Инициативата \"Три морета\" обединява 12 страни членки на ЕС, намиращи се между Балтийско, Адриатическо и Черно море - Австрия, България, Хърватия, Чехия, Естония, Унгария, Литва, Латвия, Полша, Словакия, Словения и Румъния. Тя е гъвкава политическа платформа, чиято основна цел е задълбочаване на интеграцията на региона на Централна и Източна Европа в рамките на ЕС чрез по-голяма свързаност между държавите участнички по оста \"Север-Юг\" в ключови области - енергетика, транспорт, комуникации, информационни технологии. Маас, който беше поканен на срещата от нейния домакин - румънския президент Клаус Йоханис, посочи, че Германия обмисля да поиска постоянно членство в платформата. Това е промяна в предишната критична позиция на Берлин, който беше обезпокоен, че подобна инициатива може да навреди на европейското единство, отбелязва агенцията. \"Искаме да използваме този форум също и в бъдеще, за да се присъединим към дискусиите на източноевропейските съседи\", каза още Маас. Инициативата беше стартирана от Полша и Хърватия през 2015 г. Страните от групата покриват една трета от територията на ЕС и имат една пета от населението на съюза. Германия е ключов индивидуален търговски партньор за всяка от 12-те страни.", "date": "2018.09.18", "title": "Германският външен министър призова \nвсички македонци да гласуват на референдума"}
{"url": "https://www.24chasa.bg/novini/article/7061896", "text": "Израелският премиер Бенямин Нетаняху заяви, че Сирия е отговорна за свалянето на руския самолет в Средиземно море, но изрази скръбта си за смъртта на руските войници в телефонен разговор с руския президент Владимир Путин, предаде ДПА. \"Премиерът Нетаняху изрази скръбта си за смъртта на руските военнослужещи и заяви, че за свалянето на самолета е отговорна Сирия\", се казва в изявление на канцеларията на Нетаняху, информира БТА. В разговора Нетаняху е подчертал колко е важно да продължи координацията между Израел и Русия в областта на сигурността в Сирия. Тази координация \"успя да предотврати много човешки загуби от двете страни през последните три години\", е казал израелският премиер. Нетаняху също така е предложил да изпрати командващият израелските ВВС в Москва да представи заключенията на израелското разследване на инцидента. Нетаняху е повторил позицията на Израел против иранското военно присъствие в Сирия и решимостта на страната си да спре доставките на оръжие за ливанското шиитско движение Хизбула. Израел \"е решен да спре трайното разполагане на иранската армия в Сирия, както и опитите на Иран да доставя на Хизбула оръжия, които да се ползват срещу Израел\", е заявил Нетаняху, цитиран от Франс прес.", "date": "2018.09.18", "title": "Нетаняху в разговор с Путин: Сирия е отговорна за свалянето на руския самолет"}
{"url": "https://www.24chasa.bg/novini/article/7061757", "text": "Румънският министър на транспорта разпореди проверки в компанията, управляваща букурещките летища, след като премиерът Виорика Дънчила пропусна насрочена за вчера среща с председателя на Европейската комисия Жан-Клод Юнкер, съобщава Медиафакс. Същевременно Дънчила поиска доклад от Главния секретариат на правителството във връзка с начина, по който е била подготвена и организирана срещата, предава БТА. Правителството съобщи, че Дънчила не е успяла да се види с Юнкер вчера, тъй като самолетът му кацнал по-рано от планираното, а служителите на Службата за охрана и защита поели кортежа от летището и тръгнали направо към хотела. Премиерът успя да се срещне с председателя на ЕК едва днес на летище Баняса преди заминаването му от Букурещ. Транспортният министър Лучиан Шова заяви, че е изпратил Корпуса за контрол в компанията на букурещките летища, за да провери дали са били спазени процедурите за кацането на самолета на председателя на ЕК. От своя страна бившият премиер Виктор Понта коментира, че дейността на настоящия премиер Виорика Дънчила е засегната от факта, че тя няма добри съветници и не ползва услугите на Службата за охрана и защита. \"Случи се този инцидент, гаф, малко смешна ситуация, свързана с пропуснатата среща на г-жа Дънчила с г-н Юнкер\", посочи Понта, като отбеляза, че когато той е бил премиер, не му се е случвало да пропусне среща. Понта изтъкна също, че за първи път председателят на ЕК пристига в страна от ЕС и няма среща в седалището на правителството, което според него е \"ясен сигнал\" за управляващата Социалдемократическа партия. \"За първи път се случва в Румъния или в която и да е страна от ЕС, когато председателят на ЕК пристига и няма среща в седалището на правителството. Това е ясен политически сигнал, който г-н Юнкер дава от името на ЕК\", посочи още бившият премиер.                                                                                                                                                                                                                                                                                                                       ", "date": "2018.09.18", "title": "Дънчила пропусна срещата си с Юнкер, самолетът му кацнал по-рано от очакваното"}
{"url": "https://www.24chasa.bg/novini/article/7061762", "text": "Управителният съвет на БАН е предложил на председателя на БАН да назначи за временно изпълняващ длъжността \"директор\" на Националния инситут по метеорология и хидрология /НИМХ/ проф. Пламен Нинов. Това съобщи пресцентърът на Академията. Проф. Нинов е предложен от Общото събрание на учените в НИМХ-БАН и ще встъпи в длъжност от утре, 19 септември.", "date": "2018.09.18", "title": "Проф. Пламен Нинов е предложен за временен директор на НИМХ"}
{"url": "https://www.24chasa.bg/novini/article/7061761", "text": "Считам, че много енергия от всички страни се хвърли по темата за оставката на Младен Маринов. Несъвместимост по отношение на постовете, в които в момента заема, след като заеме новата позиция, ще възникнат, но след като той е подал искане да му бъде прекратено правоотношение, коректно беше Министерският съвет да гласува с предложение до президента за издаване на указ - т.е от уважение и зачитане към президентската институция правителството внесе документи в президентството. Така коментира Цецка Цачева пред   ситуацията около отлагането на освобождаването на Младен Маринов от поста му като главен секретар на МВР. Това стана, защото президентът отложи указа си последните дни.  Младен Маринов е предложен за министър на вътрешните работи, но за да встъпи в длъжност, трябва да бъде освободен от поста си на главен секретар на МВР.  Към този момент в Министерството на правосъдието все още няма указ за полагане на държавния печат. Чисто юридическо ми мнение е, че е възможно да се приеме решение от Народното събрание за освобождаването на Младен Маринов. Но пак повтарям - правителството го направи като уважение към президентството, заяви още министърът на правосъдието. Това решение, което премиерът взе, е правилното решение.  Министърът на правосъдието Цецка Цачева отрече информацията, че има предложение да стане посланик на България в Черна гора. В предаването „Лице в лице” тя допълни, че не е обсъждано тя да поеме пост в Конституционния съд. „Повече от месец, в различни медии се въртят тази новини – посланик в Черна гора или кандидатура за Конституционния съд. Такива предложения нямам. Много колеги ме питаха защо не го опровергавам, но не е сериозна да се оправдавам, че нямам брат. Това би означавало бягство от отговорностите и задълженията, които в момента изпълнявам”, посочи Цачева. Във връзка със скандалите покрай срива в Агенцията по вписванията и избягалите затворници, Цачева посочи, че готова да си даде оставката във всеки един момент, стига премиерът Бойко Борисов да я поиска. Тя допълни, че не спира работата върху реформата в съдебната система и коментира сезирането на Конституционния съд от президента Румен Радев за Закона за изменение и допълнение на Административнопроцесуалния кодекс. „Този е законопроект, е един от най-продължително обсъжданите. Той беше гласуван на първо четене в Народното събрание, след това пленумът на Висшия административен съд поиска тълкуване от Конституционният съд. Процедурата се спря и се изчака Решение №8 от 2018г. на Конституционния съд и едва тогава се премина отново към работа по този Законопроект. Тук бяха чути административните съдии, т.е. практикуващите магистрати, които най-добре познават какви са проблемите в производството по административни дела. Не е вярно, че се нарушава принципът на конституцията”, заяви Цачева.", "date": "2018.09.18", "title": "Цачева: Може и без указ да се освободи Маринов, но беше жест към президентството"}
{"url": "https://www.24chasa.bg/novini/article/7061765", "text": "Лекият автомобил на ветеринарните власти от Българската агенция по безопасност на храните (БАБХ) е обграден, блъскан и надраскан с пирони от провокатори по време на участието на експертите в днешното заседание на Областната епизоотична комисия в Ямбол. По време на срещата бяха обсъдени мерки, свързани със смъртта на 11 животни в стопанството на Христо Христов в Болярово, където беше установена чума по дребните преживни животни. Експертите са били обиждани и заплашвани от неизвестни организатори, а представителите на областната управа са били възпрепятствани да влязат в сградата, пишат от БАБХ. Ветеринарните власти бяха подложени на агресивни и заплашителни действия от страна на съмишленици на стопаните Христо Христов, сина му Тодор и снаха му Ана в Болярово, които вече втори месец не допускат специалистите във фермата, блокирайки работата по обезвреждането на огнището на заразата и успешното блокиране на разпространението на инфекцията. След днешния вандалски акт Българската агенция по безопасност на храните (БАБХ) е получила съдействие от полицията и е успяла да влезе в обекта, като експертите са успели да вземат проби с цел установяване на причината за смъртта на животните. Въпреки получените и потвърдени лабораторни резултати за наличие на заразно заболяване във фермата в Болярово стопаните твърдят пред медиите, че животните са здрави. От 18 юли (датата, на която е направен опит за връчване на протокола) до днес обаче, са починали 11 животни. Ситуацията допълнително се усложнява от факта, че едно от тези животни не е от стадото в Болярово, а от стопанство в Твърдица. Това доказва нерегламентирано движение на овце в ситуация на повишена опасност от инфекция. Самата Ана от Болярово отрича смъртта на животните й да се дължи на чума. Твърди, че ставало дума за преяждане. Заболяването във фермата беше открито при изследването на стадата в 10-километровата зона около село Воден, където за първи път в България и в Европейския съюз бе констатирана чума по дребните преживни животни. Пробите от стопанството бяха изследвани, а получените резултати - потвърдени в Националната референтна лаборатория. Огнището влезе в системата на ЕС за опасни заболявания по животните и в системата на Международната организация за болести по животните. Със заповед на изпълнителния директор на БАБХ д-р Дамян Илиев фермата в Болярово беше обявена за огнище на чума по дребните преживни животни. Българската агенция по безопасност на храните изпрати и рутинен доклад до Световната организация за здравеопазване на животните (OIE) за епидемиологичната ситуация с чумата по дребните преживни животни в страната, който не е окончателен за извършените дейности по казуса. В него е потвърденото огнището в Болярово и са описани мерките, които трябва да се предприемат съгласно законодателството. „Поради възпрепятстването на ветеринарните власти обаче огнището все още не може да бъде приключено, което може да доведе до удължаване на рестрикциите за България в засегнатите региони“, заявяват от БАБХ. „Адекватните мерки налагат унищожаване на всички дребни преживни животни в обекта в Болярово, основно почистване и дезинфекция“, посочи изпълнителният директор на БАБХ д-р Дамян Илиев в писмо до главния прокурор Сотир Цацаров и министъра на правосъдието Цецка Цачева. в него той моли да бъдат предприети действия, които да създадат възможност за законовото прилагане на мерки за спиране на заразата. Също така настоява да се потърси административна и финансова отговорност от лицата, възпрепятстващи работата на ветеринарните власти.", "date": "2018.09.18", "title": "БАБХ за Болярово: Вандализъм, упражнен срещу ветеринарните власти"}
{"url": "https://www.24chasa.bg/novini/article/7061769", "text": "Редовното правителствено заседание ще се проведе както обикновено – в сряда, 19 септември, от 10 ч. при следния предварителен дневен ред: 1. ПРОЕКТ НА ПОСТАНОВЛЕНИЕ ЗА ПРИЕМАНЕ НА СПИСЪК НА ПРОДУКТИТЕ, СВЪРЗАНИ С ОТБРАНАТА И НА СПИСЪК НА ИЗДЕЛИЯТА И ТЕХНОЛОГИИТЕ С ДВОЙНА УПОТРЕБА, КОИТО ПОДЛЕЖАТ НА КОНТРОЛ ПРИ ВНОС. Внася: министърът на икономиката 2. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 136 НА МИНИСТЕРСКИЯ СЪВЕТ ОТ 2015 Г. ЗА СЪЗДАВАНЕ НА НАЦИОНАЛЕН СЪВЕТ ПО АНТИКОРУПЦИОННИ ПОЛИТИКИ. Внася: заместник министър-председателят по правосъдната реформа и министър на външните работи 3. ПРОЕКТ НА РЕШЕНИЕ ЗА ИЗБИРАНЕ НА ПРЕДСЕДАТЕЛ НА УПРАВИТЕЛНИЯ СЪВЕТ НА НАЦИОНАЛНИЯ ДОВЕРИТЕЛЕН ЕКОФОНД. Внася: министърът на околната среда и водите 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г. ЗА ФИНАНСИРАНЕ ИЗГРАЖДАНЕТО НА АВТОМАГИСТРАЛА „ХЕМУС“, УЧАСТЪК ОТ КМ 78+500 ДО КМ 87+800. Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛОТО „ДОЛАПЧИЕВ СРЕЩУ БЪЛГАРИЯ“ (ЖАЛБА № 66614/11) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА. Внася: министърът на правосъдието 6. ПРОЕКТ НА РЕШЕНИЕ ЗА ВЪЗЛАГАНЕ НА ДИРЕКТОРА НА АГЕНЦИЯ „МИТНИЦИ” ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА. Внася: министърът на финансите 7. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧНО ВЪЗМЕЗДНО ПРАВО НА СТРОЕЖ ВЪРХУ ПОЗЕМЛЕН ИМОТ В ГОРСКА ТЕРИТОРИЯ БЕЗ ПРОМЯНА НА ПРЕДНАЗНАЧЕНИЕТО НА ТЕРИТОРИЯТА - ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА С. ЗГОРИГРАД, ОБЩИНА ВРАЦА. Внася: министърът на земеделието, храните и горите 8. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В ДОМИНИКАНСКАТА РЕПУБЛИКА, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ, И ЗА НАЗНАЧАВАНЕ НА БИНКА ГОЦЕВА - БЪЛГАРСКА ГРАЖДАНКА, ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В ДОМИНИКАНСКАТА РЕПУБЛИКА СЪС СЕДАЛИЩЕ В ПУНТА КАНА И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ДОМИНИКАНСКАТА РЕПУБЛИКА. Внася: заместник министър-председателят по правосъдната реформа и министър на външните работи 9. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И КАБИНЕТА НА МИНИСТРИТЕ НА УКРАЙНА ЗА СЪТРУДНИЧЕСТВО ПРИ БЕДСТВИЯ, ПОДПИСАНО НА 30 ЮНИ 2016 Г. В СОФИЯ. Внася: министърът на вътрешните работи 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И ВЪРХОВНОТО ГЛАВНО КОМАНДВАНЕ НА ОБЕДИНЕНИТЕ ВЪОРЪЖЕНИ СИЛИ В ЕВРОПА (SHAPE) ОТНОСНО МОБИЛЕН КИС МОДУЛ (DCM)F ОТ 2-РИ СВЪРЗОЧЕН БАТАЛЬОН НА НАТО В ГОРНА МАЛИНА. Внася: заместник министър-председателят по обществения ред и сигурността и министър на отбраната 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО И НАУКАТА МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И МИНИСТЕРСТВОТО НА ЧОВЕШКИТЕ РЕСУРСИ НА УНГАРИЯ ЗА ПЕРИОДА 2018-2020 Г. Внася: министърът на образованието и науката 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ДОПЪЛНЕНИЕ НА ЗАКОНА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ. Внася: министърът на земеделието, храните и горите 13. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ОРГАНИЗАЦИЯТА И РЕДА ЗА ИЗВЪРШВАНЕ НА ПРОВЕРКА НА ДЕКЛАРАЦИИТЕ И ЗА УСТАНОВЯВАНЕ НА КОНФЛИКТ НА ИНТЕРЕСИ. Внася: заместник министър-председателят по правосъдната реформа и министър на външните работи 14. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ЗАДЪЛЖИТЕЛНОТО ЗАСТРАХОВАНЕ НА ЛИЦАТА, УПРАЖНЯВАЩИ МЕДИЦИНСКА ПРОФЕСИЯ. Внася: министърът на здравеопазването", "date": "2018.09.18", "title": "Вижте какво решава Министерският съвет утре"}
{"url": "https://www.24chasa.bg/novini/article/7061768", "text": "Френският урбанист и философ Пол Вирилио, бивш директор на висшето училище по архитектура, почина от спиране на сърдечната дейност на 86 години, съобщи АФП, цитирана от БТА.  Малко преди смъртта си той е работел с историка Жак Арну върху публикация и е обмислял изложба заедно с архитекта Ала Уорд. Пол Вирилио публикува повече от 30 есета. През 70-те години той развива теорията си за скоростта като основен фактор на социалната организация и политически контрол. През 80-те години започва да защитава интересите на бездомните.", "date": "2018.09.18", "title": "Почина урбанистът и философ Пол Вирилио"}
{"url": "https://www.24chasa.bg/novini/article/7061775", "text": "Очаква се Народното събрание да гласува Проекти на решения за персонални промени в Министерския съвет на Република България в четвъртък. Това предвижда проектопрограмата на депутатите за тази седмица. В проектопрограмата са още Доклад за прилагането на закона и за дейността на съдилищата през 2016 г. и 2017 г., както и първо четене на промени в Закона за закрила и развитие на културата, в Закона за обществените поръчки, в Закона за защита на личните данни и в Закона за защита на класифицираната информация. В четвъртък се предвижда депутатите да гледат на първо четене промени в Закона за професионалното образование и обучение, в Закона за семейни помощи за деца, както и Законопроект за предприятията на социалната и солидарна икономика В петък се очаква парламентът да започне работа с Годишен доклад за Държавната комисия по сигурността на информацията относно цялостната дейност по състоянието на защитата на класифицираната информация в Република България през 2017 г. Следва традиционният парламентарен контрол.", "date": "2018.09.18", "title": "Очаква се парламентът да гласува промените в кабинета в четвъртък"}
{"url": "https://www.24chasa.bg/novini/article/7061777", "text": "Електрически кабел се стовари на централния път в Костинброд, видя репортер на \"24 часа\". Движението в района е блокирано.                                                                                                                                                                                                                                                                                                                       ", "date": "2018.09.18", "title": "Електрически кабел падна на път в Костинброд, движението е блокирано (Снимки)"}
{"url": "https://www.24chasa.bg/novini/article/7061785", "text": "„В държавите членки, където е либерализиран пазарът на автобусни превози или се предвижда бъдеща либерализация, да се запази практиката печеливши превози да могат да субсидират губещи, тъй като иначе има риск големи международни компании да дойдат на българския пазар, да вземат печелившите линии, а губещите да останат за нашите превозвачи. Това би означавало българските компании да бъдат субсидирани от общините или от държавата. От друга страна, предлагам либерализацията на вътрешните автобусни превози да не се прилага в държавите, където се прилага европейското законодателство за възлагането на обществени поръчки по отношение на вътрешните превози“. Това каза Петър Курумбашев, член на Групата на социалистите и демократите в Европейския парламент (СиД), по време на организирана от него дискусия по предложението на Европейската комисия за промените на общите правила за достъп до международния пазар на автобусни превози във вторaта част на „Пакет за мобилност“. Събитието беше организирано съвместно с Форум за балкански транспорт и инфраструктура /ФБТИ/ със съдействието на Федерацията на научно-техническите съюзи /ФНТС/. Курумбашев, който е заместващ член на Комисията по транспорт и туризъм в ЕП, обясни, че предложението на Еврокомисията във вторият пакет „Мобилност“ предвижда всички превози, които са над 100 км., да бъдат либерализирани, „т.е. да могат и чужди превозвачи да извършват тези превози“. Предложението на българския евродепутат е да няма такъв праг от 100 км., тъй като в държава като Белгия, например, 100 км. е международен превоз, а в държави като България и Испания 100 км. е много малко разстояние. Смятам, че правото на избор трябва да се остави на държавите членки. Евродепутатът каза още, че е редно да се прилагат едни и същи правила в ЕС, които да важат за различните видове транспорт. „Не е възможно да въвеждаме противоречиви практики с двата пакета за мобилност. В пакета \"Мобилност 1\" ние забраняваме либерализацията за камионния транспорт, а в пакет \"Мобилност 2\" продължаваме с либерализацията в областта на автобусите. В първия пакет искаме да забраним каботажа, защото смятаме, че е лош за камионите, във втория пакет смятаме, че трябва да разрешим каботажа над 100 км. В пакет \"Мобилност 1\" искаме да приложим директивата за командироването на работници по отношение на камионния транспорт, в пакет \"Мобилност 2\" искаме да не прилагаме тази директива. Оставам с впечатлението за много разнороден и разнообразен подход на Европейската комисия, с който тя едва ли би искала да бъде запомнена - протекционизъм там, където транспортният сектор е доминиран от фирми от Източна Европа, и пълна либерализация там, където доминиращи са фирми от Западна Европа. Логиката би трябвало да е точно обратната - при камионния транспорт говорим за бизнес и няма нищо по-нормално от това, секторът да бъде либерализиран и да се развива в условията на нормална конкуренция. При автобусния транспорт - напротив - говорим и за социална услуга. Говорим за това, че не можем да позволим по-отдалечени или малки населени места да останат без транспорт просто защото тези линии са не толкова печеливши и - съответно - не представляват интерес за автобусните компании. Не може либерализацията да означава, че просто всеки ще вземе онова, от което има интерес.“ Курумбашев поясни и че има предложение за създаването на регулаторен орган в сектора, който да бъде или част от съществуващ, или изцяло новосъздаден орган. „Аз предлагам, тъй като в някои държави вече съществуват регулации в тази област, да оставим свободата на всяка държава членка да реши дали досега съществуващите органи да решават тези въпроси (както с цената на превоза, както с продължителността на договорите и решенията за това дали една международна линия не убива, например, една вътрешна линия), или да създаде нов регулатор. Не смятам, че това трябва да бъде универсално задължение, наложено на всяка държава“, каза той. В срок до 1 октомври българският евродепутат ще внесе в транспортната комисия на ЕП предложенията си за изменения на текстовете, заложени от Европейската комисия. Гласуването ще се проведе към края на месец ноември тази година.", "date": "2018.09.18", "title": "Курумбашев: Предложеният от ЕК „Пакет за мобилност“ слага край на идеята за общ пазар"}
{"url": "https://www.24chasa.bg/novini/article/7061786", "text": "Германският съд пусна на свобода иракския кандидат за убежище, задържан миналия месец заради нападението с нож с фатален край срещу германец от кубински произход в Кемниц, заявиха неговият адвокат и прокуратурата. Нападението предизвика протести с насилие на крайнодесни радикали, предаде Ройтерс, цитирана от БТА. Сириец, който също беше задържан за нападението, остава в ареста, добави прокуратурата. Трети заподозрян все още се укрива и прокуратурата смята, че той и сириецът са замесени в убийството на 35-годишния дърводелец в Кемниц. Адвокатът на иракчанина изрази недоволство от задържането на клиента си. \"Днешната отмяна на заповедта за арест е отдавна закъсняла\", написа на страницата си в интернет адвокатът Улрих Дост-Роксин и добави: \"Клиентът ми Юсиф А. трябваше да прекара над три седмици в ареста без никакво конкретно нещо, в което да е заподозрян\". Той и сириецът бяха посочени като заподозрени за убийството, което предизвика ксенофобски протести с насилие и доведе до скандал около шефа на германското контраразузнаване, чиято съдба стана предмет на борби по високите етажи на властта в Германия. Днес канцлерът Ангела Меркел и лидерите от управляващата коалиция се срещат, за да решат бъдещето на шефа на контраразузнаването Ханс-Георг Маасен, след като той постави под съмнение автентичността на видеозапис, на който крайнодесни преследват мигранти по улиците на Кемниц. По-малкият партньор в коалицията, Германската социалдемократическа партия, иска той да си тръгне, но Маасен има подкрепата на баварските коалиционни партньори на Меркел. Без значение накъде ще клони канцлерът по този въпрос, това може да създаде проблеми в правителството й, отбелязва Ройтерс. Скандалът около Маасен извади наяве дълбоки противоречия в германското общество заради решението на Меркел от 2015 г. да отвори границите за бежанци от войната в Сирия и други места. Оттогава пристигнаха над милион. Идването им увеличи подкрепата за крайнодесни организации като ПЕГИДА и \"Алтернатива за Германия\", която сега е основната опозиционна партия в парламента, отбелязва Ройтерс.", "date": "2018.09.18", "title": "Пуснаха от ареста иракчанина, заподозрян за атаката с нож в Кемниц"}
{"url": "https://www.24chasa.bg/novini/article/7061788", "text": "Намираме се в момент, който е много важен за страната и мога да кажа, че споразумението, подписано от премиерите Алексис Ципрас и Зоран Заев, е забележителна стъпка за бъдещето на Македония. Това заяви днес в Скопие британският министър за Европа, Северна Америка и Южна Америка сър Алън Дънкън, цитиран от агенция МИА. Надявам се, че хората ще участват в референдума на 30 септември. Смятам, че това ще бъде важна крачка напред за Македония и смятам, че всеки, особено младите хора, ще покажат интерес към това решение. Това е решение за вас и аз, като министър на друга държава, не мога да ви кажа какво да правите, но мога да поискам от вас да участвате в референдума. Младите хора трябва да осъзнаят, че това е за тяхното бъдеще и да разберат, че това е стъпка напред, която ще позволи Македония да се присъедини към другите страни в НАТО и ЕС, каза сър Алън Дънкън. Той подписа меморандум за изготвяне на енергийна стратегия за следващите 30 години заедно с вицепремиера по икономическите въпроси Кочо Ангушев, отбелязва МИА, цитирана от БТА.  Британският министър изрази надежда, че референдумът ще бъде успешен и че ще бъде взето \"ясно решение\", което ще определи бъдещето на Р Македония през следващите десетилетия. Да бойкотираш референдума на 30 септември е акт на бойкот за бъдещето на страната и на демокрацията като цяло, посочиха премиерът Зоран Заев и британският министър след срещата си днес, съобщава още МИА. Зоран Заев заяви, че очаква от всички групи и партии в страната да загърбят личните си интереси и да изпълнят своя дълг да гласуват на референдума в \"този исторически момент за Македония\". На референдума на 30 септември македонските граждани трябва да отговорят на въпроса \"Дали сте за членство в ЕС и НАТО с приемане на договора между Република Македония и Република Гърция /за новото име Република Северна Македония/\".", "date": "2018.09.18", "title": "Британският министър за Европа и Америка: Референдумът ще определи бъдещето на Македония"}
{"url": "https://www.24chasa.bg/novini/article/7061796", "text": "Турският президент Реджеп Тайип Ердоган се очаква да се срещне утре с водещи американски бизнесмени в Анкара, предаде ДПА, като се позовава на турската телевизия ТРТ. Над 30 мениджъри от различни сектори, сред които информационни технологии и хранителна индустрия, ще се срещнат с Ердоган в президентския му комплекс, за да обсъдят последните икономически развития между Турция и САЩ. Срещата ще се състои на фона на продължаващия търговски спор с Вашингтон, който ескалира заради редица проблеми, включително заради задържането на американския пастор Андрю Брънсън в Турция, отбелязва ДПА, цитирана от БТА. Двете страни си наложиха взаимно мита и САЩ наложиха санкции на двама турски министри. През август президентът Ердоган призова за бойкот на американски електронни устройства, включително на айфоните на Епъл.", "date": "2018.09.18", "title": "Ердоган утре ще се срещне в Анкара с водещи американски бизнесмени"}
{"url": "https://www.24chasa.bg/novini/article/7061759", "text": "Бежанският поток в ЕС няма да намалява, този проблем може да се реши по политически път, заяви руският президент Владимир Путин след среща в Москва с унгарския премиер Виктор Орбан, предаде ТАСС, цитирана от БТА.  \"Броят на мигрантите постоянно расте, ситуацията се променя само географски, после потоците отново нарастват. Ясно е, че потенциалът на миграция в Европа е колосален. Въпросът е в политиката\", каза Путин. Той уточни, че ако миграционните процеси се поощряват с високи социални помощи и други придобивки, няма да има предпоставки за спиране на бежанския поток. \"Нашите колеги в Европа обаче трябва сами да решат кое според тях е най-предпочитано за Европа и за развитието й\", подчерта Путин. Той направи паралел с миграционните процеси в Русия, като отбеляза, че в Русия има проблеми, свързани с пребиваването на чужденци на територията на страната. \"В известна степен това не е по-просто, отколкото в Европа, защото нямаме граници със страните, откъдето идват мигрантските потоци. Нашият случай обаче има и свои особености - по правило това са хора от бившите съветски републики\", каза Путин. Той поясни, че това означава, че идващите в Русия владеят руски език, разбират основите на руската култура и като цяло по-лесно се приспособяват към руската действителност. \"Има си обаче и проблеми, включително на пазара на труда\", призна руският президент. В Европа положението е по-сложно, заяви Путин. \"Хора със съвършено друг културен код пристигат на територията на европейските страни. Това приспособяване е много сложен процес. Това са проблеми, които трябва да се решат в ЕС\", каза той. \"Съдейки по случващото се (в Европа), бежанският поток едва ли ще намалее. Отначало се говореше за бежанци от Сирия, от Ирак, от други страни на Близкия изток. Сега вече се говори за Черна Африка\", отбеляза Путин.", "date": "2018.09.18", "title": "Путин: Бежанският поток в ЕС няма да намалее"}
{"url": "https://www.24chasa.bg/novini/article/7061693", "text": "Европейският комисар за миграцията Димитрис Аврамопулос заяви, че в бъдеще в Кипър може да бъде изпратен персонал от новата гранична полиция на ЕС, за да окаже помощ за спиране на наплива на мигранти към средиземноморския остров, предаде Асошиейтед прес, цитирана от БТА. Аврамопулос каза, че екип от представители на ЕС е бил изпратен в Кипър, за да определи от какъв вид помощ има нужда страната, за да се справи с увеличаващия се наплив на мигранти. Той посочи, че новата гранична полиция ще бъде по-модернизирана от сегашната европейската гранична агенция Фронтекс. Аврамопулос каза, че в рамките на няколко години граничната полиция ще достигне бройката от 10 хиляди постоянни служители.", "date": "2018.09.18", "title": "Димитрис Аврамопулос: В Кипър може да дойдат служители от новата гранична полиция на ЕС"}
{"url": "https://www.24chasa.bg/novini/article/7061696", "text": "Властите в Северна Италия потвърдиха днес, че цистерни за промишлено охлаждане на вода са източник на заразяване с т.нар. легионерска болест (легионелоза), заради която над 400 души постъпиха в болница с пневмония, а двама починаха, предаде Асошиейтед прес, цитирана от БТА.  Сред десетте проби, взети от три цистерни в трите най-пострадали града, две са показали съдържание на бактерията Legionella. Властите в областта Ломбардия, които са започнали специална санитарна програма, заявиха вчера, че същата бактерия е открита в застояли води на река Киезе, но питейната вода в град Бреша е безопасна. Измежду постъпилите този месец в болница 405 човека с пневмония 42-ама са дали позитивен тест за \"легионерската болест\" - остра форма на пневмония, причинена от вдишване на капчици от заразен водоизточник.", "date": "2018.09.18", "title": "От цистерни за промишлено охлаждане на вода идва заразата, водеща до легионерска болест"}
{"url": "https://www.24chasa.bg/novini/article/7061703", "text": "Финландският министър на външните работи Тимо Сойни беше подложен на критики днес заради участие в бдение срещу абортите при официалното си посещение в Канада, предаде Ройтерс, цитирана от БТА.  Сойни присъствал на събитието през май заедно със своя заместник, който публикува снимка в Туитър. Това предизвика призиви от опозицията Сойни да си подаде оставката. Финландия е известна като пионер в равенството на половете. Законът там разрешава абортите, а правителството е ангажирано да пропагандира правата на жените във външната си политика и политиката си в областта на сигурността, отбелязва Ройтерс. В следващите дни се очаква парламентът да гласува искане за вот на недоверие, внесено от част от опозиционните партии заради действията на Сойни. Но въпреки критиките на някои от колегите му в правителството е малко вероятно вотът да мине поради мнозинството на управляващата коалиция. Омбудсманът по въпросите на правосъдието (пост, характерен за северните страни) Туомас Пьойсти, който следи за законността на действията на правителството и президента, заяви, че е \"проблематично\" министър, особено такъв, който отговаря за външната политика, да заема позиция срещу абортите при свое работно посещение. \"При подобни обстоятелства министърът на външните работи трябва да бъде особено внимателен и сдържан в изявленията си, за да не дава поведението му никакви поводи за недоразумения\", каза Пьойсти. Той добави обаче, че Сойни, който е католик, не е нарушил закона и срещу него няма да бъдат предприемани по-нататъшни действия от омбудсмана. Днес министърът, който отишъл на бдението в свободното си време в рамките на посещението в Канада, защити правото си на вероизповедание, но добави, че ще приеме сериозно заключението на омбудсмана. Сойни е казвал, че през 1988 г. приел католицизма, защото смята Евангелската лутеранска църква на Финландия за прекалено мека по отношение на служенето на жени в духовенството и абортите. Той е против гей браковете, нееднократно е отправял критики срещу абортите и е коментирал референдуми по този въпрос, състояли се в чужбина. Миналата година предишната му партия \"Финландците\" беше изгонена от десноцентристкото правителство, след като си избра ръководство, което е по-радикално антиимигрантски настроено, отбелязва Ройтерс. После партията се разцепи, след като Сойни и част от депутатите й основаха нова формация, умерената националистическа партия \"Синьо бъдеще\", за да останат в управляващата коалиция.", "date": "2018.09.18", "title": "Критикуват финландски министър, защото присъствал на бдение срещу абортите"}
{"url": "https://www.24chasa.bg/novini/article/7061469", "text": "През октомври ще продължи делото срещу 84 миньори от \"Въгледобив\" Бобов дол - в несъстоятелност, зарази участието им в протест, състоял се на 11 май 2017 година. Безпрецедентното дело е по искова молба на работодателя - \"Въгледобив\" Бобов дол, срещу миньорите от мините, излезли на протест, заради забавени заплати, припомня БТА. Съдията по делото отложи днешното заседание поради това, че двама от подземните работници са нередовно призовани. Следващото заседание е на 16 октомври, от 14.00 часа.", "date": "2018.09.18", "title": "Отново отложиха делото срещу 84 миньори от Бобов дол, съдени заради протест"}
{"url": "https://www.24chasa.bg/novini/article/7061491", "text": "Съдът в Кюстендил остави в ареста 69-годишния Кирил Димитров, заради открита нива с канабис в имота му в с. Четирци, общ. Невестино. Нивата, снабдена с напоителна система за отглеждане, беше открита миналата седмица от полицаи. При последвалите процесуално-следствени действия в къщата на стопанина в селото са открити и иззети буркани със суха листна маса - 61.500 кг. Изкоренените стръкове пък са били с общо тегло от 43 кг. Наркотични вещества са били открити и в имота му в София, където той живеел постоянно, стана ясно днес в съдебната зала. Въпреки чистото съдебно минало на Димитров, съдът реши днес да го остави в ареста с постоянна мярка \"задържане под стража\". Димитров е привлечен като обвиняем в извършването на две престъпления - за държане с цел разпространение на високорисково наркотично вещество и за отглеждане на растения от рода на конопа.", "date": "2018.09.18", "title": "Съдът в Кюстендил остави в ареста 69-годишен заради нива с канабис в имота му"}
{"url": "https://www.24chasa.bg/novini/article/7061492", "text": "За втори път в рамките на около 3 месеца Варненският апелативен съд отказа да измени в по-лека мярката за неотклонение на Пламен М. Той е привлечен като обвиняем по досъдебно производство на Областната дирекция на МВР – Добрич, за това, че на 21 срещу 22 юни т.г., при условията на опасен рецидив, умишлено е убил 69-годишен мъж от Добрич. Пламен М. е в ареста от края на м. юни тази година. Според разследващите, той е бил в дома на загиналия и между двамата възникнал конфликт. Обвиняемият нанесъл няколко удари на възрастния мъж, в резултат на които той починал. Тялото му било открито на 22 юни сутринта в жилището му в Добрич. В началото на този месец Окръжен съд–Добрич, е оставил без уважение молбата на обвиняемия за по-лека мярка за процесуална принуда, а въззивната апелативна инстанция потвърди това определение като правилно и законосъобразно. Съдебният състав посочи, че умишленото убийство, извършено при условията на опасен рецидив, е тежко престъпление по смисъла на закона. Събраните в хода на разследването доказателства – свидетелски показания, огледи, експертна справка и др,. потвърждават и на този етап обоснованото подозрение, че Пламен е съпричастен към престъпното деяние. За това престъпление се предвижда наказание лишаване от свобода от 15 до 20 години, доживотен затвор или доживотен затвор без замяна. И за този съд продължава да е валидна опасността обвиняемият да извърши престъпление. В биографията си мъжът има вече 3 присъди, две от които са търпени ефективно.Реална остава и опасността, ако е с по лека мярка за неотклонение, Пламен да се укрие от наказателно преследване. Той не живеел на постоянния си адрес и често сменял населените места, в които живее и работи. Представената медицинска документация и диагнозата в нея не дават основание да се промени мярката за неотклонение на обвиняемия. Назначена е и нова съдебно медицинска експертиза. Определението на Варненския апелативен съд е окончателно.", "date": "2018.09.18", "title": "Оставиха в ареста рецидивист, убил мъж при скандал в Добрич"}
{"url": "https://www.24chasa.bg/novini/article/7061489", "text": "Полското дясно правителство има възможността да даде за втори път през последните три месеца обяснения в Брюксел за съдебната си реформа, която според ЕС може да подкопае независимостта на полските съдилища, предаде Ройтерс, цитирана от БТА.  Полският министър по европейските въпроси Конрад Шимански заяви, че ще защити промените, направени от правителството на националистическата партия \"Право и справедливост\" на изслушването в Брюксел пред външните министри на ЕС. Изслушването е част от процедурата по установяване дали Варшава е нарушила европейските принципи за върховенство на закона. \"Мога само да се надявам, че, както през юни, на изслушването ще обменим възгледи за това какво съответства и какво не съответства на европейското право и европейските стандарти\", каза Шимански пред репортери, докато отиваше към срещата. Правителството в Полша прие закони, изпращащи в ранна пенсия много съдии от Върховния съд, и номинира свои кандидати за техните длъжности - ход, разкритикуван от евроинституциите и полската опозиция.", "date": "2018.09.18", "title": "Полша отново дава обяснения в Брюксел за съдебната си реформа"}
{"url": "https://www.24chasa.bg/novini/article/7061509", "text": "Турция смята да увеличи броя на турските военнослужещи в сирийската провинция Идлиб. Това заяви днес министърът на външните работи Мевлют Чавушоглу, цитиран от БТА. В Идлиб ще останат 12-те турски наблюдателни пунктове (за мониторинг на зоната за деескалация). Трябва обаче да изпратим още войници в района, каза Чавушоглу на пресконференция, излъчвана от турската телевизия НТВ. Той добави, че в съответствие със споразуменията, постигнати по време на срещата на върха на президентите на Русия и Турция в Сочи вчера, Русия ще вземе мерки за предотвратяване на нападенията и навлизането на силите на сирийския режим в Идлиб, а границите на самата провинция ще бъдат запазени. Статутът на Идлиб няма да се промени в рамките на споразуменията, постигнати от президентите на Турция и Русия Реджеп Тайип Ердоган и Владимир Путин на срещата в Сочи, подчерта Чавушоглу. Ще продължим да работим заедно с Русия. Мирните жители и умерената опозиция ще останат в Идлиб, районът ще бъде прочистен от радикали, каза Чавушоглу, визирайки главно 10-15 километровата демилитаризирана зона край границите на провинцията, информира ТАСС. Служители на разузнаването и силите за сигурност на Турция и Русия ще обсъдят статута на радикалните групировки в Идлиб, заяви Чавушоглу, цитиран от Ройтерс. Русия и Турция ще извършват координирани патрули и в тях ще участват дронове, съобщи още турският външен министър. Турският външен министър каза също, че магистралите М4 и М5, които минават през Идлиб и свързват Алепо с Дамаск и средиземноморския бряг, ще бъдат отворени за трафик до края на годината. Турция се надява в Сирия да бъде постигната стабилност и не иска там повече да бъде проливана кръв, добави Чавушоглу.", "date": "2018.09.18", "title": "Чавушоглу: Турция смята да увеличи броя на турските военни в Идлиб"}
{"url": "https://www.24chasa.bg/novini/article/7061503", "text": "Енергийният сектор не трябва да бъде използван като средство за натиск или като заплаха срещу националната сигурност, заяви американският министър на енергетиката Рик Пери във втория ден от срещата на инициативата \"Три морета\" в Букурещ, предаде Аджерпрес. Той говори на съвместна пресконференция с румънския президент Клаус Йоханис, президента на Хърватия Колинда Грабар Китарович и премиера на Полша Матеуш Моравецки, предаде БТА. \"Бихме искали страните от Централна и Източна Европа да знаят, че могат да разчитат на Съединените щати като надежден партньор в енергийния сектор (. . .) Енергийната сигурност е свързана с националната сигурност (. . . ) Енергийният сектор не трябва да бъде използван като средство за натиск или като заплаха за националната сигурност. Това е още по-валидно за този регион, където страните от Централна и Източна Европа се сблъскват с провокации, свързани със съществуването на единствен доставчик\", посочи Пери. Американският министър на енергетиката подчерта, че \"от инвазията на Русия в Крим през 2014 г. зависимостта на Европа от руския газ е нараснала от 30 на 40 процента\". \"Това е причина за безпокойство\", изтъкна той. От своя страна румънският президент Клаус Йоханис отбеляза, че \"икономическото присъствие на САЩ в региона е катализатор за сътрудничеството в зоната\". Хърватският президент Колинда Грабар Китарович подчерта необходимостта от развитие на инфраструктурата, като напомни за все още съществуващите разлики в икономически план между развитите страни от ЕС и мнозинството от 12-те членки на инициативата \"Три морета\", с изключение на Австрия. Инициативата \"Три морета\" обединява 12 страни членки на ЕС, намиращи се между Балтийско, Адриатическо и Черно море - Австрия, България, Хърватия, Чехия, Естония, Унгария, Литва, Латвия, Полша, Словакия, Словения и Румъния. Тя е гъвкава политическа платформа, чиято основна цел е задълбочаване на интеграцията на региона на Централна и Източна Европа в рамките на ЕС, чрез по-голяма свързаност между държавите участнички по оста \"Север-Юг\" в ключови области - енергетика /енергийна сигурност/, транспорт, комуникации, информационни технологии.", "date": "2018.09.18", "title": "Рик Пери: Енергийният сектор не трябва да се ползва като средство за натиск или заплаха"}
{"url": "https://www.24chasa.bg/novini/article/7061520", "text": "6000 лева обезщетение ще плаща изнасилвач – реши състав на Окръжния съд в Добрич. Той намери за неоснователна жалбата на осъдения за изнасилване, внесена с искане да бъде намален размерът на обезщетението, което той трябва да плати на пострадалата. На първа инстанция Районният съд в Генерал Тошево е признал 53-годишния Димитър Б. за виновен в това, че на 28 септември 2015 г. е изнасилил жена от генералтошевско село, като използвал сила и заплашване. На посочената дата мъжът извършил и блудствени действия спрямо същата жена. За двете деяния той е получил общо наказание от 3 години „лишаване от свобода“ условно с 5-годишен изпитателен срок. Постановено било мъжът да заплати и обезщетение от 6000 лв. за нанесените неимуществени вреди на пострадалата, заедно с лихвите, считано от датата на извършване на престъпленията.. Мъжът не е атакувал присъдата си по отношение на наложеното му наказание, а е обжалвал само размера на присъденото в полза на насилената жена обезщетение. Окръжният съд, след като се запозна със събраните по делото доказателства, изложените в жалбата доводи и становищата на страните, отхвърли искането на подсъдимия, като неоснователно. Нещо повече, в решението си съдебният състав определя обезщетението като „явно занижено“, предвид претърпените от жената, вследствие на посегателството, болки и страдания, и дългосрочните негативни последици върху нейната психика. Съдът прецени обаче, че не може да завиши размера на обезщетението, поради липсата на постъпил протест от страна на прокуратурата или жалба от пострадалата. По тази причина постановената от Районен съд-Генерал Тошевоq присъда беше изцяло потвърдена. Решението на Окръжния съд е окончателно и не подлежи на касационно обжалване.", "date": "2018.09.18", "title": "Изнасилвач иска от съда в Добрич да намалят обезщетението за действията му"}
{"url": "https://www.24chasa.bg/novini/article/7061517", "text": "70-ата юбилейна учебна година в Българското средно училище „Христо Ботев“ в словашката столица Братислава откри вицепрезидентът Илияна Йотова. „Аз съм българче“ и български народни песни огласиха двора на учебното заведение. В тържеството се включиха и деца от българската частна детска градина, която функционира към училището. Това съобщиха от прессекретариата на президента.  „Преди 70 години няколко български и словашки деца, а днес вече над 100 прекрачват прага на едно от най-авторитетните училища в Словакия. Все братя славяни, Кирило-Методиевото дело е мощен фактор за единение на нашите славянски народи“, отбеляза вицепрезидентът. Илияна Йотова припомни, че делото на Кирил и Методий започва от тези земи, за да стигне до българските земи, където е спасено и дава началото на третата християнска цивилизация – славянската. С думи на благодарност и признателност вицепрезидентът се обърна към учителите и родителите, които с упоритост и духовна сила пазят този храм на българския дух, далеч от Родината. „Наша мисия, която трябва да привлича все повече последователи, е българският език да се изучава на все повече места по света. За да разпространяваме красивия ни език, древна българска история и богата култура“, отбеляза вицепрезидентът. Илияна Йотова пожела на учениците да бъдат любознателни и усърдни в учението. Вицепрезидентът завърши приветственото си слово с думите на Константин Кирил-Философ от „Проглас от Евангелието“: Голи са без книги всички народи. „В едно от най-върховите постижения на Златния век на българската литература „Учително евангелие“ Константин Преславски пише: „Търсете книгите, защото в тях ще намерите вечния живот.“ На добър час!“, заяви Илияна Йотова. Вицепрезидентът подари на училището златна плочка с изписани на нея кирилски букви, най-новото фототипно издание на „История славянобългарска“ на Зографския манастир и превод на няколко езика на стиховете на патрона на учебното заведение Христо Ботев. Директорът Даниела Дойнова връчи на Илияна Йотова почетен плакет за 70-ия юбилей и книжки с произведения на учениците. На среща с вицепрезидента учителският колектив разказа за своята дейност.", "date": "2018.09.18", "title": "Йотова откри 70-ата учебна година в българското училище „Христо Ботев“ в Братислава (Снимки)"}
{"url": "https://www.24chasa.bg/novini/article/7061544", "text": "ОД на МВР-Шумен издирва по молба на близките му Рейхан Джевджет Мехмед, на 34 години, от село Вълнари, община Никола Козлево. Това съобщиха от пресцентъра на полицията в областния град. Мъжът е в неизвестност от 23.30 часа на 16 септември, когато за последно е бил забелязан от местни жители по улиците в селото. Той е бил облечен със зелена тениска, с тъмносиньо долнище на анцуг и обут със сини маратонки. Рейхан Мехмед е висок около 170 сантиметра, с къса черна коса и зелени очи. До момента той не е напускал инцидентно дома си и не е бил обявяван за издирване. От полицията умоляват всички, които имат информация за местонахождението му, да подадат сигнал на тел. 112 или в най-близкото полицейско управление.", "date": "2018.09.18", "title": "Полицията в Шумен издирва 34-годишен, изчезнал е в неделя"}
{"url": "https://www.24chasa.bg/novini/article/7061560", "text": "Израел изразява съжаление по повод гибелта на екипажа на руския разузнавателен самолет Ил-20 на 17 септември в Сирия, съобщи днес пресслужбата на израелската армия, предаде ТАСС. В съобщението се посочва, че самолетът е бил свален от сирийската ПВО по време, когато израелски изтребители са атакували обект на сирийската армия. В обекта са се произвеждали оръжия, които е предстояло да бъдат предадени на ливанската групировка \"Хизбула\" от името на Иран. \"Това оръжие е било предназначено за нападения срещу Израел и то представляваше заплаха, с която Израел не можеше да се примири\", се казва още в съобщението, предаде БТА. Армейската пресслужба подчерта, че режимът на сирийския президент Башар ал Асад носи пълната отговорност за свалянето на руския самолет. Според нея изтребителите на Израел вече са се намирали в израелското въздушно пространство, когато сирийската ПВО е свалила руския самолет. \"По време на ударите по мишените в Латакия руският самолет, който после бе свален, не се намираше в зоната на провежданата операция. Сирийската ПВО водеше безразборен огън и, доколкото разбираме, не се е погрижила да се увери, че във въздуха няма руски самолети\", заяви армейската пресслужба на Израел. Днес руското министерство на отбраната съобщи, че самолетът с 15 души на борда е свален от сирийската система за ПРО. Израелските летци, прикривайки се зад Ил-20, са изложили самолета на огъня на ракетните комплекси С-200. Руското министерство заяви, че израелските средства за управление на авиацията и израелските летци не може да не са виждали руския самолет, тъй като той е захождал за кацане от височина 5 километра. Въпреки това те преднамерено са предприели \"тази провокация\", каза говорителят на руското министерство на отбраната.", "date": "2018.09.18", "title": "Израел съжалява за гибелта на екипажа \nна сваления руски самолет в Сирия"}
{"url": "https://www.24chasa.bg/novini/article/7061572", "text": "Френският министър на вътрешните работи Жерар Колон обяви, че ще напусне поста си след европейските избори през 2019 г., за да се бори за кметското място в Лион, предаде Франс прес. \"Изборите са далече. Ако дотогава не ме диагностицират с тежка болест, ще бъда кандидат в Лион\" през 2020 г., каза 71-годишният министър в обширно интервю за сп. \"Експрес\", публикувано днес. \"Няма да бъда министър до предпоследния ден. От един момент трябва да бъда изцяло на разположение на кампанията\", добави той. \"Смятам, че министрите, които искат да бъдат кандидати на общинските избори през 2020 г., трябва да напуснат правителството след битката на европейските\" избори в края на май 2019 г., добави Колон. Колон 16 години бе кмет на втория по големина град във Франция, предаде БТА. Вестта за предстоящото оттегляне от правителството на този влиятелен политик идва в момент, когато рейтингът на президента Еманюел Макрон не спира да се понижава и по-малко от месец след като много популярният министър на екологичния и солидарен преход Никола Юло подаде оставка.", "date": "2018.09.18", "title": "Френският министър на вътрешните работи \nЖерар Колон: Подавам оставка през 2019 г."}
{"url": "https://www.24chasa.bg/novini/article/7061593", "text": "Путин нарече \"верига от трагични обстоятелства\" катастрофата на Ил-20 над Средиземно море; поднесе съоблезнования на близките на загиналите, предава ТАСС, цитирана от БТА.                                                                                                                                                                                                                                                                                                                       ", "date": "2018.09.18", "title": "Путин за сваления руски самолет в Сирия: Верига от трагични обстоятелства"}
{"url": "https://www.24chasa.bg/novini/article/7061582", "text": "Нова комплексна експертиза за механизма на настъпване на смъртта на 8-годишния Красимир Атанасов е допусната по гражданско дело за рекордно обезщетение от страна на майка му. Цанка Йовчева иска 300 000 лв. от община Велико Търново за претърпени болки и страдания от загубата на детето й. Второкласникът бе смазан от футболна врата в двора на СУ \"Вела Благоева\" на 1 юни 2013 г. Идентичен иск е предявил и бащата Красимир Атанасов, а ответникът настоя в съдебно заседание във вторник двете дела да бъдат обединени. По искане на адвоката на майката Радослав Русев съдът разпореди да бъде предоставен препис на цялото прокурорско разследване за смъртта на момченчето. За инцидента все още няма виновни. Разследването срещу \"виновно длъжностно лице\" започна в Окръжната прокуратура във Велико Търново. По-късно е прехвърлено на Районна, тъй като е преквалифицирано. Били назначени техническа и икономическа експертизи, за да се установи кой носи вина - дали общината, или съответното училище, на чиято територия се случи трагедията. Още преди време по този повод бе установено, че теренът е на общината. Юристите на местната управа обаче са на позиция, че той е прехвърлен за стопанисване и управление на директора с договор. \"5 години пълно информационно затъмнение, досъдебното производство е стигнало буквално до никъде. Целта е тук да се обърне внимание и на други хора, които са потърпевши от бездействие на държавни и общински служители, да си потърсят правата\", каза адвокат Русев. Юристите на Община Велико Търново обаче претендират, че и майката носи вина за инцидента, тъй като е следвало да полага грижи за детето и в същия момент то е било само в училищния двор, без надзор на родител. Съдът определи срок да представят доказателства за твърденията си. Делото бе отложено за 4 декември, когато ще бъдат разпитани и двама свидетели за неимуществените вреди, които е претърпяла. Цанка Йовчева не присъстваше на съдебното заседание. Според адвоката й тя вече не живее във Велико Търново. С бащата на момченцето са разделени.", "date": "2018.09.18", "title": "5 години след като футболна врата смаза дете, правят нова експертиза за смъртта му"}
{"url": "https://www.24chasa.bg/novini/article/7061596", "text": "Корнелия Нинова ще представи в сряда във Велико Търново новата визия на БСП за България. Срещата е в 18 часа в Интерхотел „Велико Търново“ и отворена за широката общественост. Председателят на Националния съвет на БСП ще говори за проекта, който е надпартийна програма и очаква въпроси, забележки, предложения и идеи, уточняват от партийната централа. Заедно с Корнелия Нинова ще бъдат и народните представители Весела Лечева, Валентин Ламбев, Георги Йорданов, Ирена Анастасова и Крум Зарков. 51 депутати от БСП правят десант в областта, за да говорят със симпатизанти и партийни активисти за проекта „Визия за България“. Във Велико Търново срещите са две – освен вечерта в Интерхотела, среща има и в 14 часа в Клуба на пенсионера и инвалида на ул. „Краков“ 8. Там с хората с увреждания и с членовете на пенсионерския клуб ще разговарят Георги Гьоков, Милко Недялков, Валентина Найденова и Александър Паунов. Христо Проданов, Димитър Данчев, Лало Кирилов и Николай Цонков ще бъдат на среща с граждани в клуба на БСП в Килифарево. Срещата започва в 18 часа. Явор Божанков и Анелия Клисарова с още трима свои колеги ще бъдат в Горна Оряховица. В Свищов проектът ще бъде представен от Нона Йотова, Валери Жаблянов и още трима народни представители на социалистическата партия. Петър Кънев ще води групата, която ще се срещне с активисти и граждани в Павликени. Кристиян Вигенин ще бъде с още трима свои колеги в Лясковец, в Елена и в Златарица в разговорите с гражданите ще участват по четирима депутати. В Сухиндол срещата е на 20 септември и там ще гостуват Дора Янкова, Донка Симеонова и Даниел Йорданов.", "date": "2018.09.18", "title": "Нинова представя във Велико Търново проекта „Визия за България“"}
{"url": "https://www.24chasa.bg/novini/article/7061621", "text": "Италиански свещеник е бил отвлечен снощи в Южен Нигер, близо до границата с Буркина Фасо, от неизвестни лица, заяви нигерски правителствен говорител, цитиран от Ройтерс. Това е второ отвличане на европейски гражданин в западноафриканската държава през тази година. Регионът се бори срещу джихадистките групировки, някои от тях свързани с Ал Каида, а други с \"Ислямска държава\", които са активни по границите на Нигер с Мали и Буркина Фасо, отбелязва Ройтерс, цитирана от БТА.  Селянин и човек от църковната община на свещеника също потвърдиха за отвличането. То било извършено в село в южния окръг Макалонди, на около 125 км от столицата на Нигер Ниамей. По думите на селянина 57-годишният свещеник бил отвлечен заедно с монахиня. През април германски хуманитарен работник беше похитен от мъже на мотоциклети в района на границата на Нигер с Мали, където джихадистки групировки са извършвали нееднократни нападения срещу военни и цивилни цели. Западните сили, включително Франция и САЩ, разположиха хиляди военнослужещи в Сахелския регион, защото според тях там се засилва заплахата от радикални ислямисти. През октомври западноафриканският филиал на \"Ислямска държава\" пое отговорност за нападение в Нигер близо до границата с Мали, при което бяха убити четирима американски командоси и най-малко четирима нигерски войници.", "date": "2018.09.18", "title": "Италиански свещеник е бил отвлечен снощи \nв Южен Нигер"}
{"url": "https://www.24chasa.bg/novini/article/7061628", "text": "Властите в Пекин обявиха, че от полунощ на 24-ти септември въвеждат мита за вноса на американски стоки на стойност 60 млрд. долара в отговор на митата, които САЩ ще наложат на същата дата върху китайски внос за 200 млрд. долара, предаде  . Трябва да се има предвид, че в процентно отношение китайските налози за 60 млрд. долара ще обхванат почти половината американски стоки, внесени в страната през миналата година (за около 130 млрд. долара), като американските мита за 200 млрд. долара също са близо половината от китайския експорт в посока САЩ в размер на 505 млрд. долара през 2017-а година. Китайското министерство на търговията отбеляза, че новите мита ще бъдат в размер между 5% и 10% и ще се отнасят за 5207 американски продукта. Ако САЩ настояват за по-нататъшно повишаване на тарифните ставки за китайски стоки, Пекин ще реагира съобразно с това. От министерството също така посочиха, че тарифна реакция е принудителен отговор на търговския протекционизъм на Съединените щати. В списъка с американските стоки, които ще бъдат обложени с налози от властите в Пекин, се включва и втечнения природен газ (LNG), като митото за него ще бъде от 10% - под първоначалното предложение за мито от 25 на сто. Китай ще обложи с мито от 10% поредица от американските стоки, които бяха изброени преди време от Министерството на търговията и за които първоначално се обмисляше налог от 20%, докато стоките, за които първоначално се обмисляше мито от 10% ще бъдат обложени с 5 на сто.", "date": "2018.09.18", "title": "Китай налага мита за американски стоки на стойност 60 млрд. долара"}
{"url": "https://www.24chasa.bg/novini/article/7061283", "text": "По искане на Окръжна прокуратура – Плевен, съдът взе мярка за неотклонение „задържане под стража“ по отношение на извършител на убийство. Окръжна прокуратура – Плевен е привлякла в качеството на обвиняем К. Ц. за извършено престъпление по чл. 116, вр. чл.115 от НК, за това, че на 15.07.2018г. в гр. Плевен умишлено умъртвил М. Б. от същия град, като му нанесъл удари с метална бухалка. Съдът прие доводите на прокуратура, че от събраните в хода на разследването доказателства може да се направи обосновано предположение, за авторството на извършеното престъпление, което се наказва с лишаване от свобода. Налице е реална опасност извършителят да се укрие, поради това, че за престъплението се предвижда наказание не по-малко от десет години лишаване от свобода или друго по-тежко наказание. Налице е също и реална опасност да извърши друго престъпление, предвид предишните му осъждания за тежки престъпления, данните за личността на обвиняемия и отправените закани с посегателство срещу свидетелите и техните близки. Поради това съдът взе мярка за неотклонение „задържане под стража”. Определението на Окръжен съд- Плевен подлежи на обжалване пред въззивната инстанция.", "date": "2018.09.18", "title": "Оставиха в ареста мъж, убил с метална бухалка свой съгражданин в Плевен"}
{"url": "https://www.24chasa.bg/novini/article/7061295", "text": "Турският президент Реджеп Тайип Ердоган, президентът на Иран Хасан Рохани и нови лица от Нова Зеландия и Зимбабве ще се появят на подиума на най-голямото събитие в дипломатическия календар този месец. Вниманието обаче отново ще бъде насочено към американския президент Доналд Тръмп, а лидерите изглежда са готови да защитават международни споразумения, от които той се отказа. .............................. Годишното Общо събрание на ООН е най-голямото събитие в дипломатическия календар - световните лидери се качват на подиума, за да държат речи, провеждат двустранни срещи в кулоарите. Сред новите лица е президентът на Зимбабве Емерсън Мнангагва, чийто предшественик Робърт Мугабе бе неизменно в Общото събрание от 1978 г. Премиерката на Нова Зеландия Джасинда Ардърн - втората правителствена ръководителка, родила, докато е на поста - ще пристигне в Ню Йорк с 3-месечното си бебе Неви. Съединените щати традиционно заемат централно място като втори в списъка на ораторите. И тази година погледите на всички ще бъдат вперени в американския президент Доналд Тръмп, който ще изнесе втората си реч пред Общото събрание, но поради причините, които може да предположим. Факторът на новото и непознатото, който действаше при първото появяване на Тръмп миналата година, отслабна. Остава само тревогата, че той ще се държи също толкова зле, колкото и на срещите на Г-7 и НАТО, твърди експертът на ООН, старши научен сътрудник в Университета на ООН и работилият в Нюйоркския и Колумбийския университет Ричард Гауан. \"Кошмарният сценарий, който си представят всички, е, че той ще се държи по същия начин като на срещата на НАТО и ще започне да обвинява другите страни, че не плащат достатъчно за ООН, да заплашва да спре финансирането\", изтъква Гауан. Възможно е също така Тръмп да влезе в пререкания с турския президент Реджеп Тайип Ердоган или с президента на Иран Хасан Рохани, които са в лоши отношения с него и ще държат речи същия ден. Дори досегашните дипломатически успехи на Тръмп - най-вече срещата му през юни в Сингапур със севернокорейския лидер Ким Чен-ун - може да нямат голям отзвук. Имаше огромни надежди, че след срещата в Сингапур Ким Чен-ун ще присъства за първи път и на дискусията в Общото събрание, но Пхенян планира да изпрати министър, който да говори от името на КНДР. Северна Корея е \"призракът на пиршеството\", казва Гауан. Това може би все пак е крачка напред. В първата си официална реч миналата година Тръмп заплаши \"изцяло да унищожи\" Северна Корея и нарече лидера на непокорната ядрена държава \"човека ракета\". Белият дом оповести, че Пхенян наскоро е изпратил на Тръмп писмо с молба за нова среща, което може да е опит за успокояване на президента, така че Ким да не се превърне отново в мишена на речта му. Според Гауан обаче ключовата тема на тазгодишната реч на Тръмп вероятно ще е иранското ядрено споразумение. САЩ обявиха, че Тръмп ще председателства среща на Съвета за сигурност на ООН, която ще се фокусира наред с други въпроси и върху \"дестабилизиращата агресия и спонсорирането на тероризма от страна на Иран\". Слуховете, че Тръмп ще изложи дългоочаквания си план за мир в Близкия Изток бяха разсеяни от постоянната представителка на САЩ в ООН Ники Хейли, която заяви, че планът е почти готов, но няма да бъде представен по време на наситената със срещи на високо равнище седмица. Сирия със сигурност ще е в дневния ред на двустранните срещи, след като през последните няколко седмици световните лидери отправяха настойчиви молби към Москва и правителството на Башар ал Асад да се избегне кървава битка за Идлиб, последния бастион на сирийските бунтовници. В речите си световните лидери вероятно ще призоват да продължи подкрепата за международните споразумения, от които Тръмп се отказа, като например Парижкото споразумение за климата и иранското ядрено споразумение. В кулоарите министри и генералният секретар на ООН Антониу Гутериш ще се срещнат, за да обсъдят кризата с финансирането на агенцията на ООН за палестинските бежанци, след като САЩ обявиха наскоро, че въобще ще спрат да я финансират. Гутериш, убеден защитник на Парижкото споразумение, пое ангажимент да лобира сред лидерите по въпроса с климатичните изменения. В реч, произнесена две седмици преди срещата на Общото събрание, той призова правителствата да \"преодолеят парализата\" на бездействието. В минали години лидерите постигаха съгласие по отношение на целите за развитие и поемаха ангажименти за споразумение за бежанците. \"Имаше усещане, че сесията на Общото събрание наистина е време, когато се взимат решения. Сега всички са единствено в отбранителна позиция. Сякаш никой няма по-големи амбиции за сесията на Общото събрание освен да оцелее\", коментира Гауан. /БТА/", "date": "2018.09.18", "title": "Дипломацията в отбранителна позиция: \nТръмп се завръща в Общото събрание на ООН"}
{"url": "https://www.24chasa.bg/novini/article/7061300", "text": "При средна цена 172.99 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /19 септември/. Средната цена на пиковата енергия /9.00-20.00 ч./ e 188.82 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 157.15 лв. за мегаватчас. Най-ниската цена в рамките на днешната сесия, при утрешен ден на доставка, е 94.45 лв. за мегаватчас, достигната за 24.00 ч., а най-високата е 205.11 лв. за мегаватчас - за 20.00 часа. Данните от БНЕБ показват, че са продадени общо 18699.20 мегаватчаса електроенергия. Енергийната борса вчера затвори при средна цена 111.99 лв. за мегаватчас. В сегмента \"пазар в рамките на деня\" за днес, 18 септември, БНЕБ отчита до момента общ търгуван обем от 323.50 MWh.", "date": "2018.09.18", "title": "Енергийната борса затвори при средна цена 172.99 лева за мегаватчас"}
{"url": "https://www.24chasa.bg/novini/article/7061306", "text": "Група от 84 нелегални мигранти са заловени от турските власти край граничния град Къркларели при опит да се прехвърлят в България, предава БТА. Властите открили мигрантите, които се укривали в околностите на близките до българо-турската граница селища Демиркьой, Кофчаз и Бабаески. Те се били разделили на седем групи, състоящи се от мигранти от Иран, Пакистан, Ирак и Афганистан. Властите са задържали и един чужденец, който помагал за трансфера на групата към турско-българската граница. Не се съобщава името и националността на чужденеца. Мигрантите са предадени на миграционните власти в Къркларели. Напоследък почти не минава ден без съобщения за разкрити от турските власти значителни групи нелегални мигранти. Групите основно се насочват за нелегално преминаване на турско-българската граница в района на турско-българския ГКПП Дерекьой/Малко Търново. \"Теренът е горист, селищата са отдалечени едно от друго и мигрантите се укриват докато се стъмни, за да се опитат да преминат нелегално границата с България\", посочи представител на областната Дирекция по миграция в Къркларели. По думите му екипи на турската жандармерия, на която е поверена охраната на границите, денонощно извършват проверки в района, за да не допускат преминаването на нелегалните мигранти през границата. От разпитите на заловените мигранти става ясно, че целта им не е да останат в България, а да преминат в европейските държави, допълни представителят на миграционните власти.", "date": "2018.09.18", "title": "Турски полицаи арестуваха 84 мигранти, опитали да влязат в България"}
{"url": "https://www.24chasa.bg/novini/article/7061296", "text": "Проф. Джузепе Консоло (адвокат по процеса \"Сергей Антонов”за атентата срещу Папа Йоан-Павел II) разпрати до медиите комюнике във връзка с царския имот “Врана” и делото за собствеността му . Той пише, че е изумен от воденото дело и предлага помощ. \"Бих бил горд ако бъда избран да намеря решение за двете страни\", пише той. Ето писмото:", "date": "2018.09.18", "title": "Адвокатът на Антонов - Джузепе Консоло предлага помощ по делото \"Врана\""}
{"url": "https://www.24chasa.bg/novini/article/7061207", "text": "Заличиха \"Лев Инс брокер\" от регистъра на застрахователните брокери, воден от Комисията за финансов надзор(КФН). То е отделна компания от застрахователната компания \"Лев Инс\". Това става ясно от решенията взети от регулатора в понеделник.  В решението за заличаване се посочва, че застрахователният брокер не е изпълнил изискването за внасяне на годишни справки и отчети в срок до 31 януари. Актът за установяване на административното нарушение е върнат в Комисията за финансов надзор, като се посочва, че лицата, представляващи дружеството не са открити на адреса. В регулаторът не е постъпила валидно сключена задължителна застраховка \"Професионална отговорност\" на брокера, като последната активна полица е била до 08.09.2007 г. от ЗК \"Лев Инс\". \"Лев Инс брокер\" не е изпълнил и задължението си внасяне на годишна такса 5000 лв. Съгласно разпоредбите застрахователния брокер вече не отговаря на изискванията за извършване на дейност. Застрахователят е бил длъжен да поддържа полицата \"Професионална отговорност\". Липсата на представители на дружеството пък възпрепятства застрахователния надзор, се посочва в от КФН за заличаването от регистъра.", "date": "2018.09.18", "title": "Финансовият регулатор заличи \"Лев Инс брокер\" като брокер"}
{"url": "https://www.24chasa.bg/novini/article/7061307", "text": "\"БСП за България\" внесе жалба до Конституционния съд срещу разпоредби от промените в Административнопроцесуалния кодекс /АПК/. Това съобщиха от пресцентъра на БСП. \"Атакуваме размера на таксите, който е прекомерен и ще попречи на хората да търсят правата си, закритите заседания, отмяната на втората инстанция\", е уточнил зам.-председателят на ПГ на \"БСП за България\" Крум Зарков. \"Въпреки критиките на опозицията и становищата на изтъкнати юристи, въпреки притесненията на гражданското общество, въпреки ветото на президента, управляващите насила гласуваха едни текстове, които спират хората да отидат на съд и защитят своите права\", е коментирал той преди внасянето на жалбата. Зарков е посочил, че не може нарочно да се забранява на хората да атакуват незаконните актове на властта и принципът на публичност да се превръща в принцип на закритите врати. \"Конституцията не го разрешава, а неин пазител е КС, затова както обещахме внасяме необходимия брой подписи, защото приемането на промените в АПК е удар по принципа на правовата държава\", е заявил народният представител.", "date": "2018.09.18", "title": "БСП също сезира Конституционния съд за Административнопроцесуалния кодекс"}
{"url": "https://www.24chasa.bg/novini/article/7061323", "text": "Агенция „Пътна инфраструктура“ не е санкционирана от Комисията за защита на конкуренцията заради отстраняването на един от участниците в проведената обществена поръчка за избор на изпълнител при проектирането и строителството на тунел „Железница“ от автомагистрала „Струма“. АПИ прави това уточнение по повод тиражирането на невярна информация, в която се твърди, че КЗК е санкционирала пътната агенция с 19 млн. лв. заради отстраняването от търга на „Актор“ АД, съобщиха от пресцентъра на Агенция \"Пътна инфраструктура\". Определението на Комисията за защита на конкуренцията е свързано единствено с допускането на предварително изпълнение на Решение №108 от 6 август 2018 г. за класиране на участниците и определянето на изпълнител на обществената поръчка. В случай, че в срока за представяне на становище по жалбата пред КЗК възложителят иска предварително изпълнение, какъвто е настоящият случай, КЗК се произнася с определение. С този акт не се разглеждат твърденията в жалбата по същество, поради което с него не се определя дали обжалваното решение за избор на изпълнител е незаконосъобразно или съответно е законосъобразно. Освен това, санкция в съответния размер /до 10% от стойността на договора/ се налага в случай, че възложителят е сключил договор за обществената поръчка след допуснато предварително изпълнение, което е влязло в сила и с решението на КЗК е установено, че обжалваното решение за избор на изпълнител е незаконосъобразно. В случая не е налице такава хипотеза. Определението, с което е допуснато предварително изпълнение не е влязло в сила, тъй като не са изтекли законоустановените 3-дни от уведомяването на страните. Не е сключен и договор за възлагане на обществената поръчка.", "date": "2018.09.18", "title": "АПИ: Не сме глобявани за отстраняването на фирма от търга за тунел \"Железница“"}
{"url": "https://www.24chasa.bg/novini/article/7061366", "text": "Над 1 милион лева са внесени в републиканския бюджет от НАП Варна след продажби на различен вид имущества, отнети в полза на държавата от съдилищата, съобщиха днес от пресслужбата на агенцията в крайморския град. От началото на годината до средата на септември данъчните служители са провели 49 тайни търга. Най-големи са постъпленията от продажбата на вещи и имоти, отнети след съдебни дела на Комисията за противодействие на корупцията и отнемане на незаконно придобито имущество. Приходите от продажбата на валута, конфискувана от държавни органи, са над 472 хиляди лева. За деветте месеца на годината данъчната агенция във Варна е предоставила 610 антични монети и други културни ценности на историческите музеи в Русе, Силистра и Шумен. Антиките са отнети от иманяри.", "date": "2018.09.18", "title": "НАП Варна внесе над 1 млн. лв. в бюджета от продажба на имущества, отнети в полза на държавата"}
{"url": "https://www.24chasa.bg/novini/article/7061354", "text": "Израелският посланик в Москва Хари Корен бе повикан днес в руското външно министерство във връзка със свалянето на руския военен самолет в Сирия, съобщи говорителката на министерството Мария Захарова, цитирана от Ройтерс и ТАСС. Преди това министерството на отбраната на Русия съобщи, че самолет Ил-20 от руските ВВС е бил свален вчера от сирийската ПВО, докато тя отразявала нападение на израелската авиация срещу мишени на територията на провинция Латакия, предава БТА. По думите на говорителя на военното ведомство Игор Конашенков израелските пилоти се прикривали зад руския разузнавателен самолет, който бил свален от сирийците с ракета от руската система С-200.", "date": "2018.09.18", "title": "Посланикът на Израел в Москва бе повикан в руското външно министерство заради сваления самолет в Сирия"}
{"url": "https://www.24chasa.bg/novini/article/7061375", "text": "Общо 500 ще са терминалите за самообслужване, от които шофьорите ще могат да си купят електронна винетка. Те ще бъдат разположени по основните пътни направления и граничните пунктове. Електронна винетка ще може да се купи още от уеб портал и от мобилно приложение, които в момента се разработват. Днес от Агенция Пътна инфраструктура направиха демонстрация. Ако имате от старите винетки, които са валидни след 1 януари, когато се въвежда новата система, ще трябва да я превалидирате. Можете да направите това чрез пунктовете за самообслужване, чрез мобилното приложение или чрез уеб портала. По този начин може да си купите чисто нова винетка. Това, което трябва да направите в уеб портала, е да въведете електронната си поща, националност, регистрационен номер на автомобила, както и да изберете каква винетка искате - от кога - до кога да бъде валидна. След това трябва да въведете данните от кредитна или дебитна карта. За сега се плаща по този начин, предава  .  След това получавате PDF-файл на имейла си, че сте извършили тази покупка. До края на януари тези, които не са си превалидирали винетките, няма да бъдат глобявани. Винетки могат да се купят и по стария начин чрез служител, като това може да се случи в пунктовете, в които и досега са се продавали винетки.", "date": "2018.09.18", "title": "Вижте как да си купите електронна винетка (Видео)"}
{"url": "https://www.24chasa.bg/novini/article/7061377", "text": "Бързото нарастване на населението в някои от най-бедните африкански страни може да застраши напредък към намаляване на бедността по света и подобряване на здравето, се казва в доклад на благотворителната фондация на американския бизнесмен Бил Гейтс, цитиран от БТА.  Демографските тенденции показват, че един милиард души са се измъкнали от бедността през последните 20 години, предаде Ройтерс. Бързо нарастващото население, особено в части от Африка, може обаче да спре намаляването на броя на крайно бедните хора по света и той дори може да започне да се увеличава. \"Нарастването на населението в Африка е предизвикателство\", заяви Гейтс пред репортери на брифинг, даден по телефона. Според доклада бедността в Африка все повече се концентрира в няколко страни, които имат едни от най-бързо нарастващите населения в света. Той прогнозира, че до 2050 г. над 40 процента от крайно бедните хора по света ще живеят в две държави - Демократична република Конго и Нигерия. Попитан какви са най-добрите начини за справяне с увеличаването на населението и предизвикателството с бедността, Гейтс каза, че от ключово значение е подобряването на достъпа до контрол на раждаемостта, а това би трябвало да се съчетае с инвестиране в здравето и образованието на младите хора. По данни на ООН очаква се над половината от нарастването на световното население между 2015 и 2050 г. да се дължи на Африка. Прогнозира се нейното население да се удвои до 2050 г., а до 2100 г. да се увеличи още два пъти. Ако обаче жените в Африка на юг от Сахара имат възможност да раждат толкова деца, колкото искат, прогнозираното увеличение на населението може да бъде с 30 процента по-малко, се посочва в доклада на фондацията на Гейтс и съпругата му Мелинда. Според него това също така може да позволи на повече момичета и жени да не прекъсват рано училище, да имат деца по-късно, да печелят повече като възрастни и да инвестират повече в децата си.", "date": "2018.09.18", "title": "Увеличаването на населението на Африка  води до нарастване на бедността"}
{"url": "https://www.24chasa.bg/novini/article/7061380", "text": "Днес, 18.09.2018 г., Специализираната прокуратура извършва претърсвания в служебни помещения в Регионална дирекция по горите – София и в Държавно горско стопанство – Своге. Извършват се претърсвания в жилища в гр. София и гр. Своге, както и в база в с. Батулия, общ. Своге, съобщиха от пресцентъра на прокуратурата. Действията на Специализираната прокуратура са в рамките на разследване срещу организирана престъпна група, състояща се от длъжностни лица в Държавно горско стопанство – Своге и ръководена от директора на Регионална дирекция по горите – София. Групата е създадена с користна цел и е извършвала незаконен добив и търговия с дървен материал в периода от 2014 г. до настоящия момент. Налице са доказателства за извършени от организираната престъпна група кражби на части от специализирана горска техника, умишлен палеж на автомобил и държане на огнестрелни оръжия, без надлежно разрешение. Към момента са задържани ръководителят - директор на Регионална дирекция по горите – София и четирима от членовете на организираната престъпна група, сред които са директорът на Държавно горско стопанство – Своге, двама горски стражари от ДГС- Своге и още едно лице. При извършеното претърсване в базата в с. Батулия, общ. Своге, стопанисвана от двама от членовете на групата са открити и незаконно държани 5 пушки и голямо количество боеприпаси. Действията по претърсване и разпити на свидетели продължават и в момента. Повече информация по разследването ще бъде предоставена утре – 19.09.2018 г.", "date": "2018.09.18", "title": "Двама горски шефове си организирали сеч и продажба на дърва, арестуваха ги"}
{"url": "https://www.24chasa.bg/novini/article/7061384", "text": "Около 14 ч. днес  почти на същото място на пътя от Бяла Слатина за Габаре през с. Попица, на което пиян нацели с колата си дърво и уби 2-годишно дете и 22-годишна бремена жена в понеделник, загинаха 18-годишен от врачанското с. Бъркачево и 19-годишната му приятелка. Момичето от с. Попица било бременно в осмия месец според неин близък от Бяла Слатина, повикан от полицията на мястото на сблъсъка. Газова бутилка на автомобила е гръмнала и е убила на място двамата, твърди очевидец на трагедията.  Според разследващите катастрофата пък станала заради висока скорост на \"Фолксваген \"голф“, който изхвърчал от пътя и се блъснал в крайпътно дърво. При удара двигателят му  и газовата бутилка изхвърчали на метри от колата.  На място загинали двама от пътуващите. В колата имало още двама пътници, които са пострадали при сблъсъка и са приети в спешния център в Бяла Слатина.", "date": "2018.09.18", "title": "Две нови жертви на пътя край Бяла Слатина след удар в дърво, момичето пак бременно"}
{"url": "https://www.24chasa.bg/novini/article/7061387", "text": "Витоша Ски отправи покана към вицепремиера Симеонов, кмета Фандъкова и министрите Ангелкова, Димов и Кралев да инспектират съоръженията в природен парк  \"Витоша\".  От Витоша Ски отправихме покана към представители на централната и местната власт да се запознаят на място със състоянието на лифтовете в природен парк „Витоша“ и да добият лично впечатление как те се експлоатират и поддържат. Поканата е за 29.09.2018 г. 10:00 ч. на начална станция на Драгалевски лифт. От 2007 година „Витоша ски” АД е собственик на основната част от лифтовете в Природен парк „Витоша”. Оттогава, с грижата на добър стопанин, ние поддържаме съоръженията в изправност, съгласно изискванията на Държавната агенция за метрологичен и технически надзор. През последните години работата ни става все по-трудна, защото резервните части за тази остаряла физически и морално техника вече не се произвеждат. В по-голямата си част те са строени и пуснати в експлоатация през 50-те и 60-те години на миналия век. Например, Драгалевският лифт е построен през 1956 г., „Романският” - през 1968 г. Той в момента не работи поради две причини. Първата е, че вследствие на силна буря част от стълбовете са изместени и деформирани. Лифтът, разбира се, щеше да бъде отремонтиран, но френската фирма FIVES LILLE-CAIL, която го е доставила вече не съществува. Преди 40 години тя е сменила своя предмет на дейност и в момента се занимават с пътна и ЖП инфраструктура. Още повече, че в историята им това е единственият лифт, произведен от фирмата. Споделяме тези детайли, за да покажем, какви трудности срещаме в дейността си. Но въпреки тях, ние не сме оставили софиянци без екологичен достъп до планината чрез Симеоновския и Драгалевския лифт. Съобразно потока от туристи осигуряваме целогодишно, особено в празничните дни, достъп до Витоша. Отново припомняме, че без належащите промени, сме в невъзможност законово да извършим така необходимата подмяна и модернизация на съоръженията с нови, последно поколение лифтове, отговарящи на най-високите технически и екологични стандарти. Това е така, тъй като новите съоръжения може да се изградят по съществуващите трасета, но не по сега съществуващите стъпки и стълбове. Тоест, при подмяната ще трябва да се обновят всички фундаменти и стълбове към тях, а това е забранено от действащият план за управление на парк „Витоша“, тъй като съгласно ЗУТ се тълкува като ново строителство. Ние от своя страна отново се ангажираме, че след като измененията влязат в сила и изпълним процедурните изисквания , незабавно ще започнем отдавна чаканата модернизация. Надяваме се Вицепремиера г-н Валери Симеонов, Кмета на гр. София г-жа Йорданка Фандъкова, Министъра на туризма г-жа Николина Ангелкова, Министъра на околната среда и водите г-н Нено Димов, Министъра на спорта Красен Кралев, Председателя на СОС г-н Елен Герджиков и Директора на Изпълнителна агенция по горите г-н Григор Гогов да уважат нашата покана.", "date": "2018.09.18", "title": "\"Витоша Ски\" покани Валери Симеонов, Фандъкова, Ангелкова, Димов и Кралев да проверят съоръженията на Витоша"}
{"url": "https://www.24chasa.bg/novini/article/7061391", "text": "Кибератаките с вируси изнудвачи все повече са дело на държави, съобщи Франс прес, като се позова на годишен доклад на Европол. При този тип кибератаки хакерите блокират данни и файлове на потребители, след което изнудват жертвата си за пари, за й върнат достъпа до тях. През 2017 г. зловредни софтуери като \"УонаКрай\" и \"НотПетя\" заразиха стотици хиляди компютри по света и причиниха сериозни икономически щети. Освен кибератаките, извършвани от престъпници с мотив финансово облагодетелстване, световните кибератаки са все по-често приписвани на националните държави, каза базираната в Хага организация, цитирана от БТА.  На 6 септември САЩ повдигнаха обвинения срещу севернокорейски програмист. Според обвинението той е извършил от името на Пхенян някои от най-големите хакерски атаки през последните години, включително тази срещу компанията \"Сони пикчърс\" през 2014 г. и с вируса \"УонаКрай\" през 2017 година. През февруари САЩ и Обединеното кралство обвиниха Русия за кибератаката с вируса \"НотПетя\". Все още много хора стават жертви на класически кибератаки като фишинга, при който потребителите биват подлъгани да предоставят свои пароли, лични или финансови данни. Европол сигнализира и за нарастващата тенденция в интернет да се разпространяват материали, показващи сексуално насилие над деца.", "date": "2018.09.18", "title": "Европол: Кибератаките с вируси изнудвачи \nвсе по-често са дело на държави"}
{"url": "https://www.24chasa.bg/novini/article/7061127", "text": "Евродепутати от комисията по граждански свободи, правосъдие и вътрешни работи ще пътуват до Полша тази седмица във връзка със задействаната от Европейската комисия срещу Варшава процедура по чл. 7 от договора за ЕС, съобщи пресслужбата на Европейския парламент. Гостите ще разговарят с представители на правителството и съдебната власт, с националния омбудсман и с представители на други организации. Евродепутатите очакват да научат повече за положението с върховенството на закона в Полша. Съветът на ЕС обсъжда днес в Брюксел същия въпрос, като за втори път от юни насам полските власти имат възможността да обяснят действията си, свързани с промени в работата на съдопроизводството в тяхната страна. Очаква се с това процедурата да не бъде изчерпана, а изслушването да продължи на следващи заседания на европейските министри. По силата на чл. 7 Полша може да бъде лишена от право на глас в Съвета на ЕС. Както БТА съобщи, снощи Европейската мрежа на съдебните съвети, чието седалище е в Брюксел, реши на заседание в Букурещ да изключи полския Национален съдебен съвет от организацията, защото съдебната власт в страната вече не отговаря на изискването за независимост.", "date": "2018.09.18", "title": "Евродепутати отиват в Полша за задействането на чл. 7 срещу Варшава"}
{"url": "https://www.24chasa.bg/novini/article/7061132", "text": "Президентът на Русия Владимир Путин изрази съболезнования към роднините, близките и колегите на руските военнослужещи, загинали на борда на сваления вчера над Средиземно море самолет Ил-20. Това заяви днес пред журналисти прессекретарят на държавния глава Дмитрий Песков, предаде ТАСС. Кремъл увери, че ще анализира ситуацията със сваления военен самолет и е \"крайно разтревожен\" от нея. Песков отказа засега да коментира какви ще са евентуалните последици от станалото за отношенията между Русия и Израел. Той обърна внимание, че инцидентът е получил \"пълна оценка\" от страна на руското министерство на отбраната, предава БТА. Самолетът Ил-20, изчезнал над Средиземно море, е бил свален от сирийската ПВО, защото зад него са се прикривали израелски изтребители Ф-16, каза по-рано днес пред журналисти говорителят на министерството Игор Конашенков. Според него действията на израелските пилоти са били съзнателна провокация. Москва \"си запазва правото на адекватни ответни действия\", добави говорителят. \"Не коментираме случая\", заяви пред ТАСС представител на израелското посолство в Русия. Според Песков \"сега няма нужда да добавяме нещо към ясното изявление на отбранителното ни ведомство\". \"Всичко останало - по-късно\", обеща той. Инцидентът със сигурност няма да се отрази на договореностите от понеделник между Русия и Турция за създаване на демилитаризирана зона в сирийската провинция Идлиб, добави говорителят на Кремъл.", "date": "2018.09.18", "title": "Путин изказа съболезнования на близките на руските военни, загинали на борда на Ил-20"}
{"url": "https://www.24chasa.bg/novini/article/7060607", "text": "Китайските марки смартфони, като Huawei, Xiaomi, OnePlus и OPPO, печелят все по-голяма популярност на европейския пазар, въпреки пренасищането му, предава  Продажбите на произведени във Франция самрт телефони намаляха с 5% през 2017 г., корейската компания Samsung също отбеляза свиване на пазарния дял, докато китайските производители на смартфони заеха почти 30% от европейския пазар, сочат последните статистики на международната компания за пазарни анализи и проучвания „International Data Corporation\" (IDC). През второто тримесечие на тази година обемът на продажбите на Huawei са се удвоили на годишна база, надхвърляйки 6,7 милиона. С увеличаването на пазарния дял от 16 на 24,8% през последната година, компанията надмина Apple(22,5%) и стана втория по-големина доставчик на мобилни телефони в Европа. Освен Huawei други китайски марки мобилни телефони също са сред популярните в Европа. Клиентите в парижкия магазина на Xiaomi например непрекъснато се увеличават. Сериите P20 и Honor Play на Huawei, OnePlus 6 и Xiaomi Pocophone F1 бяха обявени като най-очакваните нови мобилни телефони в класацията за 2018г. на френския седмичник „L'Express\". Доброто представяне и ниската цена заедно с иновативните функции и модерния външен вид са сред тайните на успеха на китайските марки смартфони. През първата половина на тази година Huawei, Xiaomi и OPPO, които се определят от френските медии като „тримата мускетари\" на смартфон индустрията, един след друг представиха нови продукти в Париж. Много фенове на марките от други страни дойдоха специално във френската столица, за да бъдат първите, запознали се с новите функции и технологии. Със значителните инвестиции в технологичните изследвания и развитие китайските мобилни телефони вървят към моделите със средно и високо качество, като същевременно поддържат разумни цени, за да се превърнат в предпочитани марки на европейския пазар.", "date": "2018.09.18", "title": "Китайските смартфони покоряват европейския пазар"}
{"url": "https://www.24chasa.bg/novini/article/7061138", "text": "Полицаят Георги Йовчев, който бе прострелян по-рано днес, е бил гръмнат с газов пистолет, преправен на боен, съобщиха за \"24 часа\" от прокуратурата.  От там обясниха, че най-вероятно е била извадена предпазната муфа на оръжието. Инцидентът е станал в кв. Илинден, бл 78, вход А. Полицаите реагирали незабавно на сигнал, подаден в районното управление от майката на психично болен. Когато тя отворила вратата на жилището, синът й насочил пистолет към нея. Жената успяла да се отдръпне, но синът й прострелял полицейския служител в областта на главата. Полицаят е в \"Пирогов\", извършителят е задържан.  Очаквайте подробности!                                                                                                                                                                                                                                                                                                                       ", "date": "2018.09.18", "title": "Простреляли полицая Георги с газов пистолет, преправен на боен (Обновена)"}
{"url": "https://www.24chasa.bg/novini/article/7061137", "text": "18-годишна сливенчанка блъсна с колата си и уби пешеходец в сливенското село Самуилово, съобщават от ОД МВР - Сливен. На 16 септември, в 17,55 часа, в РУ-Сливен е получен сигнал за настъпило пътно произшествие на пътя Сливен - село Самуилово. Лек автомобил „Рено Меган“, управляван от момиче на 18 години от град Сливен, е ударил пешеходец на 60 години от село Самуилово. Мъжът е починал. По случая е образувано досъдебно производство.", "date": "2018.09.18", "title": "18-годишна уби пешеходец в Сливенско"}
{"url": "https://www.24chasa.bg/novini/article/7061166", "text": "Отношението към бежанците в Германия се е променило незначително в сравнение с настроенията преди бежанската криза, като мнозинството от германците без чуждестранен произход – 60%, продължават да смятат, че Германия трябва да приема бежанци дори и да е единствената страна в ЕС, която го прави. Това показват резултатите от новото проучване на „Интеграционен барометър“ – традиционно изследване на германските фондации за миграция и интеграция. „Съвместният живот с новодошли в страната се възприема положително от германците“, пише в резюмето на проучването. Най-положително към приема на имигранти и бежанци са настроени германците с турски произход. От немците без чуждестранен произход пък само 28% се чувстват застрашени от идващите да се установят в страната им. Най-сериозни притеснения изпитват така наречените изселници – това са хора от германските малцинства в страните от бившия соцблок, най-вече от Русия. 45% от тях смят, че прииждащите в Германия мигранти застрашават благополучието им. Въпреки това във всички групи от населението преобладава мнението, че мигрантите обогатяват културно и икономически страната. Отговорите се изчисляват по скала от 1 до 100, като всеки отговор под 50 е по-скоро негативно отоншение, а над 50 - по-скоро положително. Общо германците са настроени към бежанците положително с краен резултат 63,8. Това не демонстрира еуфория, но не е и отхвърляне. През 2015 година индексът е бил 65,4. Това показва, че има леко влошаване, но то далеч не отговаря на впечатлението, което човек добива от дискусиите в медиите и коментарите в социалните медии, коментират изследователите. „Явно ежедневният опит е по-добър, отколкото дискурсът в медиите предполага“, каза пред журналисти ръководителят на проучването Томас Бауер. Обяснението му за този феномен е, че там, където хората живеят с представители на много различни култури, опитът е положителен, а там, където няма чужденци и хора с мигрантски корени, страхът е по-голям. Това обяснява и друг резултат от проучването – има разлика в настроенията в Източна и Западна Германия, макар в повечето градове в Източна Германия чужденците да не надхвърлят 7% от населението. Източногерманците са с индекс 55, докато западногерманците с индекс 66. Това се отразява и в политическите настроения. В бившата ГДР партията, която се профилира като антибежанска и антиимигрантска – „Алтенатива за Германия“, печели все повече симпатии, като в някои провинции тя е втора и дори първа сила по рейтинг в момента. В западните провинции симпатизантите й не надхвърлят 12-13%. Разлика в настроенията има и при мъжете и жените. Мъжете са по-предпазливи – техните отговори дават резултат от 61 точки, докато жените са по-положително настроени – индексът при тях е 67. Според изследователите тази разлика се дължи на факта, че жените се ангажират повече в социални каузи и помагат по-често на мигранти, като по този начин ги опознават по-добре и страхът им съответно намалява.", "date": "2018.09.18", "title": "60% от германците смятат, че трябва да приемат бежанци"}
{"url": "https://www.24chasa.bg/novini/article/7061167", "text": "Възходът на Доналд Тръмп бе шокиращ, но той не е изолирано явление. Силите, които го докараха на власт, имат аналози и в други демократични страни, където страховете от имиграцията, интровертният национализъм и недоволството от икономическата глобализация тласкат все по-големи сегменти от електората към крайната десница. За американските прогресисти е особено притеснително, че социалдемокрацията, едно от най-хуманните политически движения през миналия век, губи терен почти повсеместно. Какво ни подсказва този залез? Социалдемокрацията се оказа присъща на свободните общества, защото отстоява своите принципи и в същото време сочи практически начини за постигането им. Подобно на движения, намиращи се още по-наляво, социалдемократите настояват за по-голямо икономическо равенство и за овластяване на маргинализираните. Те обаче приемат пазарните принципи, ако са правилно регулирани в полза на интересите на обществото. Социалдемократите се борят срещу неравенството чрез социалното осигуряване (включително гарантирано здравно обслужване) и инвестиране в социални помощи, а също в инфраструктурата и образованието. В САЩ никога не е имало водеща социалдемократическа партия, но историкът Ричард Хофстатър правилно разглежда Новият курс (на президента Франклин Рузвелт през 1930-години те - б.р.) като социалдемократически нюанс в нашата политика. Тъй като социалдемократите са така важни като един от фундаментите на демокрацията, всички американци трябва да се чувстват обезпокоени от залиняването на това движение на много места в Европа. Последният удар срещу него дойде с изборите в Швеция на 9 септември. Доминиращата отдавна в страната Социалдемократическа партия успя да се задържи начело, постигайки само 28,4 на сто от гласовете - рязък спад от нейния пик от 45,3 процента през 1994 г. Вярно е, че този резултат на социалдемократите бе малко по-добър от очаквания, и че дясната партия Шведски демократи се представи по-зле. Резултатът на антиимигрантската партия обаче е почти с 5 процентни пункта по-добър от този на предишните избори. Спечелените от нея 17,5 процента са изненадващ ръст на фона на онези само 0,4 на сто при дебюта й през 1998 г. След победата на Александрия Оказио-Кортес (на първичните избори в САЩ - б.р.) коментаторката Елизабет Брюниг обясни (във \"Вашингтон пост\" - б.р.) защо демократичният социализъм слиза от сцената. Социалдемократическите партии претърпяха неуспехи в избори и на други места, по-специално в Германия, Италия и Холандия. Във Франция социалистическата партия бе практически заличена от президента Еманюел Макрон, чиято центристка партия привлече значителна част от бившите социалистически избиратели. Само в Португалия и до известна степен в Испания има нещо като възраждане на социалдемокрацията. В Швеция, както и на много други места, антиимигрантските настроения бяха главният фактор, привличащ гласове към крайната десница. Швеция бе изключително гостоприемна към бежанците, а през 2017 г. се оказа, че 18,5 процента от хомогенното някога население на страната са хора, родени в чужбина (за сравнение - в САЩ този процент е 13,7). Делът на (крайнодесните) Шведски демократи се оказа ограничен, защото останалите големи партии в хода на кампанията възприеха по-твърд тон по въпроса за имиграцията. Но Шери Берман - анализатор на социалдемокрацията от колежа \"Барнард\", отбеляза, че това не бе достатъчно да ограничи бягството на някогашни социалдемократически избиратели към крайната десница. Екзитполове показаха, че най-много \"бегълци\", гласували на предишните избори за социалдемократите - точно една трета от тях - са отишли при крайнодесните Шведски демократи. Има и друг значим факт: партиите наляво от по-умерените социалдемократи също печелят терен. В Швеция Лявата партия също отбеляза ръст от 5,7 на 8 процента. Берман посочи в интервю парадокса, пред който е изправя център-лявото (в Швеция): много бегълци към крайната десница са поддръжници на (т.нар.) \"държава на благоденствието\" - точно както избирателите на Тръмп подкрепят социални програми като Социална сигурност и Медикеър. Но тези заклети фенове на \"държавата на благоденствието\" често обвиняват чужденците, че \"подяждат\" техните социални услуги, макар че тяхното орязване в най-честия случай е резултат от политика на строги икономии или на приватизация, провеждана от умерената десница в отговор, да отбележим, на нарастващата нетърпимост на по-консервативните избиратели от средната класа към традиционните структури на държавата на благоденствието. Намаляването на броя на фабричните работни места също има двоен отрицателен изборен ефект, като свива социалната база на ориентираните към трудовия електорат левоцентристки партии, а в същото време подклажда негодувание сред онези, които някога са заемали тези работни места. Много от тях преминаха към крайната десница в Европа и към Тръмп в САЩ. Онова, което става в Европа, разкрива защото дебатът в Демократическата партия ( в САЩ) е толкова болезнен. Левицата в нея с основание твърди, че избирателите от работническата класа (независимо от расата им) се чувстват измамени от новата икономика и от неспособността на правителството да им предложи някакво облекчение. В същото време онези, които искат модернизиране на партийното послание, акцентират върху нуждата да се намери отговор на чувството за \"културно изключване\", което много от същите тези избиратели изпитват в период на бързи промени. Има ли изход от този омагьосан кръг? Този път враждебността към Тръмп може да се окаже достатъчна, за да помогне на демократите (в изборите) през 2018 г. Но подобно на левоцентристките партии другаде, те трябва в по-далечен план да успеят да се справят със силите, които тласкат бившите фенове на следвоенното социално устройство в ръцете на десните националисти. /БТА/", "date": "2018.09.18", "title": "Залезът на социалдемокрацията не вещае нищо добро"}
{"url": "https://www.24chasa.bg/novini/article/7061172", "text": "На 26-годишният водач се били съставени 4 акта за извършените нарушения Рекордните 4 акта наведнъж състави полицията на 26-годишен мъж от русенското село Тетово. На 15 септември около 00.20 ч. той бил засечен да кара камион без някога да е притежавал книжка, воззилото било с подменени номера, а Гражданска отговорност и винетка липсвали. Екип на сектор ,,Пътна полиция“ при ОДМВР – Русе, изпратен на пътя Русе-Кубрат, спрял за проверка товарен автомобил ,,Мерцедес\", син на цвят, с немски регистрационни номера. Порицаите установили, че водач на камиона е 26 годишен, неправоспособен български гражданин, с постоянен адрес: с. Тетово, обл. Русе. След извършена справка станало ясно, че на водача никога не му е било издавано свидетелствоо за управление на моторно превозна средство, автомобилът по номер на рама бил регистриран с български регистрационни табели, също така камионът бил без винетен стикер и застраховка „Гражданска отговорност“. Във връзка с гореизложеното на 26 годишния мъж били съставени общо 4 акта за извършени нарушения по чл. 140, ал. 1 от ЗДвП; чл. 150 от ЗДвП; чл. 139, ал. 5 от ЗДвП; чл. 638, ал. 3 от КЗ. С протокол за доброволно предаване са били предадени 2 бр. регистрационни табели. По случая е образувано бързо производство за престъпление по чл.345, ал.1, пр.1 от НК, уточниха от МВР-Русе.", "date": "2018.09.18", "title": "Заловиха шофьор без книжка да кара камион с подменени номера"}
{"url": "https://www.24chasa.bg/novini/article/7061176", "text": "Японският премиер Шиндзо Абе се кани да спечели в четвъртък трети мандат като лидер на Либерално-демократическата партия (ЛДП), а значи и шанс да осъществи последната си мечта - конституционна реформа. Вътрешнопартийните избори никак не са маловажни, защото определят кой ще стане министър-председател - именно лидерът на политическата сила с мнозинство в долната камара наследява премиерското кресло. Преизбран през 2015 г. начело на тази всемогъща дясна формация, без дори да има съперник, Абе по принцип би трябвало да се оттегли от поста в края на втория си мандат този месец. Той обаче поиска и успя да издейства промяна в партийния устав, която му разрешава трети мандат. Срещу него излиза само един кандидат за поста - бившият министър на отбраната Шигеру Ишиба, но допитванията не му обещават победа. Партията е разделена на много фракции, но почти всички застават като един зад кандидатурата на Абе. Дори вътрешната министърка Сейко Нода не успя да си гарантира необходимата за включване в надпреварата подкрепа на поне 20 парламентаристи. \"Проблемът не е дали Шиндзо Абе ще спечели или не, а как ще стане победител\", смята Ю Ючияма от Токийския университет. \"Без наистина много гласове в негова подкрепа властта му може да отслабне\", подчертава експертът. ============== Председателят на ЛДП се избира съвместно от депутатите на партията в парламента - 405 души с 405 гласа, и от над един милион активисти и симпатизанти, чиито гласове се групират и тежестта им се приравнява също на 405. Победител става онзи, който събере мнозинство от тези 810 гласа. \"Вотът по региони (сред активисти и симпатизанти) ще е решаващ\", смята Ючияма. Ако Абе спечели, значи е успял да изтика на заден план всички скандали, наводнили печата от две години насам, заради които по време на предизборните дебати бе обсипан с въпроси: обвиниха го по-специално, че облагодетелства свои приятели. Той впрочем призна, че въпросните афери \"отчасти са накърнили доверието\". Главно поради слабостта на опозицията 63-годишният премиер успя да преодолее тези трудности и ако остане на поста до 2021 г., ще има шанса да счупи рекорда за най-продължително управление. \"Днешното положение е тежък проблем за демокрацията. Трудното е да разберем как да съживим дебатите и състезателното начало в политиката\", изтъква Ючияма. ==================== Абе и Ишиба определят еднакво характера на проблемите пред страната, например трудното излизане от дефлация, социалната пропаст, която дели бедни и богати, спада в раждаемостта, обществената защита, условията за работа на жените, предотвратяването на бедствия, конституционната реформа. Но по различен начин анализират причините и предлагат различни решения. Завърнал се на власт в края на 2012 г., Абе разчита да получи възможността да бъде още три години начело на кабинета, за да атакува открито целта, мотивираща от десетилетия политическата му кариера - да промени пацифистката конституция, наложена на страната от американците след Втората световна война. В икономически аспект, докато според Ишиба растежът на Япония зависи от съживяването на регионите, Абе обещава да върви и занапред по \"единствения възможен път\" - стратегията, наречена \"абеномика\", въпреки че още не е донесла обещаните резултати. \"Би могъл да се представи и по-добре, но и това не е лошо, а за човек от неговите среди (той е от известна фамилия на политици консерватори, бел. на АФП) той изглежда по-скоро прогресист, доколкото увеличава ролята на жените в икономиката\", разсъждава обаче Робер Дюжарик, директор на Института за азиатски изследвания към университета \"Темпъл\" в Токио. И добавя, че Абе има заслугата да е \"много активен в опитите да запуши пробива в международната система, причинен от политиката на Доналд Тръмп\", по-специално в преговорите за свободна търговия. /БТА/", "date": "2018.09.18", "title": "Шиндзо Абе иска нов мандат като партиен лидер, за да реформира конституцията"}
{"url": "https://www.24chasa.bg/novini/article/7061193", "text": "„Бургас налага тенденциите в образованието в България. Създаването на първата у нас гимназия по програмиране е визионерски ход на общинското ръководство и кмета Димитър Николов, който ще започне да дава резултати скоро под формата на нови инвестиции и работни места. Бизнесът е категоричен, че не достигат квалифицирани кадри, а скоро в Бургас ще завършват едни от най-добрите ученици в България.“ Това заяви българският евродепутат от ГЕРБ/ЕНП Ева Майдел по време на посещението си в Гимназията по компютърно програмиране и иновации в Бургас заедно със зам. кмета по образование Йорданка Ананиева на 18 септември 2018 г., съобщиха от пресцентъра на ГЕРБ. Преди това Ева Майдел се срещна с кмета на Община Бургас Димитър Николов, с когото обсъдиха и други образователни инициативи в града като въвеждането на първата у нас онлайн система за поръчка на ястия от училищните столове. „Икономиката ни много умело е въвела работата с технологиите на 21-и век, образователната система трябва да направи същото. Бургас е пример как да дадем на учениците конкретни умения с помощта на новите технологии. Това е и една от целите на кампанията „Научи ме да умея“ , която реализирахме днес в града”. Допълни Ева Майдел, която е и съинициатор на сдружение Образование България 2030 и подкрепя редица инициативи за качествено образование в страната. Кампанията „Научи ме да умея“ цели да мотивира младите хора да развият своите умения за успешна професионална реализация. Ученици на възраст между 15 и 18г. участват в интерактивна работилница в класната стая, посветена на уменията на 21-и век. До момента са обучени над 1000 ученици от над 10 града в страната.", "date": "2018.09.18", "title": "Майдел: Бургас налага тенденциите в образованието у нас (Снимки)"}
{"url": "https://www.24chasa.bg/novini/article/7061187", "text": "Главният прокурор на най-голямата германска федерална провинция Бавария Рейнард Рьотле е на официално посещение в България по покана на главния прокурор Сотир Цацаров, информираха от прокуратурата. В програмата на визитата са планирани срещи с премиера Бойко Борисов, с министъра на външните работи и вицепремиер по правосъдната реформа Екатерина Захариева и министъра на правосъдието Цецка Цачева. Главният прокурор на Бавария и придружаващите го старши прокурори, ще се срещнат и с председателя на Комисията по вътрешна сигурност и обществен ред в Народното събрание Цветан Цветанов и председателя на Комисията за противодействие на корупцията и за отнемане на незаконно придобитото имущество Пламен Георгиев. Основни теми на срещите са двустранното сътрудничество в противодействието на организираната престъпност, корупцията и тероризма, съвместни разследвания по Евроджъст, обмяната на експертен опит и новата Европейска прокуратура.", "date": "2018.09.18", "title": "Главният прокурор на Бавария е на посещение в България"}
{"url": "https://www.24chasa.bg/novini/article/7061196", "text": "Стрелецът, гръмнал полицай в София, е син на оперния певец Марио Бръзицов, научи \"24 часа\" от източници в прокуратурата. Мъжът е известен в музикалните среди. От години е в чужбина.  Съпругата му Живка била с 21-годишния им син в апартамента в \"Илинден\", тъй като правели ремонт. Неофициално се говори, че момчето е злоупотребявало с наркотици. Простреляният полицай Георги Йовчев е в \"Пирогов\". ", "date": "2018.09.18", "title": "Стрелецът е син на оперния певец Марио Бръзицов"}
{"url": "https://www.24chasa.bg/novini/article/7061173", "text": "Първият кръг от разговорите на високо равнище между лидерите на Северна и Южна Корея приключи, предаде ТАСС. Ким Чен Ун и Мун Дже Ин разговаряха в продължение на 2 часа. Резултатите от тяхната среща засега не се съобщават, предаде БТА. Според канцеларията на южнокорейския президент преговорите ще се съсредоточат върху това как да се постигне денуклеаризация, да се намали военното противопоставяне между двете Кореи и да се насърчат връзките между тях. Срещата на върха продължава до 20 септември. Това е третата междукорейска среща на върха от началото на годината и пета в историята на двете корейски държави. Днес Ким е казал на Мун, че неговата среща с американския президент Доналд Тръмп през юни е стабилизирала регионалната политическа ситуация, както и че той очаква повече прогрес в тази насока, предадоха Асошиейтед прес и Ройтерс. Ким е похвалил Мун, че е направил възможно провеждането на \"историческата среща на върха\" между него и Тръмп на 12 юни в Сингапур.", "date": "2018.09.18", "title": "Завърши първият кръг от разговорите между двамата корейски лидери"}
{"url": "https://www.24chasa.bg/novini/article/7061206", "text": "Постигнатото вчера вечерта споразумение между Москва и Анкара за избягване на атаката на силите на Дамаск срещу сирийската провинция Идлиб е пример за \"отговорна дипломация\", заяви днес иранският външен министър Мохамад Джавад Зариф, цитиран от Франс прес. \"Дипломацията работи\", написа Зариф в Туитър, изтъквайки посещенията си в Дамаск и Анкара, а също така и срещата между президентите на Русия, Турция и Иран на 7 септември в Техеран, предава БТА. В Сочи руският президент Владимир Путин и турският му колега Реджеп Тайип Ердоган преодоляха различията си и постигнаха споразумение да не започва желаната от сирийския режим офанзива срещу провинция Идлиб, последен бастион на бунтовниците и джихадистите в Сирия. Двамата президенти се договориха за създаване в Идлиб на демилитаризирана зона под руско-турски контрол.", "date": "2018.09.18", "title": "Иранският външен министър за споразумението за Идлиб: Дипломацията работи"}
{"url": "https://www.24chasa.bg/novini/article/7061214", "text": "Съветът на Европа разкритикува днес в доклад честите случаи на насилие срещу мигранти при връщането им от Унгария в Сърбия, предаде Франс прес. Будапеща отговори, че документът е \"неточен\" и \"има политически, а не професионален характер\", предаде БТА. Членове на Европейския комитет за предотвратяване на изтезанията посетили две транзитни зони в Унгария и разпитали чужденци, които били върнати в Сърбия. Според видяното и събраните доказателства комитетът заключил, че Унгария полага усилия за предоставянето на \"нормални материални условия\" в центровете си за задържане, въпреки че тези условия са \"твърде затворнически\", най-вече за семействата с деца. В посетените зони нямало случаи на лошо отношение. При арестите и операциите по връщане на мигранти в Сърбия обаче имало насилие. \"Докладът съдържа голям брой заключения, които си противоречат с фактите. Документът е по-скоро политически, отколкото професионален и в него няма нищо ново в сравнение с миналия доклад\" от 2015 г., заяви унгарското правителство. Според унгарските власти докладът не взема предвид възможността \"чужденците да са получили физически и психологически наранявания през по-ранен етап от пътуването си\", преди да влязат в Унгария. Будапеща подчертава, че от доклада не става ясно дали е имало \"нарушения на закона\" в транзитните зони.", "date": "2018.09.18", "title": "Съветът на Европа разкритикува насилието при експулсиране на мигранти от Унгария"}
{"url": "https://www.24chasa.bg/novini/article/7061218", "text": "Бързо производство е образувано срещу пиян водач, предложил подкуп на пътни полицаи. На улица в пазарджишкото с.Говедаре автопатрул при сектор \"Пътна полиция\" спрял за проверка микробус \"Форд\". При теста на 19-годишния водач от същото село уредът отчел наличие на алкохол в кръвта. Униформените започнали да съставят акт за установеното нарушение и предприели действия по отнемане на шофьорската му книжка. Виждайки случващото се, младият мъж подхвърлил в служебния автомобил сумата от 30 лева. Така той се сдобил, освен с акт, и с бързо производство за предлагане на подкуп на длъжностни лица.", "date": "2018.09.18", "title": "Пиян шофьор предложил подкуп на КАТ, повдигат му обвинение"}
{"url": "https://www.24chasa.bg/novini/article/7061234", "text": "Изобщо не става въпрос за война между институциите. Тук става въпрос за спазване на закона, коментира президентът Румен Радев пред журналисти в отговор на въпрос за последните изказвания на управляващите във връзка с неподписания указ за освобождаване от поста на главния секретар на МВР Младен Маринов, предаде БТА. Законът не се коментира, а се спазва. Изглежда за правителството е непосилна задачата да спазят закона и това не е първият случай, добави държавният глава. Елементарно е и е много лесно, стига да се изпълни това, което повеляват нормативните документи, каза президентът Радев, попитан дали има обозрим срок, в който е решил да подпише указа. Той добави, че винаги е отворен и готов за конструктивни решения. Елементарно е, трябва да се изпълни писмена съгласувателна процедура, която се дължи по закон, коментира отново той. \"Дай Боже всекиму такава изолация. А когато хора разбират от всичко и успяват да коментират всичко - от недвижима собственост до външна политика, виждате резултатът какъв е\", коментира президентът твърдения, че е изпаднал във \"външна изолация\". Попитан за сезирането от него на Конституционния съд по повод разпоредби от Закона за изменение и допълнение на Административно-процесуалния кодекс, президентът заяви, че мотивите му са много прости и ясни. Законността не е услуга, която правовата държава предоставя на гражданите, а условие за нейното съществуване, коментира държавният глава, който смята, че редица разпоредби в предложението за изменение на АПК не съответстват на Конституцията. Президентът Радев коментира актуалните теми днес в Букурещ, след участието си в срещата на върха на инициативата \"Три морета\". Днешната среща е вече първата стъпка, каза той, попитан дали има шанс да се излезе от политическото говорене в рамките на инициативата и да се стигне до конкретни ангажименти, финансиране и проекти. Радев посочи, че вече има практически инициативи като мрежа на търговско-промишлените палати, инициативата за общ инвестиционен фонд, като бизнес форума и участието на ЕК в лицето на председателя й, секретаря на САЩ по енергетиката, министъра на външните работи на Германия. Вече се търсят практически подходи да има повече поле за бизнес и за икономическо развитие, обобщи президентът Румен Радев. \"Днешната среща в рамките на инициативата \"Три морета\" е първа стъпка към поемането на конкретни ангажименти за реализацията на общи проекти. Очаквам за регионалната свързаност да допринесе и подписаното в Букурещ споразумение за сътрудничество за създаването на мрежа между търговско-промишлените палати на държавите от инициативата', каза още Радев. Инициативата „Три морета“ трябва да постигне съгласие за критериите, по които се определя значимостта на съвместните проекти и се осигурява тяхното финансиране, подчерта в изказването си на форума държавният глава Румен Радев. По думите на президента участието на представители на толкова високо ниво е залог за търсенето на практически подходи за насърчаването на бизнеса, икономическото развитие и свързаността в региона. В срещата взеха участие президентите и високопоставени представители на 12 държави, председателят на Европейската комисия Жан-Клод Юнкер, министърът на енергетиката на САЩ Рик Пери, министърът на външните работи на Германия Хайко Маас и висши представители на Европейска банка за възстановяване и развитие и Световната банка.", "date": "2018.09.18", "title": "Радев към Борисов: Не става въпрос за война между институциите, а за спазване на закона (Снимки)"}
{"url": "https://www.24chasa.bg/novini/article/7061216", "text": "Двама младежи са привлечени като обвиняеми за грабеж в Пловдив. На 14 септември криминалисти от Шесто РУ започнали работа по сигнал от 72-годишна жена за извършен й грабеж, предават от МВР. Потърпевшата обяснила, че около 11 часа, на ул. \"Босилек\" й била издърпана дамската чанта, в която имало около 30 лева, мобилен телефон и лични документи. По случая било образувано досъдебно производство по чл. 198 от НК и разследващият екип предприел оперативно-издирвателни действия за разкриването му. В хода на работата, в неделя извършителите - криминално проявени и осъждани пловдивчани на 21 и 22 години, били задържани за едно денонощие в районното управление. След доклад на материалите в Районна прокуратура - Пловдив, на двамата било повдигнато обвинение и наложена 72-часова мярка за неотклонение.", "date": "2018.09.18", "title": "Арестуваха двама младежи в Пловдив, ограбили 72-годишна"}
{"url": "https://www.24chasa.bg/novini/article/7061227", "text": "Полицейско производство е образувано срещу тийнейджър наркопласьор. Служители на сектор \"Криминална полиция\" при РУ-Пазарджик засекли 18-годишния от областния град в края на миналата седмица и при обиск от него били иззети три пликчета със суха листна маса и съцветия, реагирали на марихуана. Последвало претърсване в жилището му, където криминалистите намерили две електронни везни, пособия за разфасоване, полиетиленово пликче със семена и чанта със суха марихуана. Общото количество на откритата дрога е близо 36 г. Спрямо младежа е образувано полицейско производство под наблюдението на Окръжната прокуратура в Пазарджик.", "date": "2018.09.18", "title": "Спипаха тийнейджър наркопласьор в Пазарджик"}
{"url": "https://www.24chasa.bg/novini/article/7061235", "text": "Коалиционното правителство на канцлера Ангела Меркел работи по нов законопроект за имиграцията за справяне с недостига в Германия на квалифицирана работна ръка от страни извън ЕС, съобщи Ройтерс, цитирана от БТА. Трите партии в коалиционното правителство се споразумяха бъдещият закон да позволява на компаниите да наемат работници за всички професии, независимо от официалния списък със сектори, където има недостиг на работници. Правителството вече няма да задължава търговските дружества да запълват вакантните си места приоритетно германски граждани. Освен това чуждестранни висшисти и хора с професионално обучение ще имат възможността да отидат в Германия, за да си потърсят работа в рамките на определен период, ако отговарят на дадени изисквания за квалификация и езикови умения. Те няма да получават социални помощи през този период, но ще им се дава правото да работят на позиции, за които са свръхквалифицирани, за да си осигурят прехраната. Профсъюзите и опозиционни партии като \"Левите\" и \"Алтернатива за Германия\" обаче казват, че фирмите трябва да подобряват условията на труд и да увеличават заплатите на местните, вместо да засилват конкуренцията на трудовия пазар чрез повече имиграция. Други опозиционни формации като Свободната демократическа партия казват, че имиграционният закон не е достатъчно либерален, отбеляза Ройтерс. Германия вече има една от най-либералните имиграционни системи, която я прави втората по популярност страна след САЩ за имигранти по данни на Организацията за икономическо сътрудничество и развитие.", "date": "2018.09.18", "title": "Няма да задължат дружествата в Германия да назначават приоритетно местни на работа"}
{"url": "https://www.24chasa.bg/novini/article/7061261", "text": "Причината за  е задушаване. Това е показала аутопсията, съобщиха от окръжната прокуратура. В съобщението за смъртта и на родителите е съобщено, че причината е асфикция - притискане на вратлето. Момченцето е било на частен урок в блок в кв. \"Запад\" в понеделник вечерта. На тръгване се качило в асансьора с колелото си. Кормилото обаче го притиснало по шията и причинило задушаването. На място пристигна директорът на Държавната агенция за метеорологичен и технически надзор Кирил Войнов с екип специалисти, които ще направят проверка на изправността на асансьора.", "date": "2018.09.18", "title": "Детето в асансьора в Кюстендил починало от задушаване, показа аутопсията"}
{"url": "https://www.24chasa.bg/novini/article/7061244", "text": "Синът на оперния певец Марио Бръзицов по погрешка е улучил полицая Георги Йовчев.  Той се е целил в майка си, съобщи главният секретар на МВР Младен Маринов. Кандидатът за вътрешен министър посочи още, че именно жената, която по данни на \"24 часа\" се казва Живка, е подала сигнал в полицията.  Раненият колега е опитен служител със 10-годишен стаж в МВР, надявам се бързо да се възстанови, коментира  Маринов. Извършителят е психично болен, няма данни да е ползвал наркотици. Полицаят е в \"Пирогов\" и е контактен.  \"Има огнестрелно нараняване в областта на лицето. Състоянието за момента е стабилно, извън опасност за живота е. Бяха предприети спешни реанимационни действия, беше направен скенер по спешност, за да се види какво е състоянието му. Няма засегнати кости\", допълни директорът на \"Пирогов\" проф. Асен Балтов. Той обаче обясни, че това е огнестрелно нараняване, което изисква допълнително наблюдение, допълнителни хирургични интервенции и обработки, заради което пострадалият ще остане за лечение в \"Пирогов\".", "date": "2018.09.18", "title": "Стрелецът улучил по погрешка полицая, целил се в майка си"}
{"url": "https://www.24chasa.bg/novini/article/7061266", "text": "\"Честно казано не го разбирам. Винаги съм смятал, че между институциите трябва да има разбирателство, а разбирателство има, когато има диалог. Без значение кой отказва срещата - дали президентът или някой друг, не е добре - не говори добре за работата на институциите\" - това заяви вицепремиерът и министър на отбраната Красимир Каракачанов в Плевен, помолен да коментира казуса с указа на Младен Маринов. \"Всички българи говорим за силна държава. Силната държава не се изразява в някой двуметров политик с голяма цепеница с която ни налага ред, а силната държава означава силни институции. За да бъдат силни, трябва да имат авторитет - да имат авторитет институциите трябва да си сътрудничат по между си, да работят, а не да се заяждат по между си. Така че аз мисля, че президентът, след като се завърне от посещението си, ще осъществи този диалог\", прогнозира Каракачанов. Той допълни, че \"консултациите между юристите на МС и Президентството са били проведени още преди няколко дена\". Така че аз не виждам никаква формална пречка президентът да подпише указа за освобождаването на Младен Маринов като секретар на МВР и да бъде избран от НС за министър на вътрешните работи, добави вицепремиерът. Днес Каракачанов бе в актовата зала на областната администрация в Плевен, където бе представен макет на проект за изграждане на паметник на воините от Девета пехотна плевенска дивизия. Във форума участва областният управител Мирослав Петров, депутати, военнослужещи, представители на обществени организации, инициативният комитет. В навечерието на 100-годишнината от победата при Дойран, извоювана през Първата световна война от Девета пехотна плевенска дивизия под командването на генерал Владимир Вазов, пред обществеността бе представен макет на мемориала в памет на героите. Инициативата по изграждането на паметника се реализира под патронажа на министъра на отбраната. Министерството на отбраната се включи в обществената инициатива за изграждането му и предостави средства за нейното осъществяване. Каракачанов е дарил лично една своя заплата. Общо паметникът ще струва по думите му около 200 000 лева. Той е готов армията да помогне с осигуряване на материал за него. Проектът се осъществява по линия на закона за военните паметници. Сега съществуващият паметник на площад \"Свободата\" не е регистриран, бе съобщено на общественото обсъждане.", "date": "2018.09.18", "title": "Каракачанов: Не виждам пречка Радев да подпише указа за освобождаването на Маринов"}
{"url": "https://www.24chasa.bg/novini/article/7061265", "text": "Споразумението между президентите на Русия и на Турция за Идлиб ще запази живота на цивилните и ще осигури хуманитарен достъп. Това заяви говорител на Европейската комисия, попитан за оценка на постигнатото снощи споразумение между Москва и Анкара за избягване на нападение на силите на Дамаск срещу сирийската провинция Идлиб, предава БТА. Конфликтът в Сирия доведе до безмерно страдание. Многократно заявихме, че военна намеса в Идлиб би създала заплаха за живота на три милиона цивилни и би довела до нова хуманитарна катастрофа, затова трябва да се избегне на всяка цена, допълни говорителят на ЕК. По неговите думи посоченото споразумение би могло да се превърне в част от усилията за постигането на политическо решение на сирийската криза. Досега споразумението за руско-турска буферна зона в Идлиб бе приветствано също от Техеран и Дамаск.", "date": "2018.09.18", "title": "ЕС: Споразумението между Путин и Ердоган за Идлиб ще запази живота на цивилните"}
{"url": "https://www.24chasa.bg/novini/article/7061249", "text": "Повторен процес срещу военния командир на армията на Босна и Херцеговина в Сребреница Насер Орич за военни престъпления, извършени срещу сърби в района на Източна Босна, започна в Съда на Босна и Херцеговина, съобщи Танюг. Съдебният процес започна вчера с разпит на свидетел, който промени показанията си, обвинявайки членове на босненската армия за нападение срещу сръбски села в околностите на Сребреница и Братунац, съобщи Хина. Държавният адвокат на Босна и Херцеговина Мирослав Янич, представяйки обвинението, заяви, че по време на повторния процес ще провери истинността на показанията на всички свидетели, според които Орич и членът на босненската армия Сабахудин Мухич са отговорни за убийството на трима сърби в село Залазие край Сребреница, предава БТА. Апелативната камара на Съда на Босна и Херцеговина на 8 юни отмени първостепенната оправдателна присъда на Орич и Мухич заради сериозни нарушения на съдебната процедура и нареди процесът да бъде повторен.", "date": "2018.09.18", "title": "Повторен процес срещу Насер Орич започна в Босна и Херцеговина"}
{"url": "https://www.24chasa.bg/novini/article/7061284", "text": "Христо Бръзицов се казва психичноболният мъж, който по-рано днес простреля полицай. Момчето е родено на 3 април 1997 г. Христо е кръстен на своя прадядо, който също е известен. На негово име е именувана улица. Христо Димитров Бръзицов е български журналист и писател. Той е известен и под псевдонимите Язека, Войдан, Бурян и други. Христо Бръзицов е роден в Цариград в семейството на видния дойранчанин Димитър Бръзицов. Учи дипломация в Свободния университет за политически и стопански науки в София, (днес УНСС). Занимава се с журналистика и пише за вестниците „Кво да е“, „Македония“ (1932), „Българан“ (1932), „Камбана“ (1934), „Нови дни“ (1934), „Щурец“ (1936), „Нашенец“ (1941). Редактира списанията „Родна лира“, „Смях и сълзи“, „Нива“, „Аз знам всичко“. Бръзицов пише и проза – очерци, репортажи, фейлетони, интервюта. Работи в звенарския вестник „Изгрев“. След Деветосептемврийския преврат през октомври 1944 година Христо Бръзицов е арестуван. В 1945 година е изправен пред Народния съд, осъден е на доживотен затвор и прекарва осем години в затвора. През 1957 г. книгата му „Как ми се мярна Европа. Пътеписи и наблюдения“ (1939) е включена в Списъка на вредната литература. Христо Бръзицов е баща на композитора Александър Бръзицов, който пък е дядо на стрелеца Христо. Александър Бръзицов помчина през 2016 г., той бе автор на много известни естрадни песни, сред които и много на Лили Иванова. На негово име също има кръстена улица. Момчето е задържано в столичното 3-то Районно. Вероятно прокуратурата ще иска той да остане за психични изследвания в психиатричната клиника към ловешката болница.", "date": "2018.09.18", "title": "Христо Бръзицов е стрелецът, гръмнал полицай"}
{"url": "https://www.24chasa.bg/novini/article/7061285", "text": "Топенето на вечни ледници, свързано с освобождаване на парникови газове, може да провали усилията за ограничаване на климатичното затопляне, сочат резултатите от изследване, цитирани от Франс прес и БТА. Парижкото споразумение за климата от 2015 г. предвижда климатичното затопляне да бъде ограничено до увеличаване на температурите с 2 градуса Целзий и дори с 1,5 градуса Целзий в сравнение с прединдустриалната епоха. За да бъде постигната тази цел, държавите участнички в срещата се ангажираха да намалят парниковите си емисии, тъй като ефектът от климатичните промени става все по-видим. Експерти от Международния институт за анализи в областта на приложните науки със седалище в Австрия за пръв път включиха парникови емисии, освободени от вечни ледници, в модели за климатичните промени. Полученият резултат е тревожен. Вечни ледници покриват около 25 на сто от земите в северното полукълбо, по-специално в Русия и Канада. Складираните в ледниците количества метан и въглероден диоксид съответстват на около 15-годишни парникови емисии, дължащи се на човешката дейност. \"В миналото климатичните промени не са били достатъчни, за да се отключи топене на ледници в райони, далеч от екватора\", заяви ръководителят на изследването Томас Гасер от института. След като средните температури се увеличили с повече от 1 градус Целзий в сравнение с прединдустриалната епоха, ледниците започнали бавно да се топят. Феноменът ще се ускори със затоплянето на планетата. Резултатите от изследването навеждат на мисълта, че като се вземат предвид освободените от ледниците парникови емисии, целта климатичното затопляне да бъде ограничено до увеличаване на температурите с 1,5 градуса Целзий ще е невъзможно да се постигне. Резултатите от изследването са публикувани в сп. \"Нейчър джиосайънс\".", "date": "2018.09.18", "title": "Топенето на вечните ледници застрашава борбата срещу климатичното затопляне"}
{"url": "https://www.24chasa.bg/novini/article/7060612", "text": "През 1979 година Шваб за първи път посещава Китай и е свидетел на реформата в страната за изминалите 40 години. Брутният вътрешен продукт на страната се е увеличил 10 пъти през тези години и животът на народа се е подобрил осезаемо, предава  „Много прогнози за застой на китайската икономика се оказаха погрешни. Лично аз винаги съм бил оптимистично настроен спрямо растежа на китайската икономика“, каза Клаус Шваб, основател и изпълнителен директор на Световния икономически форум в специално интервю за агенция Синхуа. От 18 до 20 септември в Тиендзин ще се проведе 12-тия Летен форум Давос, чиято главна тема е „Изграждане на иновативно общество в четвъртата индустриална революция“. Шваб приветства инициативата на Китай „Един пояс, един път“. Той каза, че тя ще доведе до свързване на инфраструктурите по целия свят и засилване на глобалното сътрудничество, което е необходимо за четвъртата индустриална революция. „По-близките отношения между хората са от полза за развитието на света“, каза още той.", "date": "2018.09.18", "title": "Клаус Шваб: Оптимистично настроен съм за китайската икономика"}
{"url": "https://www.24chasa.bg/novini/article/7061392", "text": "Работим активно в края на октомври да се проведе заседание на Българо-руската междуправителствена комисия за икономическо и научно-техническо сътрудничество, съобщи днес във Варна посланикът на Руската федерация у нас Анатолий Макаров. Той припомни, че среща в такъв формат не е провеждана от 2016 г., предаде БТА.  Дипломатът допълни, че интересът на сънародниците му към почивка в България е традиционно много висок. По думите му за първото полугодие нашата страна са посетили повече от 330 хиляди руснаци. Макаров посочи, че няма точна статистика колко негови сънародници живеят постоянно у нас, но каза, че са хиляди, а причината да предпочетат нашата страна е, защото климатът е прекрасен, а културата, историята и езикът на двата народа са близки. Посланик Анатолий Макаров участва във Втория форум на побратимените български и руски градове, който се провежда в курорта \"Св. св. Константин и Елена\" край Варна. В срещата, се включиха кметът на Варна Иван Портних и областният управител Стоян Пасев. Във форума, посветен на 120 годишнината от създаването на най-стария български морски курорт, участват представители на 19 руски и 14 български града.", "date": "2018.09.18", "title": "В края на октомври ще заседава Българо-руската междуправителствена комисия"}
{"url": "https://www.24chasa.bg/novini/article/7061405", "text": "Либийските власти заявиха, че боевете между враждуващите милиции в столицата Триполи са избухнали отново въпреки започналото този месец примирие. При боевете бяха повредени генератори, а това предизвика масови спирания на тока в цяла Либия, предаде Асошиейтед прес, цитирана от БТА.  По официални данни днес е бил спрял токът в район, простиращ се от Триполи до западната граница на Либия с Тунис и в райони на юг. Инженерни екипи в момента работят, за да възстановят електрозахранването на столицата. Вчера подкрепяната от ООН власт в Триполи затвори единственото си работещо международно летище от съображения за сигурност. Либия изпадна в хаос след бунта от 2011 г., довел до свалянето на Муамар Кадафи, както и до смъртта му. В момента тя се управлява от враждуващи помежду си властови центрове - намиращи се в Триполи и в Източна Либия, като всеки от тях е подкрепян от различни милиции.", "date": "2018.09.18", "title": "Нови боеве започнаха в Триполи, затвориха летището заради мерки за сигурност"}
{"url": "https://www.24chasa.bg/novini/article/7061408", "text": "Една седмица президент и правителство спорят по коя процедура да сменят един неподходящ министър с друг. Така соцлидерката Корнелия Нинова коментира напрежението между ГЕРБ и Румен Радев по повод отказа на държавния глава да издаде указ за освобождаването на Младен Маринов от поста главен секретар на МВР. Соцлидерката се обърна към управляващите: \"Който и когато за го смените, това няма да промени политиката ви. Това е агония за държавата и печелене на време.\" Но ГЕРБ и това правителството си отиват, коментира Нинова. Ние искаме оставката на целия кабинет, но въпросът ни е какво правим след това с хляб за 2 лв, високи цени на ток и парно, допълни тя. ДДС върху хляба да бъде намалено на 5%, поиска още БСП и ще внесе такава промяна в закона. В бюджета се внасят до 60 млн. сега, ще са 45 млн. по-малко, но пък ще се пребори сивия сектор, обясни соцлидерката Корнелия Нинова. Диференцирано ДДС върху стоки от първа необходимост - храни, бебешки стоки, е важно, обясни Нинова. Нямаме разминавания с президента. Не сме чели мотивите му, но той има право на такава жалба като институция, заяви още соцлидерката, след като днес и Радев, и БСП сезираха КС заради промените в АПК. И допълни, че червените цяло лято работят по мотивите си.", "date": "2018.09.18", "title": "Нинова: Радев и кабинетът спорят как да сменят един неподходящ министър с друг"}
{"url": "https://www.24chasa.bg/novini/article/7061412", "text": "Най-големите стани от еврозоната се готвят за надпревара за постове, които през следващите 15 месеца ще преобразят най-влиятелната институция във валутния съюза - Европейската централна банка (ЕЦБ). Кои постове се освобождават? В хронологичен ред изтичат мандатите на председателстващата единния банков надзорен орган към ЕЦБ Даниел Нуи (31 декември, 2018), на главния икономист Петер Прат (31 март, 2019), на президента Марио Драги (31 октомври, 2019) и на члена на управителния съвет на Европейската централна банка Беноа Кьоре (31 декември, 2019). Мандатите им изтичат през следващите 15 месеца. Кой решава? Назначенията в шестчленния борд на ЕЦБ са чисто политически. Имената на следващия президент на ЕЦБ и новите ръководители на Европейската комисия, както и на Европейския съвет, изглежда ще бъдат договаряни като част от един пакет. Ръководителят на надзорния орган на ЕЦБ се определя от самата банка, но също е обект на политическо одобрение и съответно на различни лавирания. Какви са неписаните правила на процеса на подбор? Президентите на ЕЦБ обикновено се избират измежду 19-те управители на национални банки от еврозоната, които влизат в управителния съвет на ЕЦБ заедно с шестте членове на съвета, и трябва да бъдат икономисти на изключително равнище. Трите големи страни - Германия, Франция и Италия - имат де факто право на място в съвета, така че останалите 16 страни си поделят оставащите три места. Италия обаче може да остане извън борда за над една година, тъй като Драги едва ли ще бъде наследен от италианец. Тъй като следващото място в управителния съвет, което се овакантява е на Франция, възможно е на Италия да й се наложи да чака, докато изтече мандатът на Ив Мерш на 14 декември 2020 година. Една страна има право само на едно място в съвета. Така че, ако например германец бъде назначен за президент на ЕЦБ, другият германец в съвета Сабине Лаутеншлегер се очаква да подаде оставка. Холандия, Франция и Италия са имали шефове на ЕЦБ в миналото и според някои те не трябва отново да получават този пост, докато другите страни не получат шанса за свои представители на него. Парламентът често се оплаква от недостатъчното жени на ръководни постове в ЕЦБ. В момента само 2 от общо 25 членове на управителния съвет са жени. Не е ли ред на Германия? Германия със сигурност мисли така. Президентът на Бундесбанк Йенс Вайдман настрои доста хора срещу себе си. Той публично критикува програмата на ЕЦБ за стимулиране на икономиката, на която според мнозина се дължи съживяването на растежа. Той влезе в открита схватка с италианския премиер за фискалната дисциплина. Според информации в медиите Берлин ще поиска председателството на Европейската комисия и няма да води тежка битка за Вайдман. И така, кои са фаворитите? Вайдман остава в надпреварата. Други често споменавани имена са Франсоа Вилроа дьо Гало (Франция), Оли Рен и Ерки Ликанен (и двамата от Финландия), Клаас Кнот (Холандия) и Филип Лейн (Ирландия). Кьоре (Франция) също е споменаван от медиите, но като предишен член на борда, той няма право отново да бъде назначен. Някои намекват, че ако той подаде оставка преди номинацията, може отново да има право да бъде назначен, но такава стъпка би била безпрецедентна и в разрез със смисъла на закона, а другите страни от еврозоната едва ли биха я одобрили. За поста главен икономист надпреварата изглежда е между Лейн и естонеца Ардо Хансон. За ръководител на надзорния орган Шарън Донъри от Ирландия изглежда е фаворит. Назначаването на Донъри обаче може да затрудни Лейн в стремежа да получи място в съвета, тъй като това ще даде на Ирландия две водещи позиции в банката.", "date": "2018.09.18", "title": "ЕЦБ се подготвя за смени на ръководни постове"}
{"url": "https://www.24chasa.bg/novini/article/7061426", "text": "Европейският съюз увеличи подкрепата си за свободата и развитието на медиите в Западните Балкани, като постави акцент върху отчетността на медиите, финансирането, изграждането на капацитет, регионалното сътрудничество и младите журналисти. Това беше потвърдено на втората конференция \"Дни на медиите - ЕС и Западните Балкани\" в Скопие на 17 и 18 септември, съобщи Европейската комисия, цитирана от БТА.  Свободата на медиите е сред основните принципи на Европейския съюз и е част от политическите изисквания за присъединяване към ЕС. На втората конференция \"Дни на медиите - ЕС и Западните Балкани\" ЕС затвърди подкрепата си за независимите медии в региона и увеличи помощта за младите журналисти чрез регионални инициативи. Тези инициативи целят да улеснят образованието, да осигурят професионални обучения за медии и да засилят медийната и цифровата грамотност на младите хора. С нови програми ще се насърчи обменът в региона и с ЕС, ще се създаде възможност за предотвратяване на заплахи и нападения срещу журналисти, ще се укрепи експертният правен опит и ще се подкрепят устойчивите модели за финансиране на медиите. За 2014-2020 г. Европейският съюз е разработил дългосрочен стратегически подход в подкрепа на свободата на медиите в Западните Балкани. Основните регионални програми в тази област са: 1. Регионална програма за обучение с цел повишаване на качеството и професионализма в журналистиката (2 милиона евро). Програмата е насочена към подпомагане на журналистическото образование и насърчаване на обмена между ЕС и Западните Балкани. Очаква се тя да бъде подписана преди края на 2018 г. 2. Укрепване на експертния правен опит по въпросите на свободата на словото и на медиите (2,5 милиона евро). По тази програма, която се изпълнява съвместно със Съвета на Европа, се предоставя подкрепа за съдебната власт при прилагането съдебната практика на Европейския съд по правата на човека, а за медийните регулатори се предлага обучение по етичните правила. Удължаването на действието на програмата е в процес на договаряне. 3. Изграждане на доверие в медиите (1,5 милиона евро). По тази програма, която се изпълнява заедно с ЮНЕСКО, се подкрепят отчетността на медиите, вътрешното им управление и информационната им грамотност. В момента се договаря удължаването на действието на програмата, като се поставя акцент върху медийното ограмотяване. 4. Мрежа на журналистическите сдружения (1,2 милиона евро). Осигуряване на възможност на професионалните журналистически организации и регионална платформа за ранно предупреждение за докладване на случаи на нападения и заплахи срещу журналисти. 5. Отпускане на преки безвъзмездни средства за Европейския фонд за демокрация (4 милиона евро) в подкрепа на определени медии. Гъвкава схема за вторично предоставяне на безвъзмездни средства в подкрепа на демокрацията в бързо променяща се среда (финансиране за нови дружества, основно и мостово финансиране, подкрепа за инициативи от малък мащаб; нови и независими медии/журналисти/блогъри, нерегистрирани организации). 6. Програма за техническа помощ на обществените медии в Западните Балкани (1,5 милиона евро). Този проект, който се изпълнява от консорциум, ръководен от Международната федерация на журналистите и Европейския съюз за радиоразпръскване, е насочен към устойчивите модели за финансиране, прозрачния избор на управителни органи, новинарските екипи, редакционните насоки, регионалните съвместни продукции с младежко съдържание и разследващата журналистика. Конференцията \"Дни на медиите - ЕС и Западните Балкани\" се състоя в Скопие на 17 и18 септември 2018 г. Тя събра над 300 представители на медиите и организациите на гражданското общество, както и създатели на политики от ЕС и Западните Балкани, за да обсъдят ключовата роля на медиите в процеса на присъединяване и за да разработят насочени към бъдещето предложения и действия за подобряване на положението на журналистите и за укрепване на независимите медии, отбелязва в прессъобщението ЕК.", "date": "2018.09.18", "title": "Европейският съюз повишава подкрепата за свободата на медиите в Западните Балкани"}
{"url": "https://www.24chasa.bg/novini/article/7061435", "text": "Председателят на Европейската комисия Жан-Клод Юнкер заяви днес в Букурещ, че има усещането, че \"Европа започва да остава без дъх, защото не диша с двата си бели дроба - източния и западния\", съобщават Аджерпрес и Медиафакс, цитирани от БТА. \"Това, което правите тук, е точно в духа на това, което се опитва да направи Европейският съюз\", заяви днес Юнкер в рамките на срещата на инициативата \"Три морета\". \"Европа трябва да диша с два дроба, един от изток и един от запад. Ако това не се случва, ще остане без дъх, и аз имам усещането, че нашият Съюз започва да остава без дъх. Затова трябва да поставим акцент повече от всякога върху ценностите на сътрудничеството и да използваме общ език за изтока и запада\". Председателят на ЕК изтъкна, че \"европейската свързаност е от изключителна важност\". \"Подкрепяме тази инициатива и ви окуражаваме да отваряте нови пътища на комуникация между двата дроба на континента, както и на север и юг, защото само така ще можем да осъществим един проект, който е скъп за всички европейци\". Юнкер посочи, че ЕС отпуска пари за развитие на транспортната инфраструктура и за снабдяването с енергия и природен газ, предаде БТА.  \"Имаме 150 милиарда евро за инвестиции между двете морета - Адриатическо и Черно море. Трябва да се възползваме. Г-жа (еврокомисарят за регионалната политика) Корина Крецу отговаря за това. Имаме 2,5 милиарда евро отпуснати само за инфраструктурата, най-вече във вашия регион. Също така за снабдяване с енергия и природен газ. Тези проекти трябва да бъдат насърчавани. Включително газопровода между Австрия, България, Унгария и Румъния (БРУА)\", посочи председателят на ЕК. Юнкер обаче подчерта, че \"съблюдаването на правовата държава е изключително важно: инвестициите нямат смисъл, ако липсва уважение към правовата държава\". \"Когато се говори за правова държава, често се чува кихане в залата\", добави още председателят на ЕК.", "date": "2018.09.18", "title": "Юнкер в Букурещ: Европа трябва да диша с двата си дроба - източния и западния"}
{"url": "https://www.24chasa.bg/novini/article/7061410", "text": "Специализираната прокуратура е информирала Службата за разследване на измами с евросредства, след като е установила, че 9 младежи са регистрирали еднолични дружества и са получили 7 милиона лева средства по европейски програми. Това съобщи прокурор Димитър Петров в Апелативния спецсъд. Там се решаваше дали бизнесменът, неговият шурей Белун Хазърбашанов и Иван Димитров, който е син на кмета на Карнобат, да излязат на свобода. Тримата са обвинени в участие в престъпна група за държане на акцизни стоки, пране на пари и данъчни престъпления. Случаят с децата на служители на Миню Стайков във фирмата \"Сис Индъстрис\" бе разкрит днес и бяха представени доказателства. Прокурор Петров представи 9 на брой обратни писма, в които младежите са записали, че действителният притежател на всички права, които ще придобият, ще бъде Миню Стайков. Те са регистрирали еднолични дружества и така са кандидатствали по програмата \"Млад фермер\". Всички са на възраст до 28 години и са деца на служители на Стайков, заемали различни нива във фирмата. Фирмите са регистрирани през миналата и тази година, като са имали различен предмет на дейност.  Според защитата на Стайков обратните писма не са забранени от закона и нямат никаква правна стойност. Адвокатът на Стайков - Лъчезар Таков отбеляза, че членовете на тази група са изключително разнородни като социален статус хора. Стайков е бизнесмен, известен в цялата страна. Друг член обаче е шофьорът Манчо Колев. Има и член на групата общ работник - Цветан Колев. Четвъртият е пък Алекси Трифонов, за който изобщо пък не се знае какъв му е социалният статус. \"Защо му е на Стайков да се обгражда с хора от различен статус\", попита Таков. Той обърна внимание и че ремаркето, което е регистрирано на името на тъщата на Стайков и открито във фабриката за нелегални цигари е било без гуми и спряно от движение. Всъщност разплитането на случая започва именно от фабриката за нелегални цигари в Карнобат, която антимафиоти атакуваха на 18 юли т.г. Днес на делото стана ясно, че тя е била наблюдавана от ДАНС и ГДБОП. Фабриката се е помещавала в сгради, собственост на сина на кмета на Карнобат - Иван Димитров. Неговата адвокатка Ина Лучева попита защо досега не е бил намерен и разпитан наемателят на помещението - Емил Емилов. Тя обърна внимание, че още на 18 юли Димитров е бил задържан за един ден и след това е бил освободен. За месец и половина той нито се е укривал, нито се е опитвал да повлиява на свидетели. На 18 юли, освен Димитров, са били задържани и Манчо, и Цветан. Те също са освободени след 24 часа. След пледоариите на адвокатите тримата обвиняеми - Миню Стайков, Иван Димитров и Белун Хазърбашанов поискаха по-лека мярка. \"Искам дебело да подчертая, че се занимавам със земеделие и преработка на земеделски продукти. Не съм се занимавал дори с обществени поръчки, защото съм знаел, че е опасно\", обясни в своя защита Миню Стайков. Съдът ще обяви решението си в 19 часа. ", "date": "2018.09.18", "title": "И ОЛАФ подхваща Миню Стайков, деца на негови служители получили 7 млн. лева евросредства"}
{"url": "https://www.24chasa.bg/novini/article/7061442", "text": "Британското вътрешно министерство заяви днес, че ще проучи доклада на Консултативната комисия по миграцията относно политиката по имиграцията след Брекзита. Говорител на министерството подчерта, че правителството желае гражданите на Европейския съюз да продължат да играят положителна роля в Обединеното кралство, след като то напусне съюза, предаде Ройтерс. Консултативната комисия по миграцията (ККМ) е независим орган, който съветва британските власти по въпросите на миграцията. В доклада й се изтъква, че след Брекзита гражданите на държавите от ЕС не трябва да се ползват с преференции. Експертите препоръчват на правителството да облекчава приемането на мигранти с висока квалификация вместо ниско квалифицирани работници, предаде БТА. \"Не виждаме категорични причини, за да предлагаме различни правила за граждани от Европейската икономическа зона и такива извън нея, освен ако Обединеното кралство не желае да използва миграцията в преговорите\", се казва в доклада на ККМ, поръчан от правителството. Председателят на комисията Алън Манинг призна, че като цяло натискът от миграцията от ЕС е бил умерен и че британците са пострадали в по-голяма степен от повишаването на цените заради спадането на курса на лирата след референдума за Брекзита. Опасенията от имиграцията бяха основен фактор, довел до свикването на референдума от 2016 г. Премиерът Тереза Мей е казвала, че ще сложи край на свободното движение на хора, след като Великобритания напусне ЕС, но досега не е дала конкретна информация какви ще са новите правила за имигрантите от ЕС, припомни Ройтерс.", "date": "2018.09.18", "title": "Експертен доклад: Имигрантите от ЕС не трябва да ползват преференции след Брекзита"}
{"url": "https://www.24chasa.bg/novini/article/7061450", "text": "Френският вътрешен министър Жерар Колон смята за необходимо да се помогне на транзитни държави като Алжир и Мароко да спират миграционните потоци към Европа, предаде Франс прес. Алжир и Мароко са готови да работят с нас, но подсигуряването на границите им е сложно, изисква финансиране и ние трябва да им помогнем. Това заяви Колон в интервю за седмичника \"Експрес\", предаде БТА. Въпреки че броят на пристигащите в Европа е значително намалял в сравнение с 2015 г., през последните месеци се наблюдава активизиране на маршрута Мароко - Испания, каза Колон. Той припомни, че за осем месеца по него са преминали 33 795 души и нарече този миграционен поток \"притеснителен\". Запитан за политиката по експулсиране на лица с отхвърлени молби за убежище, Колон каза, че не си е поставил конкретна цел, но изрази намерение броят на депортациите да расте. По думите му тази година броят на експулсираните се е увеличил с 20 на сто. \"Франция трябва да покаже, че е щедра, като едновременно с това напомни, че не може всички да дойдат тук\", каза Колон. Министърът предупреди, че властите ще се отнасят строго към всякакви расистки прояви, каквито имаше неотдавна в Германия.", "date": "2018.09.18", "title": "Френският вътрешен министър: Да помогнем на Алжир и Мароко да спрат миграционния поток към Европа"}
{"url": "https://www.24chasa.bg/novini/article/7061468", "text": "Психолози ще влязат утре сутринта в класа на починалото в асансьор дете в Кюстендил. 10-годишното момче загина при нелеп инцидент в асансьор на блок в кв. Запад. Влязло с колелото си в кабината, на слизане от осмия етаж. Кормилото обаче го притиснало по шията и детето починало от задушаване. В класа на четвъртокласника ще работят двама психолози, а в другите паралелки - по един, казаха от основното училище, където през март се преместило да учи  момчето. Било много възпитано, дружелюбно, съучениците му бързо го приели и посрещнали радушно.", "date": "2018.09.18", "title": "Психолози в класа на починалото в асансьор дете"}
{"url": "https://www.24chasa.bg/novini/article/7061465", "text": "Ветеринарните власти трябва да установят причината за  .Това заяви заместник-министърът на земеделието, храните и горите доц. д-р Янко Иванов на брифинг след заседание на Областната епиозоотична комисия в Ямбол, съобщиха от пресцентъра на Министерство на земеделието, храните и горите. До този момент ветеринарните власти не са допускани да извършат прегледи на животните във фермата на Ана Петрова. Янко Иванов съобщи, че поради тази причина обслужващият лекар на Петрова, д-р Мартин Божков, е уведомил, че отказва да я обслужва. „Ние сме длъжни да й осигурим ветеринарномедицинска помощ. Българската агенция за безопасност на храните е назначила лекари от София и други общини, които да направят инвентаризация и клинични прегледи на наличните в обекта животни. Призовавам госпожа Петрова да допусне нашите органи да отидат да изяснят за какво става дума във фермата“, каза заместник - министър Иванов. По думите му трябва да се изясни причината за смъртността в конкретното стопанство, защото тя би могла да бъде вследствие от всичко, може да е зооноза и да е опасна за хората. „Тук говорим за общественото здраве, сега има възможност, с екип от специалисти от София, и с местните колеги да се изясни ситуацията“, уточни д-р Иванов. Според него е недопустимо сама г-жа Ана Петрова да провежда лечение на животните си. Той изтъкна, че за това им а медицински власти и специалисти, които трябва видят къде са труповете на умрелите животни, които се загробват на места, определени от кмета или от епизоотичната комисия. Следва да се напомни и, че собствениците на въпросното стадо не допускат през последните 2 месеца ветеринарните власти да вземат проби за изследване на животните. Не бяха спазени законовите изисквания за непрекъснат достъп на ветеринарните власти до стопанството, за което още тогава беше сезирана районната прокуратура.", "date": "2018.09.18", "title": "Зам.-министър Иванов: Ветеринарите трябва да установят причината за смъртта на овцете в Болярово"}
{"url": "https://www.24chasa.bg/novini/article/7061440", "text": "44% от участниците в анкета на   са готови да се абонират за изданието \"24 часа\", 10% искат абонамент за \"Идеален дом”, а по 8% - за „168 часа” и „Рецепти за здраве”. ( ) Това показват данните на анкета с въпрос  , в която са гласували над 1200 читатели на на 24chasa.bg.  7% са готови да се абонират за „Български фермер”, 6% за „Хоби фермер”, 6% за „Лекарите на които вярваме”, 4% за \"Съвременник\", 3% за \"Всичко за семейството\" и др.   Медийна група България вече 27 години е най-големият издател на печатни медии в страната и една от водещите информационни онлайн групи. Нашата цел – да информираме честно! Качествената и модерна журналистика е запазена марка на най-влиятелния всекидневник в страната -  . Устойчивият модел и високи стандарти на марката „24 часа” превърнаха онлайн изданието www.24chasa.bg във новинарски сайт №1 в България. Портфолиото включва още високотиражния таблоид   лидера в разследващата журналистика  , семейния вестник на българите  , любимия седмичник на пенсионера . Медийна група България е лидер и при агромедиите –   е водещият и най-авторитетен агровестник в страната. Сайтът www.bgfermer.bg е номер едно при онлайн агромедиите и предлага в реално време най-актуалната и точна информация за агробизнеса. Седмичникът   е незаменим помощник в двора, вилата и домашната ферма. Ние издаваме също и едни от най-популярните профилирани списаниия:  ,  ,  .  е уникален пътеводител в стила на живот, икономиката и политиката. В поредица от анкети \"24 часа\" ще попита своите читатели за своите продукти, за да да подобри още тяхното качество и да ги направи още по-близки до вкусовете на потребителите.  ", "date": "2018.09.18", "title": "Анкета: 44% искат абонамент за \"24 часа\", 10% за \"Идеален дом”, 8% за „168 часа”"}
{"url": "https://www.24chasa.bg/novini/article/7061658", "text": "Ръководителката на британското координационно звено на правоохранителните органи изрази днес опасение, че евентуален твърд Брекзит ще подкопае усилията за борба с тероризма и престъпността, предаде Ройтерс. Ако Обединеното кралство напусне ЕС, без да е сключило споразумение с блока, британските власти може да бъдат лишени от достъп до механизми като европейска заповед за арест или до данните, с които разполага правоохранителната служба Европол, предаде БТА. \"Съществуващите инструменти на ЕС ни позволяват да реагираме бързо и интелигентно при престъпления и тероризъм в Обединеното кралство и ЕС. Те ни правят по-добри в оказването на закрила на обществото\", каза Сара Торнтън, председател на Съвета на началниците на националната полиция. \"Алтернативите, които планираме да използваме, ако изобщо ги има, са до една по-бавни, по-бюрократични и в крайна сметка по-малко ефикасни\", добави тя.", "date": "2018.09.18", "title": "Британската полиция: Твърд Брекзит би подкопал усилията за борба с тероризма и престъпността"}
{"url": "https://www.24chasa.bg/novini/article/7061407", "text": "Районната прокуратура в Казанлък внесе обвинителен акт в съда срещу А. А., на 37 години, обвинена, че улеснила непълнолетния си син да заживее на съпружески начала с малолетно момиче, съобщиха днес от Апелативната прокуратура в Пловдив. Според обвинението, като пълнолетно лице А.А. предоставила жилище и оказвала помощ на 16-годишното си момче да заживее съпружески с момиче на 12 години, без двамата да са сключили брак - престъпление по чл. 191, ал.3 във връцка с ал. 2 на Наказателния кодекс. Престъплението било извършено в периода от август 2017 г. до 17 август т.г. Момичето и момчето се запознали в началото на миналата година в Казанлък и започнали да се срещат. Обвиняемата, майка на непълнолетното момче ги приела да живеят в тяхната къща като семейство. По-късно, през август 2017 г., направили ДгодежУ, с който било дадено началото на съвместното им съжителстване в дома на родителите на непълнолетния в Казанлък - по това време \"булката\" била все още само на 11 години. Жената подпомагала младото семейство финансово, както полагала и грижи за самите тях, и за домакинството им. През юни 2018 г. 12-годишната непълнолетна родила и дете. Предвиденото от закона наказание за престъплението, в което А.А. е обвинена, е лишаване от свобода от две до пет години, припомнят от прокуратурата. Предстои Районният съд в Казанлък да насрочи първо заседание по делото. От началото на 2018 г. за престъпления по чл.191 от Наказателния кодекс Районната прокуратура в Казанлък е предала на съд 47 лица, от които 41 са осъдени с влязъл в сила съдебен акт, обобщават от държавното обвинение.", "date": "2018.09.18", "title": "Майка на съд, събрала в семейство 16-годишния си син с момиче на 12 години"}
{"url": "https://www.24chasa.bg/novini/article/7061670", "text": "Република Македония ще направи голяма стъпка към присъединяването си към Европейския съюз, ако подкрепи смяната на името на страната на Република Северна Македония, заяви еврокомисарят по разширяването Йоханес Хан, цитиран от Асошиейтед прес и БТА. След разговори с македонския премиер Зоран Заев в Скопие Хан заяви, че гласуването на 30 септември е \"единствена в живота\" възможност за македонците да подобрят битието си. Гласуването за промяна на името би било важна стъпка за решаване на дългогодишния спор със съседна Гърция, която блокира присъединяването на Македония към ЕС, както и членството й в НАТО. Гърция отдавна иска смяна на името, защото твърди, че настоящото име на съседката й съдържа териториални претенции към северния гръцкия район Македония, както и към древното й културно наследство. Десетки западни представители, включително германският канцлер Ангела Меркел, генералният секретар на НАТО Йенс Столтенберг, американският министър на отбраната Джим Матис, посетиха Скопие през последните седмици, за да насърчат участието в референдума, който ще бъде валиден само ако в него се включат над 50 процента от регистрираните гласоподаватели. Германският външен министър Хако Маас също ще пристигне на посещение в Македония днес. Хан заяви, че споразумението е \"високо ценено\" от международната общност, защото би решило един дългогодишен спор. \"Това е доказателство за всички, че т. нар. замразени конфликти могат да бъдат решени, ако лидерите имат твърда готовност да решат въпроса\", посочи еврокомисарят. \"Това споразумение има ефекти, които са далеч отвъд ЕС\", добави той. Ако македонците подкрепят споразумението на референдума, парламентът на страната трябва да промени конституцията, за да бъде прието новото име. За да влезе в сила споразумението, гръцкият парламент трябва да го ратифицира след това.", "date": "2018.09.18", "title": "Йоханес Хан: Македония ще направи стъпка към ЕС, ако подкрепи договора за името"}
{"url": "https://www.24chasa.bg/novini/article/7061713", "text": "Гърция обяви днес, че ще премести 2000 мигранти от остров Лесбос в континенталната част на страната до края на месеца, предаде агенция Ройтерс. Правозащитни групи и местни власти критикуват правителството за лошите условия на живот в най-големия лагер за мигранти на остров Лесбос, който е препълнен почти три пъти над капацитета си. Около 9000 мигранти и бежанци живеят в бивша военна база в комбинация от корабни контейнери и паянтови палатки, докато капацитетът за настаняване е 3 100 души. Регионалният управител на Северно Егейско море заплаши да затвори лагера, ако до края на месеца властите не подобрят условията за живот там. \"Положението в Мория е наистина трудно\", заяви говорителят на правителството Димитрис Дзанакопулос. Около 3000 души бяха прехвърлени през лятото от Мория на континента, а други 700 бяха преместени миналата седмица, съобщи Дзанакопулос. Още 2000 ще бъдат преместени до края на септември, допълни той. Комисарят на ЕС за миграцията Димитрис Аврамопулос се очаква да посети Атина тази седмица за разговори с премиера Алексис Ципрас. Миналата седмица десетки хуманитарни организации призоваха Гърция да приведе центровете в подходящ за обитаване вид. Хуманитарната организация \"Лекари без граници\" заяви вчера, че се е сблъскала с безпрецедентна здравна криза в Мория, където много тийнейджъри са правили опит за самоубийство или се нараняват всяка седмица.", "date": "2018.09.18", "title": "Гърция мести мигранти от остров Лесбос \nна континента"}
{"url": "https://www.24chasa.bg/novini/article/7061744", "text": "Президентът на САЩ Доналд Тръмп заплаши днес с още мита Китай, ако Пекин засегне американските селскостопански и промишлени работници. Той обвини освен това Китай, че се опитва да повлияе на американските избори, накърнявайки интересите на фермери в САЩ, предаде Ройтерс, цитирана от БТА.  Тръмп отправи обвиненията в няколко съобщения в Туитър, след като двете страни си наложиха нови мита във все по-изострящия се търговски конфликт. В отговор на най-новите американски мита Пекин наложи днес мита върху американски вносни продукти, на стойност 60 милиарда долара. Доналд Тръмп обтегна търговските отношения с Пекин снощи, като обяви, че ще наложи вносни мита от 10 процента върху китайски стоки за 200 милиарда долара. Тези мита постепенно ще достигнат до 25 процента до края на годината. Президентът на САЩ каза, че Китай се опитва да използва търговията, за да го саботира преди частичните избори за Конгрес в САЩ на 6 ноември. Китай открито е заявявал, че активно се опитва да повлияе и промени изборите ни като напада нашите фермери, животновъди и промишлени работници, тъй като те са ми верни, написа Тръмп. Ще има големи и бързи икономически ответни мерки срещи Китай, ако нашите фермери, животновъди и/или промишлени работници бъдат засегнати, допълни президентът. Тръмп спечели изборите през 2016 година с голяма подкрепа от фермерите и работещите в производството. /БТА-ИКОНОМИКА ЕКСПРЕС/ София Ангелова", "date": "2018.09.18", "title": "Тръмп: Китай използва търговията, за да повлияе на предстоящите в САЩ избори"}
{"url": "https://www.24chasa.bg/novini/article/7061697", "text": "Не бих искал да наричам диалога между Борисов и Радев война, по-скоро е излишна конфронтация. Президентът твърди, че указът за освобождаване на Младен Маринов не е съгласуван с него. Тук не става въпрос за назначаване, а за освобождаване. Съгласува се указ за назначение. Това каза вицепремиерът Красимир Каракачанов в предаването \"Лице в лице\" по  . Не виждам какво има да се съгласува, проектът е издържан юридически. Народното събрание преценява дали въпросният човек ще бъде избран за министър. Ако един висш полицай пожелае да бъде освободен, какво може да го спре. Смятам, че някой е заблудил президента в този случай, коментира Каракачанов. Аз говоря за логика. Смятам, че не е нормално подобен формален акт да бъде повод за такава драма между институциите. Тук не виждам логика. Българският политически живот 28 години е алогичен, затова в момента сме по-зле от Албания. Там има логика на развитие, у нас всичко е на принципа на конфронтацията и на принципа да прецакаш другия, каза още той. Аз няма да вляза в подобна институционална война, на 53 години съм. Политическият елит 28 години без логика създава една практика, която не можем да наречем в никакъв случай полезна за държавността. Ако утре няма указ, няма как да бъде гласуван министерският пост на Маринов. Стига с тези войни, 28 години воюване помежду си. Никой не спечели от тези войни, допълни той. Трудно се справя политик в системата на МВР. За половин мандат, докато навлезеш, трябва да си ходиш. Мисля, че кандидатурата на Маринов е добра - той е минал по цялата стълбичка. Имам и лично впечатление за него. Познавам го и от двете страни на барикадата, знам начина му на мислене, допълни той.  За последните 40 дни не са допуснати 232 нелегални мигранти на границата при Малко Търново. Забелязва се, че част от полицаите на турска територия, които спираха мигрантите, са се оттеглили. Затова ние трябва да вземем съответните мерки. Аз съм доволен от това, което правят на терен момчетата, вчера бях на проверка. МВР и Министерството на отбраната се държат като български пазители на границата, оградата е наред. Проблеми има, те са свързани с недостига на техника, оборудване за нощно виждане, например. Тази сутрин разговарях с премиера, новата доставка от около 150 джипа - от нея да бъде отделена част за специалните части, каза още Каракачанов. ", "date": "2018.09.18", "title": "Каракачанов: Някой е заблудил президента по случая с указа за Младен Маринов"}
{"url": "https://www.24chasa.bg/novini/article/7061751", "text": "Служители от разузнаването и министерствата на отбраната на Турция и Русия ще съставят списък с радикалните групировки в сирийската провинция Идлиб. Това заяви турският външен министър Мевлют Чавушоглу, цитиран от ТАСС. Той посочи, че мониторингът на демилитаризираната зона в Идлиб ще бъде извършван с помощта на безпилотни самолети. Чавушоглу уточни, че за да бъдат напълно ефективни контратерористичните мерки, представители на разузнавателните служби и военните министерства на Турция и Русия ще имат консултации за съставяне на списък с радикалните групировки в Идлиб, предаде БТА.  Чавушоглу каза, че демилитаризираната зона ще бъде с ширина 15-20 километра и ще бъде окончателно определена от технически делегации на двете страни, които ще проучат ситуацията на място. Той добави, че патрулирането в Идлиб ще се извършва съвместно с руски военни в съответствие със споразуменията от Сочи, където вчера се срещнаха президентите на Русия и Турция Владимир Путин и Реджеп Тайип Ердоган. Чавушоглу подчерта, че Анкара няма да допусне терористи в зоната, където е била извършена операцията \"Ефратски щит\" (в Северна Сирия). Русия и Турция се договориха да създадат от 15 октомври демилитаризирана зона по линията на съприкосновение на правителствените войски на Сирия и въоръжената опозиция.", "date": "2018.09.18", "title": "Турция и Русия ще съставят списък с радикалните групировки в Идлиб"}
{"url": "https://www.24chasa.bg/novini/article/7061755", "text": "Севернокорейският лидер Ким Чен Ун заяви днес, че неговата \"историческа\" среща с американския президент Доналд Тръмп в Сингапур е стабилизирала сигурността в региона и че очаква по-нататъшен напредък при междукорейските преговори на най-високо равнище, насочени към съживяване на намиращата се в застой дипломация по ядрения въпрос, предаде Ройтерс, цитирана от БТА.  Ким благодари на южнокорейския президент Мун Дже-ин за това, че е направил възможна срещата в Сингапур през юни. \"Благодарение на това политическата обстановка в региона се стабилизира и очаквам още резултати към напредък\", каза Ким на Мун в началото на тяхната среща в Пхенян днес. Първият кръг от преговорите между лидерите на двете Кореи продължи два часа и се проведе в сградата на Централния комитет на Корейската трудова партия. Това е третата им среща тази година. Мун изрази благодарност за взетото от Ким \"смело решение да започне нова ера\". Преговорите ще бъдат лакмус за нова среща между Ким и Тръмп, каквато севернокорейският лидер предложи неотдавна. А Мун се опитва да разработи предложение, съчетаващо рамка за денуклеаризацията на Северна Корея и съвместна декларация за спиране на Корейската война от 1950-1953 г. Лидерите на двете Кореи трябва да се срещнат отново утре. За разлика от предишните им срещи, когато самият факт, че те се срещнаха и подновиха диалога, се разгледаше като голяма стъпка напред, сега Мун е подложен на по-голям натиск да си тръгне от Северна Корея в четвъртък, когато приключват преговорите, с някакви конкретни постижения, отбелязва Асошиейтед прес. Една от целите на Мун, която интересува и Ким, ясно личи от хората, които той е взел със себе си. Южнокорейският президент е придружаван от вицепрезидента на компанията \"Самсунг\" И Дже-йон и други бизнес лидери, което подчертава надеждите му да разшири трансграничните проекти. В момента обаче всички големи съвместни проекти между двете Кореи са блокирани заради предвожданите от САЩ санкции. Но ядреният въпрос със сигурност ще хвърли сянка върху преговорите по съвместни проекти. Преди да тръгне от Сеул, Мун обеща да настоява за \"необратим, постоянен мир\" и за подобряване на диалога между Пхенян и Вашингтон. \"Тази среща на върха може да бъде много смислена, ако доведе до подновяване на преговорите между Северна Корея и САЩ\", каза Мун тази сутрин, преди да замине. \"За Южна и Северна Корея е много важно да се срещат често, а ние се насочваме към етап, при който можем да се срещаме, когато поискаме\", заяви той. Печатният орган на Корейската трудова партия в. \"Нодон синмун\" обаче изстреля словесен залп срещу Вашингтон, който може да направи задачата на Мун още по-сложна, обвинявайки единствено САЩ за липсата на напредък в преговорите за денуклеаризация. Изданието заяви, че Вашингтон \"упорито настоява\" Пхенян първо да ликвидира ядрените си оръжия - подход, \"отхвърлен при миналите разговори между КНДР и САЩ\", като същевременно не показва желание за изграждане на доверие, \"включително обявяването на края на войната, което вече е обещал\". Ким се извини на Мун за \"занемарения вид\" на резиденцията, в която южнокорейският президент трябва да прекара две нощи, посочва ТАСС. \"Господин президентът е посещавал много държави по света. Разбира се, в сравнение с развитите страни видът тук е малко занемарен\", каза Ким. Той призна, че се е притеснявал, че не е могъл да окаже достоен прием на Мун при предишната им среща в граничното село Панминчжон през май. \"Затова очаквахме днешния ден и с всички сили се постарахме да подготвим тази резиденция и програмата. Възможно е това да не е (съответстващият на нивото на президента) висок стандарт, но се надяваме, че сърдечно ще го приемете\", заяви Ким.", "date": "2018.09.18", "title": "Ким Чен Ун: Срещата с Тръмп стабилизира региона"}
