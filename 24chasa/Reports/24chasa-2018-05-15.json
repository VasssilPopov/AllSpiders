{"url": "https://www.24chasa.bg/novini/article/6864415", "text": "27-годишен търновец беше задържан, след като гърмял с газов пистолет и замерял с пълни бирени бутилки колата на известния режисьор Люси Иларионов. Случката се разиграла в ранния следобед в неделя на главния път София - Варна в района на разклона за търновското село Балван. Люси пътувал от Варна към столицата с приятелката си - певицата Ани Хуанг. Режисьорът бил с мерцедеса си, а юристът Атанас Мандичев карал форд. “Той караше бавно, аз му бипнах и видях, че говори по телефона”, разказа пред “24 часа” Иларионов. Той обясни, че когато на пътя имало прекъсната линия, изпреварил Мандичев. След няколко километра обаче имало знак за ограничение от 60 км/ч. Затова Иларионов намалил. Тогава Мандичев на свой ред бипнал.  “Започна да ме притиска, а след секунди метна и бутилка бира по колата ми, но не ни уцели. Погледнах в огледалото и видях как той с лявата си ръка стреля с пистолет”, разказа режисьорът. Чул се гръм, а Хуанг попитала: “Какво стана, гума ли спукахме”. Иларионов ѝ обяснил за стрелбата и ѝ казал да снима с телефона си. Певицата успяла да заснеме мятането на втора бутилка по колата им. “Заформихме си нещо като гонка. Ани се уплаши, той опита да ни мине отстрани, а тя се притесни да не стреля и оттам по нас”, разказа режисьорът. След минути Мандичев отбил по друг път, а Иларионов подал сигнал на тел. 112. Пристигнала патрулка, а друга се заела да търси Мандичев. В крайна сметка той сам отишъл в районното. Двамата давали обяснения близо 3 часа в полицейското управление във Велико Търново. Колата на Мандичев била претърсена, но не бил открит пистолет. Според Иларионов това е нормално, тъй като имал време да го скрие. Мъжът има газов пистолет, но нямало данни да го е използвал, казаха от полицията. Пътният хулиган бил задържан с полицейска мярка до 24 часа, съобщи полицията. Срещу него е образувано досъдебно производство за хулиганство на пътя. Пред приятели той казал, че нищо от историята на режисьора не е вярно и истината ще излезе наяве по време на делото. Иларионов пък е категоричен, че е имало и стрелба, и не може да си обясни как е възможно юрист да си позволи такова поведение. Разследването по случая продължава.", "date": "2018.05.15", "title": "Млад юрист мята бутилки по мерцедеса на Люси Иларионов. Режисьорът: Стреля по нас (Обзор)"}
{"url": "https://www.24chasa.bg/novini/article/6864542", "text": "Министерството на регионалното развитие и благоустройството /МРРБ/ започва образователно-патриотична кампания, насочена към учениците от цялата страна, съобщиха от пресцентъра на МРРБ. Кампанията се нарича \"Моят град е моята крепост\" и си поставя задачата да накара младите хора да се гордеят още повече с родните си места. Това е обявил пред журналисти в комплекса \"Слънчев бряг\" министърът на регионалното развитие и благоустройството Николай Нанков. Там той е открил 12-тото заседание на Комитета за наблюдение на Оперативна програма \"Региони в растеж\" Партньор на инициативата е Министерството на образованието и науката. Димитър Рачков и Васил Василев - Зуека ще са водещи на кампанията на МРРБ. Отчитаме сериозен напредък по изпълнението на Оперативна програма \"Региони в растеж\" 2014-2020 г. Програмата е обявена напълно за кандидатстване, като 73% от средствата, които са общо над 3 млрд. лв., вече са договорени, е отчел министър Нанков. Сключените договори по програмата вече са 495. Очаква се до края на годината да приключат 163 проекта. Разплатените средства са около 660 млн. лв., като очакванията са до края на годината да бъдат разплатени минимум още около 300 млн. лв., съобщил регионалният министър. Той коментирал, че ще бъде предложено да бъде пренасочен ресурс от 209 млн. лв. към мярката за модернизиране на образователната инфраструктура в страната от мярката за енергийна ефективност на публични сгради в големите градове.", "date": "2018.05.15", "title": "Започва кампания \"Моят град е моята крепост\", цели младите да обикнат родните си места"}
{"url": "https://www.24chasa.bg/novini/article/6864550", "text": "Работна група ще изготви изцяло нов проект на Закон за хората с увреждания. Това решиха по време на среща днес министърът на труда и социалната политика Бисер Петков, председателят на парламентарната комисия по здравеопазване д-р Даниела Дариткова, заместник-председателят на парламентарната комисия по труда и социалната политика Светлана Ангелова, представители на национално представителните организации на и за хората с увреждания и родители на деца с увреждания, съобщиха от социалното министерство. Основната цел е новият нормативен акт да бъде синхронизиран с Конвенцията за правата на хората с увреждания, която беше ратифицирана от Народното събрание през 2012 г. В законопроекта ще бъде регламентирано правото на лична помощ за хората, които имат нужда от такава в ежедневните си дейности. Личната помощ ще бъде отпускана на база на социалната оценка на индивидуалните потребности, която по-добре ще отчита нуждите на хората. Законопроектът предвижда промяна на функциите на Агенцията за хората с увреждания. Участниците в дискусията са се обединили около предложенията да бъдат подсилени мерките, осигуряващи възможност за интегрирана работна среда за хората с увреждания. Участниците в срещата са се обединили около извода, че е необходимо повече време за изработването на нов закон. Министър Петков е уверил, че желанието е законопроектът да бъде приет в рамките на тази година. Съставът на работната група ще бъде разширен с представители на родители на деца с увреждания.", "date": "2018.05.15", "title": "Работна група прави нов закон за хората с увреждания"}
{"url": "https://www.24chasa.bg/novini/article/6864554", "text": "Френският президент Еманюел Макрон изрази силното си безпокойство от положението в ивицата Газа и призова за диалог за съживяване на израелско-палестинския мирен процес в разговор с израелския премиер Бенямин Нетаняху, предадоха Франс прес и ДПА. В телефонния разговор френският президент е осъдил насилието в ивицата Газа и е подчертал важността да бъдат защитени цивилното население и правото на мирен протест, съобщи Елисейският дворец, предава БТА. Вчера 60 палестинци бяха убити, а 2400 - ранени при стрелба на израелски военни и вдишване на сълзотворен газ в ивицата Газа при масови протести и сблъсъци при границата с Израел. Протестите бяха насочени срещу откриването на посолството на САЩ в Ерусалим. Макрон е повторил пред Нетаняху колко важен е диалогът за съживяване на израелско-палестинския мирен процес, заяви френското президентство. Вчера френският президент обсъди напрежението в Близкия изток с йорданския крал Абдула Втори и палестинския президент Махмуд Абас. В тези разговори той осъди насилието на израелските въоръжени сили срещу палестинските демонстранти в ивицата Газа, като същевременно потвърди подкрепата си за сигурността на Израел.", "date": "2018.05.15", "title": "Макрон призова Нетаняху към диалог \nс палестинците"}
{"url": "https://www.24chasa.bg/novini/article/6864565", "text": "Руският опозиционер Алексей Навални бе осъден на 30 дни \"административен арест\" за организиране на неразрешена демонстрация два дни преди встъпването в длъжност на президента Путин за нов мандат, предадоха Франс прес и ТАСС. Навални е признат за виновен по член 20.2 (за организиране на неразрешени обществени прояви) и е осъден на 30 дни лишаване от свобода, обяви Тверският съд в Москва след около пет часа гледане на делото, предава БТА. \"Вече ми дадоха 30 дни, но \"процесът\" продължава. Разглеждат друг случай. Какво странно усещане\", написа Навални в Туитър. Навални е на съд и за неподчинение на силите на реда. Редовно изправяният пред съда опозиционер през последните месеци зачести организирането на демонстрации за оказване на натиск над Кремъл, след като съдът му забрани да се яви на президентските избори на 18 март, очаквано спечелени от Владимир Путин. В проявите участват много млади хора, които масово споделят в социалните мрежи разследванията на 41-годишния опозиционер за корумпираността на управляващите, отбелязва АФП. На 5 май Навални призова привържениците си да се включат в демонстрация под надслов \"Той не ни е цар\". Хиляди хора демонстрираха в много руски градове. Навални бе задържан в Москва на протест, съпътстван от сблъсъци между негови поддръжници и хора в камуфлажни униформи, които скандираха прокремълски лозунги. Полицията разпръсна демонстрацията със сила, припомня АФП. Последното задържане на Навални е от края на февруари след демонстрация през януари, но тогава той не бе осъден на арест. През октомври опозиционерът бе осъден на 20 дни арест за призоваване към неразрешени обществени прояви. При входа на съда, който бе блокиран със заграждения полицейска охрана, неколцина привърженици на Навални следяха в реално време хода на делото по мобилните си телефони, допълва агенцията. Московският Тверски съд днес наложи още 15 денонощия арест на опозиционера Алексей Навални, като го призна за виновен в административно закононарушение - неподчинение на сътрудник на полицията по време на неразрешена акция в центъра на столицата на 5 май, предаде ТАСС. Очаква се защитата да обжалва.", "date": "2018.05.15", "title": "30 дни арест дадоха на Навални заради организиране на неразрешен митинг"}
{"url": "https://www.24chasa.bg/novini/article/6864525", "text": "Ogilvy Group България представи новата медийна компания с бранда Wavemaker, която е част от най-голямата група за медийно планиране в света GroupM. Агенцията се фокусира в управлението на микса от медии, съдържание и технологии, така че да работят най-ефективно за специфичните цели на локални и глобални клиeнти. Wavemaker e нов бранд в портфолиото на GroupM, част от най-голямата комуникационна група в света WPP, и обединява глобалните бизнеси на агенциите MEC и Maxus. С лиценза за Wavemaker Ogilvy Group България става основният локален партньор на WPP. Управлението на новата агенция се поема от Владимир Стоилов, дългогодишен кадър на Ogilvy Group Bulgaria, с 12-годишен опит на българския медиен пазар. “Като най-голямата компания за управление на медийни инвестиции, ние носим отговорност за всяка трета реклама, която достига до аудиториите във всички точки на земното кълбо”, казва Гавин Дюк, изпълнителен директор на GroupM за Централна и Източна Eвропа, който пристигна у нас за представянето на новата агенция. “Wavemaker e агенция с нова концепция. Растежът на всеки бизнес днес е възможен, ако познаваме наистина добре клиентите. Wavemaker разполага с най-дълбоката база данни за това как потребителите взимат решения. Вече сме анализирали повече от 350 хиляди потребители на повече от 70 продуктови категории по целия свят и можем да достигаме до тях не просто през медии, а през интересно съдържание, базирано на анализа на данни чрез технологии. Това познание е основата на нашите комуникационни стратегии и дава истинско предимство на нашите клиенти”, казва Павел Гала, управляващ партньор на Wavemaker глобално, който също e в София за официалното представяне на бранда. “Wavemaker предлага пълно медийно обслужване. Отличава ни начинът, по който синхронизираме медии, съдържаниe и технологии, за да работят най-добре за резултатите на нашите клиенти”, каза Владимир Стоилов, управляващ директор на Wavemaker в България. “Стартираме с екип от специалисти в областта на традиционните и дигитални медии, медийни изследвания и потребителски нагласи, част от които са досегашни служители на Ogilvy Group, и планираме скорошно разширявaне\", добави той. Екипът работи с бранда Wavemaker на българския пазар oт началото на 2018 г. и вече обслужва редица глобални и локални клиенти, сред които DM, Lavazza, Skechers, Edgewell и Kаrcher. Владимир Стоилов има образователни степени по социология и маркетинг и започва кариерата си като част от екипа на Nielsen, занимаващ се със социологически и пазарни проучвания. През 2007 г. започва работа в Ogilvy Group Bulgaria като медия планьор в Mindshare, където се развива професионално през следващите 12 години. През последните няколко години е част от мениджмънт екипа на групата и отговаря за стратегическото планиране на най-големите клиенти, сформиранe и обучение на екипи и управление на работния процес. Към момента Ogilvy Group България включва седем компании: Ogilvy&Mather Advertising, Ogilvy Action, Ogilvy PR, Mindshare, MediaCom, Wavemaker, Intomedia и две стратегически партньорства с Metric DS и Knoway.  Сред клиентите на групата в България са Mtel, Kaufland, Unicredit Bulbank, Procter & Gamble, GSK, Unilever и oще над 60 марки, като 30% от тях са лидери на пазара в съответния бранш. GroupM e световният лидер в управлението на медийни инвестиции. Компанията предлага инструменти за достигане или създаване на ценна аудитория и инвестира в хора, съдържание, технологии и данни, за да направи агенциите си оптимално ефективни. Тя обслужва дъщерните медийни компании в мрежата WPP: Mindshare, MediaCom и Wavemaker.", "date": "2018.05.15", "title": "Ogilvy Group България представи новата медийна агенция Wavemake"}
{"url": "https://www.24chasa.bg/novini/article/6864579", "text": "Българският премиер Бойко Борисов ще представи пред европейските премиери и президенти компромисни текстове за промяна на правилата при международните превози. Това обяви той след разговори с испанския министър-председател Мариано Рахой. Компромисните текстове са написани от българското правителство и Европейската комисия, разказа Борисов. Ден по-рано той имаше среща и с транспортната комисарка Виолета Булц. „Единственото възможно решение на този проблем е намирането на компромис. Многократно съм разговарял с всички и с канцлерката Ангела Меркел, и с президента Еманюел Макрон. Предложенията в момента, които защитават големите държави, са от полза на големите превозвачески фирми, а най-голямата фирма е френска, и те искат да намалят конкуренцията в наше лице“, коментира Борисов след разговорите си с Мариано Рахой. Преди това испанският премиер обяви, че подкрепя българската позиция и Испания също трябва да защити превозвачите си. Проблемните предложения предвиждат международните шофьори да спят в хотели по време на задължителните си почивки на всеки 48 часа, а на всеки три седмици да се прибират за почивка при семействата си. „А кой ще плаща тези хотели, как шофьорът ще стига до тях? А кой отговаря за товара в камиона, който ако го откраднат докато го няма шофьора не му важи застраховката“, запита Борисов в изказването си. Премиерът използва пресконференцията си с Мариано Рахой и за да отговори на критиките срещу него по-рано през деня, които отправи БСП. „Да тръгнеш срещу Франция, Германия, Холандия, Белгия е много смело. Не съм спрял да преговарям за превозвачите, но не съм толкова смел и гръмогласен да обиждам Франция и Германия и да ги плаша. А и на тях много им пука“, коментира Борисов. Испания подкрепя усилията на България за интеграцията на Западните Балкани, обяви след срещата си с Борисов испанският премиер Мариано Рахой. Той подчерта, че страната му не признава независимостта на Косово, но ще подпише декларацията на ЕС за срещата със страните от Балканите, която е в четвъртък в София. Самият Рахой обаче няма да участва в нея. Той благодари на Борисов, че от политическата декларация са махнати текстове, които смущават Испания по отношение на Косово. Рахой подчерта, че специално е дошъл в София ден преди останалите европейски лидери, за да засвидетелства специалната си подкрепа. „Приемам тази позиция на Испания, въпреки че между Косово и Каталуния няма нищо общо“, коментира пък Борисов. „Трябва да превърнем Балканите в една строителна площадка, така както Испания се промени за 20 години“, заяви още Борисов. Българското председателство е едно от най-успешните председателства на Съвета на ЕС, похвали още Мариано Рахой. Как Брекзит ще засегне българите и испанците и какъв трябва да е новият бюджет на ЕС след излизането на Великобритания също е било обсъдено от двамата премиери. Испания също като България иска запазване на кохезионните фондове до 2027 г.", "date": "2018.05.15", "title": "Борисов предлага на евролидерите компромис за тираджиите (Обзор)"}
{"url": "https://www.24chasa.bg/novini/article/6864436", "text": "Съдийската колегия на Висшия съдебен съвет (ВСС) призова обществото и другите две власти да подкрепят съдебната система срещу публичните атаки и обругаването на съда без факти и аргументи. Позицията на съдебните кадровици бе изразена на заседание във вторник. Становището бе огласено от говорителя на ВСС Цветинка Пашкунова в момент, когато служители на агенция ПИК и граждани протестираха срещу решение на съдията от Софийския районен съд Силвия Хазърбасанова. Тя на първа инстанция осъди медията да плати 3 хил. лв. на учителя Емил Джасим за клевета. Става дума за публикацията “СКАНДАЛНА ГАВРА! Историк и учител от “Да, България” хули българщината навръх 3 март, нарича Левски лайно”. Според съда в материала са изложени неверни факти. Публикацията отразява лекция на учителя през 2014 г. на TEDxBG форум. На него Джасим разказва случка между деца на негови приятели, при която едно от тях чуло негов съученик да казва, че Левски е лайно, и го изказало на госпожата. Съдия Хазърбасанова установява, че от публикацията на ПИК излизало, че това са думи на Джасим, което не е вярно. След съдебното решение в сайта собственикът му Недялко Недялков казва, че Хазърбасанова “няма да бъде забравена, да си знае”, “няма да я оставя на мира” и че следващата крачка ще е митинг пред СРС, защото е време “съдиите да бъдат извадени на светло” и “да отговарят за постъпките си”. Според магистрати съдийката Хазърбасанова е била следена и снимана от журналисти пред дома ѝ. Тя споделила пред свои колеги, че се чувства застрашена. Позицията на ВСС завършва с извода, че свободата на словото е преди всичко дълг и призвание “на информирани и компетентни професионалисти от обективни и независими медии”. Час и половина след старта на заседанието на ВСС под прозорците започна протестът. С мегафон Недялков зовеше: “Да извадим Сорос от съдебната система”, “Това не са български съдии, те са съдии на фондация “Америка за България”, “Кажете г-н Панов, Левски лайно ли е”. На протеста в защита на ПИК присъства и председателят на антикорупционната комисия в парламента Борис Ячев, депутат от “Обединени патриоти”. Ячев каза, че българският съдия не трябва да се крие зад независимостта си, тъй като е публична личност като всеки депутат, кмет и други. Над 400 съдии от върховни и районни съдилища в страната излязоха с декларации в подкрепа на Хазърбасанова. В нейна защита се обяви и Съюзът на съдиите. ", "date": "2018.05.15", "title": "ПИК протестира заради присъда, ВСС: Оказва натиск върху съда!"}
{"url": "https://www.24chasa.bg/novini/article/6864519", "text": "Българската група от компании за инвестиции в имоти AG Capital и Old Mutual Property, част от южноафриканския фонд Old Mutual Group, създават ново дружество - Lion's Head Investments. Плановете му са да придобива офис имоти в България и региона, съобщиха вчера изпълнителният директор на AG Capital Христо Илиев и Хайн Смит, член на борда на директорите на Lion's Head. “Полиграфия офис център” и “Мегапарк”, който се намира до купения наскоро от друг южноафрикански фонд The Mall, са първите сгради, които се включват в портфолиото. Към него спадат и три сгради в офис парка Oregon в Букурещ. Общата стойност на инвестицията на Lion's Head Investments в петте сгради е 310 млн., евро. Засега от южноафриканския фонд отказват да кажат какви са дяловете им в компаниите собственици на сградите. Общата площ на управляваните офис площи е 235 хил. кв. м. Последните две сделки са договорени, но все още чакат разрешение от КЗК. Новата част от “Полиграфия офис център” беше открита във вторник в присъствието на кмета на София Йорданка Фандъкова и зам.-министъра на регионалното развитие Валентин Йовев. Площта на “Полиграфия офис център” е 35 хил. кв. м. В момента там - в друга част на сградата, изградена преди това, работят около 2 хил. души, като се очаква да нараснат до 3 хил. Южноафриканската група Old Mutual Group има 170 г. история и пазарна капитализация от 13 млрд. долара, оперира в 35 държави. Хайн Смит заяви, че освен към офис сгради дружеството има интерес и към други обекти. В Южна Африка то има 8 търговски центъра, както и логистични паркове. Въпреки че наскоро някои от столичните молове станаха притежание на други южноафрикански фондове, новото инвестиционно дружество засега няма интерес към търговски центрове. Компанията има дългосрочни цели в България, а освен в Румъния има интерес и за развитие в Сърбия, Хърватия, Гърция и Унгария.", "date": "2018.05.15", "title": "Южноафриканци  почват да купуват и офис сгради"}
{"url": "https://www.24chasa.bg/novini/article/6864587", "text": "В резултат на създадената от СДВР организация за охрана на обществения ред в столицата, не са регистрирани напрежение и инциденти по време на днешния футболен мач между отборите на „Левски“ и ЦСКА на Националния стадион „Васил Левски“. Столичната полиция предприе всички мерки за обезпечаване на реда и сигурността на гражданите. Посетителите на срещата бяха проверявани щателно на изградените в района на стадиона контролно-пропускателни пунктове. Преди началото на мача, в различни районни управления за установяване на самоличност са били отведени 13 д., един е бил задържан за притежаване на наркотични вещества. Това съобщиха от пресцентъра на МВР. Седмина във видимо нетрезво състояние не са допуснати до стадиона. Непосредствено на входа на стадиона, на изградените контролно-пропускателни пунктове са задържани двама: един с наркотични вещества и маска и един – за неизпълнение на полицейско разпореждане и агресивно поведение.", "date": "2018.05.15", "title": "16 са арестувани преди мача \"Левски\"-ЦСКА"}
{"url": "https://www.24chasa.bg/novini/article/6864561", "text": "Варна е градът, в който най-лесно може да се започне бизнес в Източна Европа. Тази оценка на Световната банка обяви пред десетки представители на малкия и средния бизнес кметът на морската столица Иван Портних. Той откри обучителен семинар за предприемачи - част от кампанията за подпомагане на малкия бизнес в България, чиито инициатори са “24 часа” и Изпълнителната агенция за насърчаване на малките и средните предприятия (ИАНМСП). Партньори на инициативата са Министерството на икономиката, Конфедерацията на работодателите в България, Българската агенция за експортно застраховане и Пощенска банка. Фокус на дискусията бяха възможностите за финансиране на проекти по Оперативна програма “Конкурентоспособност”, за увеличаване на продажбите и търсене на нови пазари чрез инструментите на ИАНМСП у нас и в чужбина, както и за разширяване на производството чрез През последните 2 г. работим активно по възможностите за оптимални условия за наши и чужди инвеститори - за изграждането на логистични паркове и индустриални зони. Включени са и съседните на Варна градове от областта - Аксаково, Девня, Белослав. Гледаме да използваме максимално наличните ресурси - пристанищата, жп и пътна инфраструктура, заяви кметът Иван Портних. Той съобщи, че предстои изграждането на нов завод. “В план е проект около Варненското езеро и не закъсняват първите резултати - край Белослав предстои да се реализира завод за 40 милиона евро. Това са нови работни места и нови възможности. Ползва се наличната икономическа инфраструктура и нараства инвестиционният интерес, каза Портних. Пред местния бизнес кметът на Варна обяви още, че се водят преговори с 4 компании за индустриални зони съответно на площ от 1800 до 5000 дка. “Щастлив съм, че тази среща се провежда във Варна, защото малкият и средния бизнес са изключително важни както за града ни, така и за хората, които живеят в него. Община Варна полага изключително много усилия за промяна на облика на града ни, мащабни инфраструктурни проекти се реализираха през последните 2 години. С добро съчетание на средствата от общинския бюджет и от държавата и през тази година не само успяхме да запазим този темп на обновяване, но и да го ускоряваме. в различни направления по отношение на обновяването на инфраструктурата на града. Важно е да създаваме и по-добра среда за живот, образование и бизнес, младите хора да избират Варна като място, където да получат своето образование и да се реализират професионално, и именно тук е ролята на бизнеса. Извели сме няколко приоритета като морска община - туризъм, морска индустрия, добра основа за развитие в IT и аутсорсинг сектора. Варна бе избрана за един от 30-те дигитални хъба на Европейската комисия за Югоизточна Европа, което е безспорен успех и добра основа да започнем с общи усилия да надграждаме, добави Иван Портних. Кметът се обърна към представители на бизнеса: “Знам с колко трудности се сблъсквате във вашите стъпки от бизнеса си. Работим ефективно за Една такава среща е изключително полезна, за да се идентифицират проблемите и да се начертаят конкретни стъпки, които да облекчат бизнес средата в града ни”. На форума фирмите разбраха как могат да си осигурят защита от държавата при неплащане, забавено плащане по търговска сделка или изпадане в несъстоятелност на партньорски фирми. Представителите на местния бизнес научиха още начини за допълнително финансиране, условията за кандидатстване по програми, възможностите за участия в международни панаири и помощта, която малките фирми могат да получат при подаване на заявления за участие. Предимство по някои от програмите за подпомагане имат новосъзданени фирми, както и прохождащите в бизнеса млади хора.", "date": "2018.05.15", "title": "4 фирми с интерес към икономически зони във Варна, 40 млн. евро за нов завод до Белослав"}
{"url": "https://www.24chasa.bg/novini/article/6864459", "text": "Кипърското правителство заяви, че островната държава ще се върне към пълна трудова заетост в срок до три години, ако силният растеж в икономиката продължи, предаде Асошиейтед прес. Статистическият институт съобщи днес, че икономическият растеж на Кипър през първото тримесечие на годината е бил от 3,8 на сто. Правителственият говорител Продромос Продрому заяви, че това е 13-ото поредно тримесечие, в което икономиката отбелязва растеж и че се очаква заетостта да се покачи с 3,5 на сто през настоящата година, предава БТА. Говорителят изтъкна, че безработицата е спаднала през март до 9,1 процента, от 16 процента през 2013 г. Това е годината, в която финансова криза принуди Кипър да приеме спасителна програма от кредиторите, за да избегне банкрут. По думите на Продрому правителството ше продължи с икономическите реформи в подкрепа на растежа.", "date": "2018.05.15", "title": "Кипър очаква силният растеж да донесе пълна трудова заетост"}
{"url": "https://www.24chasa.bg/novini/article/6864460", "text": "Новият сепаратистки лидер на правителството на Каталуня Ким Тора поиска от испанския премиер Мариано Рахой да се съгласи на среща с него, предаде Франс прес. \"Моля определете дата и място\" за среща, каза Ким Тора на пресконференция в Берлин, където днес посети бившия каталунски лидер Карлес Пучдемон, предава БТА. \"Първата цел на новото каталунско правителство е да предложи диалог на испанското правителство\", заяви Тора и добави, че ще изпрати писмо в този смисъл на Рахой. Очаква се в скоро време Ким Тора да състави правителството си, което автоматично ще отмени наложената от централното правителство опека над областта със 7,5 милиона жители. Мадрид пое прекия контрол над Каталуня, след като сепаратистките депутати обявиха независимост на областта от Испания на 27 октомври м.г. Консервативното правителство на Рахой обаче напомня, че може във всеки един момент отново да поеме контрола над Каталуня, ако Тора наруши конституцията. Тора добави, че е дошъл в германската столица, за да изрази почитта си към Пучдемон, когото нарече законен премиер на Каталуня. Сега бившият каталунски лидер е намира в Германия и очаква решение на германския съд, който разглежда въпроса за екстрадирането му в Испания. Именно той предложи кандидатурата на своя съратник Тора за регионален лидер. Вчера парламентът в Барселона избра 55-годишния Тора за премиер с 66 гласа срещу 65 при 4-ма въздържали се. Пучдемон също призова за диалог. \"Единственото средство за решение на този конфликт, който е политически - това е демокрацията\", каза бившият каталунски лидер, който избяга от Испания, за да не бъде арестуван.", "date": "2018.05.15", "title": "Лидерът на Каталуня Ким Тора: Първата ни цел е диалог с Мадрид"}
{"url": "https://www.24chasa.bg/novini/article/6864483", "text": "Турският президент Реджеп Тайип Ердоган заяви, че израелският премиер има палестинска кръв по ръцете си и не може да скрие това, като напада Турция, съобщава електронното издание на в. \"Хюриет\". Тези критики към Бенямин Нетаняху Ердоган публикува в Туитър, след като израелският премиер заяви днес, че не приема да бъде поучаван от президента на Турция. Вчера Ердоган критикува остро действията на израелските сили в Газа, предава БТА. \"Нетаняху е премиер на държава на апартейда, която повече от 60 години окупира земите на беззащитни хора в нарушение на резолюциите на ООН\", написа Ердоган. \"Той има палестинска кръв по ръцете си и не може да прикрие престъпленията си, нападайки Турция. Искаш урок по човечност? Прочети десетте божи заповеди\", препоръча Ердоган на Нетаняху. По-рано днес израелският премиер публикува пост в Туитър, в който заявява: \"Ердоган е сред най-големите поддръжници на Хамас и няма съмнение, че добре разбира тероризма и зверствата. Препоръчвам му да не ни чете морал\".", "date": "2018.05.15", "title": "Ердоган: Нетаняху има палестинска кръв по ръцете си и не може да прикрие това, като напада Турция"}
{"url": "https://www.24chasa.bg/novini/article/6864456", "text": "Трагично се развиха събитията около 48-годишния Христо Ангелов, който изчезна на път за Лондон, съобщиха за \"24 часа\" негови близки. Бургазлията е починал от инфаркт в автобуса на път за Лондон на 12 май. Това съобщил непознат на сина Ростислав, който също живее в Лондон и организира акция по издирване на баща си в социалните мрежи. Непознатият пътувал в автобуса, в който се случило нещастието , а след като прочел информация в интернет за изчезналия българин, се свързал с Ростислав Христов. Както 24 часа пръв съобщи, Христо Ангелов излетял за Лондон на 12 май. Той кацнал на летище Лутън, казал на свой познат, с когото пътували в самолета, че бърза да хване автобуса и от тогава следите му се изгубили. Мобилният му телефон първо давал свободно, а от 14 май бил изключен. Семейството на починалия мъж благодари на всички, които се включиха в издирването на Христо Ангелов и станаха съпричастни с личната им трагедия.", "date": "2018.05.15", "title": "Трагедия! Изчезналият на път за Лондон бургазлия издъхнал от инфаркт"}
{"url": "https://www.24chasa.bg/novini/article/6864510", "text": "Израел изгони днес турския консул в Ерусалим, съобщи външното министерство на страната, предаде Ройтерс. Говорител на министерството каза, че консулът е бил повикан и му е било казано да се върне в Турция \"за консултации за известен период\", предава БТА. По-рано днес Турция също поиска от посланика на Израел в Анкара \"временно да напусне страната\", напомня агенцията.", "date": "2018.05.15", "title": "Израел изгони турския консул в Йерусалим"}
{"url": "https://www.24chasa.bg/novini/article/6864367", "text": "“Европейската перспектива на Западните Балкани не е само приоритет на Българското председателство, а наш дългосрочен външнополитически ангажимент. Вярвам, че ще имаме успех, ако направим този процес необратим.” Това заяви вицепремиерът Екатерина Захариева на откриването на международна конференция за икономическата и социална кохезия в региона на Западните Балкани, организирана от Европейския икономически и социален комитет (ЕИСК) и Програмата за техническа помощ и обмен на информация на Европейската комисия. В дискусията участваха представители на европейски и български институции, на граждански организации от държави от Западните Балкани, дипломати и експерти. В изказването си на форума Екатерина Захариева подчерта, че в рамките на Българското председателство все по-трайно се налага практиката в инициативи на европейски срещи и формати в различни сфери да присъстват и представители на държавите от Западните Балкани, а целта на България е този процес да се превърне в рутинен. Важно е европейските страни и институции да осъзнаят, че трябва да даваме на съседите си най-близкото приятелство и подкрепа. И то не само заради сигурността и стабилността на Европа, а защото заяви Захариева. Вицепремиерът подчерта значението на икономическото и социално сближаване на страните в нашия съседен регион като фактор за постигането на трайна сигурност и стабилност не само в Западните Балкани, но и за цяла Европа. “Европейските граждани искат 3 неща - сигурност, солидарност и социална Европа. Те искат връщане на Европа към нейните изконни ценности от основаването на ЕС”, изтъкна министър Захариева. Захариева допълни, че в предложението за следващия бюджет на ЕС, обсъдено на Съвета “Общи въпроси” в Брюксел, въпреки разнопосочните мнения по него има и положителни идеи. Сред тях тя открои увеличаването на средствата за сферата на сигурността, частния сектор, иновациите и образованието. Тя призова политическия елит в страните от Западните Балкани да продължи твърдо процеса на реформи, който е в интерес на техните граждани. и именно такива инициативи от полза за гражданите ще бъдат включени в Софийската декларация от Срещата на върха на 17 май, коментира първият ни дипломат пред медии след края на конференцията. “Всички лидери ще бъдат тук, което е голямо уважение към българския премиер и не се случва често. Убедена съм, че те ще вземат решения, които гражданите от страните от Западните Балкани да почувстват и да видят”, заяви Захариева.", "date": "2018.05.15", "title": "Захариева: Европейската перспектива на Западните Балкани не е само приоритет на Българското председателство, а наш дългосрочен ангажимент"}
{"url": "https://www.24chasa.bg/novini/article/6864374", "text": "Германският канцлер Ангела Меркел днес критикува футболистите от германския национален отбор по футбол Месут Йозил и Илкай Гюндоган, тъй като са се снимали заедно с президента на Турция Реджеп Тайип Ердоган, предаде ДПА. Тази ситуация повдига въпроси и предизвиква недоразумение, посочи говорителят на германския канцлер Ангела Меркел - Щефен Зайберт, цитиран от БТА. Той изтъкна, че двамата футболисти, които са от турски произход, имат уникалната роля да играят в националния футболен отбор на Германия и приветства факта, че те са дали обяснение за случилото се в Лондон в неделя. Ако играеш за Германия, ти представяш тази страна и германските ценности, посочи селекционерът на националния отбор на Германия Йоахим Льов, като все пак изрази известно разбиране за постъпката на футболистите от турски произход.", "date": "2018.05.15", "title": "Меркел критикува двама футболисти на Германия за снимките им с Ердоган"}
{"url": "https://www.24chasa.bg/novini/article/6864394", "text": "Правителството ще предложи на парламента възможността да започнат преговори с потенциален стратегически инвеститор за изграждането на АЕЦ \"Белене\". Това съобщи във Видин заместник-председателят на ГЕРБ и председател на ПГ на партията Цветан Цветанов, който е на посещение в областта. Трябва да е ясно, че държавата ще защити националния интерес, защото в тези преговори ще бъде поставено условието, да няма държавни гаранции и финансови ангажименти на държавата. Защото ако ги няма тези условия, това ще ни върне в схемата и начина, по която са реализирани началните намерения на АЕЦ \"Белене\". Затова БСП не трябва да се изказва по тази тема и да казва, че това е евтин ПР или имитация, каза Цветанов. Той уточни, че правителството преговаря с потенциален инвеститор от китайска страна, предава БТА. Цветанов съобщи, че правителството на Борисов ще защити максимално интересите на българските превозвачи. Това за което винаги е настоявало правителството е, че транспортният бранш трябва да бъде изваден от пакета, който предлага президента Макрон. По-рано днес Цветан Цветанов се срещна с кмета на Видин Огнян Ценков и разговаря с кметове на общини в областта. Тази вечер заместник-председателят на ГЕРБ ще участва в предизборна среща в село Раковица, община Макреш. На нея Цветанов ще подкрепи кандидата на ГЕРБ за кмет на общината Николай Ненчев за частичните местни избори, насрочени за 20 май. Предизборната среща ще се състои в салона на НЧ \"Надежда - 1906\". В нея ще участват народният представител от ГЕРБ Владимир Тошев, областният управител на Видин Албена Георгиева и общинският ръководител на ГЕРБ-Макреш Иван Вълчев.", "date": "2018.05.15", "title": "Правителството ще предложи започването на преговори с инвеститор за АЕЦ \"Белене\""}
{"url": "https://www.24chasa.bg/novini/article/6864406", "text": "Днес множество граждани са сигнализирали РУ Дупница, че са получили обаждания по домашните телефони от мъж, който се е представил за служител на полицията в Дупница. Мъжът е поискал от тях съдействие да предоставят на измамници големи суми пари. Уверил ги, че така измамниците ще бъдат задържани с доказателство, а парите ще им бъдат върнати. Това съобщи говорителят на полицията в Кюстендил Катя Табачка, предава БТА. Табачка допълни, че получателите на тези обаждания не са се доверили и не са станали жертва на измама. От полицията отново призовават хората да не се доверяват и да не дават пари, поискани по телефона.", "date": "2018.05.15", "title": "Бум на оплаквания от ало измамници в Дупница днес"}
{"url": "https://www.24chasa.bg/novini/article/6864414", "text": "Гръцките депутати се подготвят да гласуват днес по проектозакон, който ще ускори процеса за предоставяне на убежище на мигранти, ще облекчи пренаселването в бежанските лагери на гръцки острови и ще осигури депортирането на повече хора в Турция, предаде Асошиейтед прес. Според предложените промени броят на служителите в агенцията за бежанците ще бъде увеличен, процедурата по обжалване на отхвърлените молби за убежище ще бъде съкратена, а на кандидатстващите за убежище мигранти, които бъдат прехвърлени от островите към континенталната част на Гърция, ще може да бъдат налагани ограничения за пътуване, предават БТА. Група от 13 гръцки правозащитни организации обаче обвини правителството, че пренебрегва правата на бежанците, и планира протест пред парламента преди гласуването по-късно днес. Броят на пристигащите мигранти и бежанци нарасна силно тази година на островите и при сухопътната граница с Турция, което предизвика промяна в политиката. Рано днес полицията освободи две изоставени сгради на фабрики, обитавани от мигранти в Патра. Над 600 души ще бъдат преместени от там в лагери в континентална Гърция.", "date": "2018.05.15", "title": "В Гърция готвят промени в условията за убежищата за мигранти"}
{"url": "https://www.24chasa.bg/novini/article/6864435", "text": "Франция осъжда изграждането от Русия на Керченския мост, което допринася за лишаването на Украйна от пълен достъп до нейните международно признати териториални води и използването им, заяви говорителката на външното министерство Аниес фон дер Мюл, цитирана от Франс прес. Франция остава твърдо привързана към възстановяването на суверенитета и териториалната цялост на Украйна, добави тя. Париж също така съжалява за присъствието на френски депутати на церемонията по откриването, определяйки го като лична инициатива, която не ангажира отговорността на френските власти, предава БТА. Европейският съюз нарече откриването на Кримския мост крачка \"към насилствената интеграция на Крим в състава на Руската федерация\" и действие, подкопаващо суверенитета на Украйна, предаде ТАСС. \"Русия построи Керченския мост на Кримския полуостров без съгласието на Украйна. Това е поредно нарушение на териториалната цялост на Украйна от Русия. Създаването на моста има за цел по-нататъшната насилствена интеграция на незаконно присъединения Крим в състава на РФ и изолацията му от Украйна, част от която е той\", се казва в разпространено в Брюксел изявление на говорител на външнополитическата служба на Евросъюза, цитирано от ТАСС. В изявлението се казва също, че мостът ограничава достъпа на плавателни съдове до украинските пристанища на Азовско море.", "date": "2018.05.15", "title": "Франция осъжда изграждането на Керченския мост"}
{"url": "https://www.24chasa.bg/novini/article/6864444", "text": "Израелският министър на разузнаването Израел Кац окачестви днес като \"лицемерно\" предложението на турското външно министерство към израелския посланик Ейтан Наех \"временно да напусне страната\", предаде ТАСС, цитирана от БТА. Най-големият подстрекател - президентът на Турция Ердоган, поддръжник на \"Мюсюлмански братя\", както и на Хамас и Иран (който пък е най-големият поддръжник на терора) гони нашия посланик от страната си. Лицемерието няма предел, посочи Кац. Той добави, че Израел ще продължи да защитава границите си от терористи от Хамас и от ислямския джихад, заплашващ израелските граждани. Говорителят на израелското министерство на външните работи Емануел Нахшон днес отказа да коментира предложението на турското външно министерство към израелския посланик Наех \"временно да напусне страната\", посочва ТАСС.", "date": "2018.05.15", "title": "Израел: Ердоган гони наш посланик от Турция, лицемерието няма предел"}
{"url": "https://www.24chasa.bg/novini/article/6864447", "text": "Американският писател и журналист Том Улф, автор на романа \"Кладата на суетата\", е починал в Ню Йорк на 87-годишна възраст, съобщи неговият литературен агент, цитиран от БТА. Том Улф бе видна фигура в \"новата журналистика\". Автор на романи и есета, той беше любимец на светските среди с външния си вид на шик денди от старите времена. Писателят е починал в болница в Манхатън, където бил приет заради инфекция. Улф съумя да улови настроенията и културата на Америка в продължение на един обхватен 50-годишен период. Той беше автор на запомнящи се термини като \"радикален шик\" и \"аз десетилетието\".", "date": "2018.05.15", "title": "На 87 години почина американският писател и журналист Том Улф"}
{"url": "https://www.24chasa.bg/novini/article/6864453", "text": "Двама души са ранени при катастрофа между тежкотоварен камион и автомобил по пътя Русе-Бяла, в района на Мойсев баир. Това съобщи говорителят на областната дирекция на МВР в Русе Даниела Малчева, предава БТА. Сигнал за инцидента е подаден около 18,00 часа тази вечер. Веднага на място са изпратени екипи на полицията, на противопожарната служба и на Спешна помощ. При произшествието тежкотоварният камион е излязъл извън пътното платно и се е преобърнал. По пътя има разлято масло. Двамата шофьори са откарани от екипи на Спешна помощ в русенската болница. По първоначална информация тежко ранен е водачът на колата, който е изхвърчал от превозното средство при катастрофата. Пътят е затворен за движение на тежкотоварни камиони, а леките автомобили се пренасочват от екипи на полицията по обходен маршрут през село Иваново. Причините за инцидента тепърва ще се изясняват.", "date": "2018.05.15", "title": "Тежка катастрофа с двама ранени затвори пътя Русе-Бяла"}
{"url": "https://www.24chasa.bg/novini/article/6864491", "text": "Едва ли срещата на премиерите на Македония Зоран Заев и на Гърция Алексис Ципрас ще доведе до обявяване на новото име на бившата югославска република. Преговорите за името обаче са на прав път, коментира във вторник високопоставен източник от институциите на ЕС в Брюксел. В най-добрия случай споразумение за новото име на Македония трябва да се очаква преди Европейския съвет в Брюксел, насрочен за 28 юни. На него трябва да се прецени дали да се даде старт на преговорите за присъединяване на Албания и Македония към ЕС, както вече препоръча комисията. Срещата на страните от ЕС с тези от Западните Балкани в София утре е първата в подобен формат от 15 г. насам. Следващата такава се очаква да се проведе по време на хърватското председателство през 2020 г. В региона все още има напрежение, но европейската перспектива създава надежда за уреждане на откритите спорове, коментира дипломатът.", "date": "2018.05.15", "title": "Ципрас и Заев пред пробив след София"}
{"url": "https://www.24chasa.bg/novini/article/6864530", "text": "Две магнитни бури, една слаба и една със средна сила, се очакват на Земята на 1 и 2 юни, съобщи ТАСС, цитирана от БТА. Агенцията цитира прогнозите на учени от Лабораторията за рентгенови изследвания на Слънцето към Физическия институт \"Лебедев\" на Руската академия на науките. Според графиката на тези явления, първата буря на 1 юни ще бъде от първа степен, от пет възможни, което означава, че ще бъде слаба. На следващия ден се очаква буря от втора степен /средна/. Магнитосферата на Земята след магнитните бури ще бъде променена до 6 юни. Средните магнитни бури преминават сравнително незабелязано за повечето хора. Но те могат да въздействат на енергийните системи, разположени по високите ширини, а също така е възможно да окажат влияние върху космическите апарати.", "date": "2018.05.15", "title": "Астрономи: Очакваме магнитни бури на 1 и 2 юни"}
{"url": "https://www.24chasa.bg/novini/article/6864534", "text": "Министър-председателят Бойко Борисов посреща утре лидерите на 28-те страни-членки на ЕС и правителствените и държавни глави на страните от Западните Балкани. Освен в срещата ЕС-Западни Балкани премиерът Борисов ще е домакин на редица съпътстващи събития, съобщава пресцентърът на кабинета. В 08:30 ч. Бойко Борисов ще се срещне с президента на Европейската конфедерация на профсъюзите Лука Визентини. Двамата ще разговарят в сградата на Министерския съвет. В срещата ще вземат участие също министърът на труда и социалната политика Бисер Петков и председателите на КНСБ и КТ \"Подкрепа\" Пламен Димитров и Димитър Манолов. В 13:00 ч. министър-председателят Бойко Борисов ще открие конференцията \"Диалог със Западните Балкани: създаване на регион на растеж, сигурност и свързаност по пътя към Европа\". На нея политици, общественици, представители на неправителствени организации от различни държави ще дискутират европейската перспектива пред страните от региона и стъпките за постигане на свързаност. От 16:00 ч. премиерът Бойко Борисов ще посрещне в резиденция \"Бояна\" лидерите от Европейската народна партия, които ще участват в Срещата на върха на ЕНП. По време на форума десните лидери ще се фокусират върху подготовката за срещата на върха между ЕС и Западните Балкани на 17 май. В 15:30 ч. Бойко Борисов и председателят на ЕНП Жозеф Дол ще направят изявления пред медиите. В 18:30 ч. министър-председателят Бойко Борисов ще разговаря с председателя на Европейския съвет Доналд Туск. Двамата ще обсъдят подготовката и провеждането на срещата ЕС-Западни Балкани на 17 май, на която Борисов и Туск са съвместни домакини. От 19:00 ч. в \"София Тех парк\" премиерът Бойко Борисов ще посрещне официално колегите си от Европейския съвет. Борисов е домакин на работна вечеря на лидерите на ЕС.", "date": "2018.05.15", "title": "Борисов посреща утре лидерите на ЕС за срещата със Западните Балкани"}
{"url": "https://www.24chasa.bg/novini/article/6864330", "text": "Белгийското министерство на външните работи привика днес посланика на Израел Симона Франкел, след като по-рано днес тя заяви открито, че убитите вчера палестинци в ивицата Газа били до един \"терористи\". Чуваме какво ли не, но си има граници, коментира вицепремиерът и външен министър на Белгия Дидие Рейндерс. По неговите думи изявленията на посланика не са приемливи. Според Рейндерс темите се смесват и се е стигнало твърде далеч, предава БТА. Вицепремиерът е добавил, че изискването за съразмерност е ясно и не е било спазено, след като при вчерашните събития не е пострадал никой от страна на Израел. Той е посочил, че Тел Авив трябва да спазва международните си задължения за употреба на сила и за уважаване на мирните демонстрации. В интервю за местни медии днес Франкел изрази съжаление за всеки погубен живот, дори и на \"55 терористи, изпратени на смърт от терористичната групировка Хамас\". Тя отхвърли настояванията за международни преговори с палестинците и настоя за двустранни срещи, като същевременно каза, че от палестинска страна \"няма с кого да се преговаря\". Франкел настоя, че отговорността за вчерашните убити и ранени от израелската армия е на Хамас. Белгийският премиер Шарл Мишел определи вчерашните събития, съпътствали преместването на посолството на САЩ в Израел от Тел Авив в Ерусалим, като \"напълно неприемливо насилие\" и съобщи, че ще призове генералния секретар на ООН за международно разследване. Той отбеляза, че Белгия винаги е защитавала сигурността на Израел, настоявала е за уважение към палестинците и е изразила несъгласие с решението за посолството на САЩ. Тази сутрин Рейндерс коментира, че решението на президента на САЩ Доналд Тръмп да премести посолството на своята страна в Израел е довело до вчерашното напрежение. По неговите думи от Хамас са търсили провокация, а Израел е отговорил с несъразмерна употреба на сила. Той призовава за обща европейска позиция и за връщане към преговорите с участието на САЩ.", "date": "2018.05.15", "title": "Белгия привика посланика на Израел след изказване, че загиналите в Газа били \"терористи\""}
{"url": "https://www.24chasa.bg/novini/article/6864329", "text": "Турските опозиционни Партия на националистическото действие (ПНД) и Демократичната партия на народите (ДПН) днес заклеймиха Израел за убийствата на десетки палестинци в ивицата Газа, предаде Анадолската агенция. Ерусалим не може да бъде столица на Израел, заяви днес лидерът на националистическата ПНД Девлет Бахчели, предава БТА. Той посочи, че решението на САЩ да преместят посолството си в Ерусалим \"е разпалило\" голям конфликт в региона. С последните насилствени действия Израел доказа, че е \"убиец\" и \"терористична държава\", посочи Бахчели. Съпредседателят на прокюрдската ДПН Сезаи Темелли днес също заклейми действията на Израел. Той осъди провокативните действия и опита на израелското правителство за масово убийство. Лидерът на основната опозиционна Народнорепубликанска партия Кемал Кълъчдароглу също осъди правителството на Израел заради насилието срещу протестиращи палестинци в ивицата Газа.", "date": "2018.05.15", "title": "Турската опозиция осъди Израел за убийствата на палестинци в Газа"}
{"url": "https://www.24chasa.bg/novini/article/6864354", "text": "На срещата на Европейския съвет в края на юни се очаква да бъдат посочени дати за начало на преговори за спора за името между Македония и Гърция, предаде македонският информационен сайт 24 вести. Премиерът на Македония Зоран Заев казва, че това е желан сценарий от македонска страна и че е важно това, което е постигнато досега, предава БТА. \"Искаме да се намери решение, но не на всяка цена. Няма да е чудно ако това стане чак през септември-октомври. Надявам се още на срещата на Европейския съвет през юни да получим някакво решение, това е желан сценарий от наша страна\", каза Заев. Премиерът разговаря снощи по телефона с лидера на опозиционната ВМРО-ДПМНЕ Християн Мицкоски, който иска лидерска среща по повод на досегашните разговори с гръцката дипломация. Заев каза, че е готов по всяко време да сподели всичко с лидера на опозицията по този въпрос, който е от национален интерес. Според гръцкия вестник \"Катимерини\" има вероятност Заев и гръцкият премиер Алексис Ципрас да се срещнат и в сряда вечерта, и в четвъртък сутринта. \"Катимерини\" пише, че тема на разговора ще бъде сключването на международен договор, който трябва да бъде одобрен от парламентите на двете страни.", "date": "2018.05.15", "title": "Зоран Заев: Няма да е трагедия, ако решение за името има наесен"}
{"url": "https://www.24chasa.bg/novini/article/6864350", "text": "Заседанието на Съвета за сигурност на ООН започна с минута мълчание в памет на 60-те палестинци, които вчера бяха убити от израелски военни при границата с ивицата Газа, предаде ДПА. Пратеникът на ООН за Близкия изток Николай Младенов заяви, че няма оправдание за вчерашното насилие - най-кръвопролитният ден в ивицата Газа от 2014 г. - докато докладваше за ситуацията на извънредното заседание на съвета, предава БТА. Младенов описа вчерашния ден като \"ден на трагедия\" и поиска от международната общност да се въздържа от едностранни мерки, които отдалечават Израел и палестинците от мирния процес. Държавите трябва да съсредоточат усилията си върху \"избягването на взрив, който може да въвлече целия регион в смъртоносна конфронтация\", каза той. Прехвърлянето на посолството на САЩ от Тел Авив в Ерусалим не подронва перспективите за мирно уреждане на израелско-палестинския конфликт, заяви постоянният представител на САЩ в ООН Ники Хейли, цитирана от ТАСС. По думите на Хейли решението на САЩ да признаят Ерусалим за столица на Израел \"прави мира по-достижим, а не по-малко\". Хейли осъди движението Хамас за подстрекаването на палестинци към масови демонстрации при границата на ивицата Газа с Израел и заяви, че вчерашното откриване на посолството на САЩ в Ерусалим не оправдава насилствени действия. Постоянният представител на Кувейт в ООН Мансур ал Отайби съобщи, че ще внесе в Съвета за сигурност проекторезолюция за защита на палестинските цивилни, но уточни, че не става дума на мироопазващи сили, предаде Ройтерс. Отайби заяви, че ще внесе текста утре. Не е ясно кога той ще може да бъде гласуван.", "date": "2018.05.15", "title": "С минута мълчание за загиналите в Газа започна заседанието на Съвета за сигурност на ООН"}
{"url": "https://www.24chasa.bg/novini/article/6864115", "text": "Турция е казала на израелския посланик в Анкара да се върне в Израел \"за известно време\", съобщиха днес източници от турското външно министерство, предаде Ройтерс. Анкара е пожелала посланикът Ейтан Наех \"временно да напусне страната\" като реакция на убийствата на десетки палестински протестиращи от израелските сили за сигурност, посочва \"Хюриет дейли нюз\". Израелският дипломат се очаква да напусне Турция, съобщиха източници, без да навлизат в подробности, предава БТА. Турция е отявлен критик на насилието в Газа и на отварянето на посолство на САЩ в Ерусалим. Тя свика среща на Организацията за ислямско сътрудничество (ОИС) в петък, а вчера съобщи, че вика обратно посланиците си във Вашингтон и Тел Авив. Наех бе назначен за посланик в Анкара през декемрви 2016 г., след като двете страни нормализираха отношенията си след кризата, породена от случая с кораба \"Мави Мармара\" през 2010 г. Междувременно по-рано днес в Анкара се завърна турският посланик в Тел Авив Кемал Йокем. Той ще остане в Турция за консултации за неуточнен период. Стъпката на Анкара последва изявление на премиера на Турция Бинали Йълдъръм, който призова мюсюлманските страни да преразгледат отношенията си с Израел. \"Мюсюлманските държави категорично трябва да преразгледат отношенията си с Израел. Ислямският свят трябва да покаже единство срещу тези негодници. Турция никога не е премълчавала и няма да премълчи тази жестокост\", каза Йълдъръм на заседание на парламентарната група на управляващата Партия на справедливостта и развитието (ПСР). В качеството си на ротационен председател на ОИС, Турция инициира извънредна среща в Истанбул през декември м.г. в знак на протест срещу рещението на САЩ да преместят посолството си от Тел Авив в Ерусалим в нарушение на съответните резолюции на Съвета за сигурност на ООН, напомня \"Хюриет дейли нюз\". Късно снощи турският президент Реджеп Тайип Ердоган проведе телефонен разговор с палестинския лидер Махмуд Абас, за да обсъдят най-новите развития в региона. Анадолската агенция предаде, че Ердоган ще проведе разговори по телефона и с други световни лидери, сред които генералният секретар на ООН Антониу Гутериш. Дипломатическите действия на Турция ще включат и инициативи за свикване на Общо събрание на ООН за обсъждане на стъпката на САЩ и убийствата на палестинци от израелските сили за отбрана. Турската Дирекция за управление при бедствия и извънредни ситуации (АФАД) и Турските въоръжени сили ще предприемат действия за евакуацията на ранени палестинци в Турция. Над 1500 палестинци са били ранени при протестите вчера.", "date": "2018.05.15", "title": "Турция поиска от израелския посланик в Анкара да се върне в страната си за \"известно време\" (Обновена)"}
{"url": "https://www.24chasa.bg/novini/article/6864130", "text": "Северозападна България, Област Видин и Община Видин са във фокуса на правителството и на управляващото мнозинство в парламента. Това каза председателят на ПГ на ГЕРБ и заместник - председател на партията Цветан Цветанов по време на срещата си с кмета на община Видин Огнян Ценков. На нея присъстваха и областният координатор на ГЕРБ-Видин и народен представител Владимир Тошев и областният управител Албена Георгиева. Това съобщиха от пресцентъра на ГЕРБ. По време на разговора бяха обсъдени актуални за региона теми. Председателят на ПГ на ГЕРБ изрази своята удовлетвореност, че с подкрепата на правителството община Видин е излязла от тежкото финансово състояние и изпълнява успешно финансово – оздравителния си план. „Правителството и премиерът Борисов са доказали, че подкрепят усилията на всички кметове за развитието на общините”, категоричен бе Цветан Цветанов. В началото на месец март 2018 година община Видин отпадна от списъка на общини във финансово затруднение. През месец декември 2017 г. Министерство на финансите одобри приетия с решение на Общински съвет-Видин План за финансово оздравяване на Общината. Съобразно него, на Община Видин бе предоставен от централния бюджет временен безлихвен заем в размер на 6 000 000 лв., в който е включен и отпуснатият през 2015 година от правителството заем в от 2 000 000 лева. С него са разплатени всички наложени запори на общината. „Това означава стабилност и спокойствие за община Видин, която в началото на мандата на местната власт завари над 20 млн. лв. задължения”, подчерта Цветанов. „Това е общ успех на местната власт, гражданите и реалния сектор. Ние заедно показахме на правителството, че вървим в правилната посока”, подчерта кметът на Видин Огнян Ценков. Той посочи още, че в резултат на последователната политика на правителството към Северозападния регион, съвместно с държавната, местната власт и гражданското общество започва реалното изграждането на магистралния път Видин – Ботевград. „Предстои реализирането на още важни проекти за община Видин“, съобщи Ценков. Той бе категоричен, че 2018-а ще бъде годината на видимите резултати за община Видин.", "date": "2018.05.15", "title": "Цветанов: Северозападна България е във фокуса на правителството"}
{"url": "https://www.24chasa.bg/novini/article/6864142", "text": "„С изпълнението на мерки за енергийна ефективност с финансирането по Програмата за развитие на ООН, по Оперативните програми „Регионално развитие“ 2007-2013 г. и „Региони в растеж“ 2014-2020 г. и Националната програмата за енергийна ефективност на многофамилните жилищни сгради, с финансиране от бюджета, ще бъдат завършени общо 2438 сгради в цялата страна.“ Това съобщиха от Министерството на регионалното развитие и благоустройството. Това каза заместник – министърът на регионалното развитие и благоустройството Валентин Йовев на откриването на семинар на тема „Подобряване на енергийната ефективност на обществените и жилищните сгради“, част от конкурса „Екообщина 2018“. „Програмите в момента обхващат близо половин милион български граждани, живеещи в стари жилищни сгради и освен повишаване на стандарта на живот на хората, с мерките за енергийна ефективност подобряваме и облика на населените места“, подчерта заместник – регионалният министър. По думите му годишно, след окончателно завършване на всички започнати сгради, ще пестим по 1,4 млн. MWh/енергия, а подобрената жилищна инфраструктура ще обхване 17, 4 млн.кв.м разгърната застроена площ. „По Оперативна програма „Регионално развитие“ 2007-2013 сме успели да обновим 158 многофамилни сгради с 2 203 жилища, по които е спестена енергия в размер на 16 355,14 MWh/годишно“, стана ясно от изказването на инженер Йовев. Само по Оперативна програма „Региони в растеж“ 2014-2020 ще бъдат санирани 467 сгради (344 многофамилни и 123 еднофамилни) с 5 752 домакинства. „Програмите за енергийна ефективност са сред най-работещите и видимите, защото дават бърз и осезаем резултат. И ако се търсят икономически решения за ефективно разпределяне на ограничените ресурси за придобиване на различни блага, то вече е дошло времето да адаптираме икономиката и живота си така, че да ставаме все по-малко зависими от съществуващите ресурси, които да пестим за блага на идващите поколения“, заключи в изказването си Валентин Йовев.", "date": "2018.05.15", "title": "Близо половин милион българи ще се възползват от програмите за енергийна ефективност"}
{"url": "https://www.24chasa.bg/novini/article/6864160", "text": "На редовно заседание Светият синод на БПЦ-БП взе решение за отбелязване на 1000-годишнината от основаването на Българската Охридска архиепископия на 10 юни 2018 г., с отслужването на архиерейска Света литургия в Патриаршеската катедрала \"Св. Александър Невски\". Това съобщават от Българската патриаршия. Във връзка с бележитата годишнина ще бъде изготвено извънредно Патриаршеско и Синодално послание, информират от БПЦ. Светият синод е взел и решение да не дава благословение представители на БПЦ-БП да вземат участие в тържествата по случай на 1000-годишнината от основаването на Охридската архиепископия в Охрид, Македония. Решението е по повод на постъпило писмо от 9 май 2018 г. от Македонския архиепископ Стефан, с отправена покана представители на БПЦ-БП, да вземат участие в тържествата по повод на 1000-годишнината от създаването на Охридската архиепископия, която ще бъде отбелязана на 27 май, Петдесетница, в Охрид, Македония.", "date": "2018.05.15", "title": "Светият синод отбелязва 1000-годишнината от основаването на Българската Охридска архиепископия"}
{"url": "https://www.24chasa.bg/novini/article/6864169", "text": "В проект на Наредба за условията и реда за предписване и отпускане на лекарствени продукти се предвиждат промени, чиято цел е по-строг контрол при изписването на лекарства за злокачествени солидни тумори и хематологични заболявания на лицата под и над 18-годишна възраст от комисиите, оторизирани за тази дейност. Проектът е публикуван за обществено обсъждане на интернет страницата на министерството на здравеопазването, съобщи БТА. В Националния рамков договор за медицински дейности за 2018 г. се предвижда електронно подаване на протоколите от решенията на комисиите, назначаващи терапията. По този начин ще се създаде възможност за проследяване на процеса по предписване на лечението и оценка на ефекта от него. Целта е засилен контрол от страна на НЗОК върху разходите за лекарствените продукти, заплащани за лечение на злокачествени и хематологични заболявания в болничната помощ с обществени средства. Аптеките в болниците ще попълват журнал, в който ще се описват разтворените лекарства за лечение на онкологични и онкохематологични заболявания, както и остатъкът от тях, е записано още в проектопромените.", "date": "2018.05.15", "title": "Въвеждат по-строг контрол за изписване на лекарства за онкологични заболявания"}
{"url": "https://www.24chasa.bg/novini/article/6864175", "text": "Лидерът на “Форца Италия” Силвио Берлускони е потвърдил, че ще лети за София, за да участва в среща с колегите си от Европейската Народна Партия. Според в.”Стампа” срещата е предвидена за 16 май следобед. Тя предхожда срещата на върха на лидерите от ЕС за Западните Балкани. Според “Стампа” присъствието на Берлускони е резултат от силните му връзки с българския премиер Бойко Борисов. От друга страна обаче, Берлускони ще иска да покаже, че е все още активен на политическата сцена, след като преди дни беше реабилитиран от италианския съд по обвиненията за корупция. Това значи, че той може да се кандидатира на следващите избори в Италия.", "date": "2018.05.15", "title": "Берлускони лети за София за срещата на ЕНП"}
{"url": "https://www.24chasa.bg/novini/article/6864179", "text": "Студенти от Пекинския университет за авиация и космонавтика приключиха 370-дневния експеримент по имитация на живота на хора на Луната, поставяйки световен рекорд по неговата продължителност, предаде ТАСС като цитира в. \"Чайна дейли\", цитирана от БТА. През цялото това време доброволци - младежи и девойки, се сменяха помежду си на всеки от трите етапа от проекта, като четирима души бяха в специална капсула с площ малко повече от 150 кв.м, която е инсталирана на територията на университета и е копие на лунния модул \"Юегун-1\" (\"Лунен дворец 1\"). \"Системата доказа своята автономност до 98 процента - функционираше стабилно и ефикасно гарантираше сигурността на екипажа\", заяви главният конструктор на \"Юегун-1\" Лю Хун. Той отбеляза, че най-дългият в историята експеримент бе добро изпитание не само за човека, но и за технологиите. Очаква се, че благодарание на този експеримент Китай ще може в близко бъдеще да пристъпи по-ефикасно към следващия ключов етап по създаването на база на Луната.", "date": "2018.05.15", "title": "Китай постави 370-дневен световен рекорд по имитация на пребиваване на хора на \nЛуната"}
{"url": "https://www.24chasa.bg/novini/article/6864187", "text": "6 леки коли се помляха на едно централните кръстовища във Варна, четирима са откарани в болница. Инцидентът стана в 16.40 часа на кръстовището на булевардите \"Сливница\" и \"Христо Смирненски\", близо до сградата на затвора. На място има полицейски екип, който изяснява причините и обстоятелствата за възникването на инцидента, както и колко точно са автомобилите участващи в катастрофата. Според първоначалната информация става дума за сблъсък между 6 автомобила, като има и четирима души отведени за преглед в болнично заведение. Всички са били контактни.", "date": "2018.05.15", "title": "Шест коли се помляха на централно кръстовище във Варна"}
{"url": "https://www.24chasa.bg/novini/article/6864183", "text": "От манастирската канцелария на Зографския манастир   във връзка с новината, че игуменът на Гигинския манастир Никанор е бил изгонен от светата обител,   Вижте го:  Въпреки силното нежелание на братството за публични изяви, принудени от разразилата се в последните дни медийна кампания около присъствието на архим. Никанор (Мишков) на манастирския празник, съобщаваме отговорно следното. Архимандритът бе забелязан отначало в официалната манастирска приемна, където в навечерието на празника цял ден гостите биват почерпвани и настанявани. Преди той да е изрекъл нещо, му бе заявено от отговорния за настаняването монах, че не може да получи гостоприемство в манастира. После той се появи между близо шестотинте поклонници на малката вечерня и на трапезата, след което поради спонтанна реакция на манастирските братя бе помолен от участъковия полицай, обслужващ Обителта, да напусне границите на манастира. При извеждането му от двора той се опита да охули за пореден път манастира и пред полицая започнал да изказва съвършено несъстоятелни твърдения, че тукашните монаси са зилоти и не поменават Вселенския Патриарх.", "date": "2018.05.15", "title": "Зографският манастир: Никанор бе изведен от полицай, опита да ни охули"}
{"url": "https://www.24chasa.bg/novini/article/6864180", "text": "На представянето на книгата \"Курбан\" на албанския премиер Еди Рама в Италия стана инцидент - по време на изказването на премиера петима млади албанци издигнаха фотографии на министрите на вътрешните работи на Италия и Албания Марко Минити и Фатмир Джафай и плакат \"Еди Рама - интелектуалец в Европа, диктатор в Албания\", предаде Макфакс. Протестът според албанските медии бил насочен и специално против сегашния министър на вътрешните работи на Албания, чийто брат Агрон Джафай е осъден в Италия на 7,5 години затвор за трафик на наркотици, предава БТА. Албанската опозиция иска от Рама да освободи министъра от поста заради арестуването на брат му. Опозицията също така смята, че Джафай спира екстрадицията на брат си. Опозицията разпространи аудиозаписи, в които братът на министъра, Агрон Джафай разговаря по телефона със свой сътрудник за пренасяне на наркотици.", "date": "2018.05.15", "title": "Инцидент на представянето на книгата\n\"Курбан\" на албанския премиер в Италия"}
{"url": "https://www.24chasa.bg/novini/article/6864193", "text": "Редовното правителствено заседание ще се проведе както обикновено – в сряда, 16 май, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД ЗА СЪСТОЯНИЕТО НА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ ПРЕЗ 2017 Г. Внася: заместник министър-председателят по обществения ред и сигурността и министър на отбраната 2. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА РЕШЕНИЕ №619 НА МИНИСТЕРСКИЯ СЪВЕТ ОТ 2009 Г. ЗА ПРИЕМАНЕ НА СПИСЪКА НА РЕГУЛИРАНИТЕ ПРОФЕСИИ В РЕПУБЛИКА БЪЛГАРИЯ Внася: министърът на образованието и науката 3. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „НАЦИОНАЛНО СДРУЖЕНИЕ НА РАБОТОДАТЕЛИТЕ НА ХОРАТА С УВРЕЖДАНИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ №17 НА МИНИСТЕРСКИЯ СЪВЕТ ОТ 2018 Г. Внася: министърът на младежта и спорта 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2018 Г. Внася: министърът на правосъдието 6. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ХАСКОВО, ОБЛАСТ ХАСКОВО Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОМЯНА НА КЛАСА НА КОНСУЛСТВОТО НА УНГАРИЯ В РЕПУБЛИКА БЪЛГАРИЯ, РЪКОВОДЕНО ОТ ПОЧЕТНО КОНСУЛСКО ДЛЪЖНОСТНО ЛИЦЕ СЪС СЕДАЛИЩЕ ВЪВ ВАРНА, В ГЕНЕРАЛНО КОНСУЛСТВО, КАКТО И ЗА ПРОМЯНА НА КОСУЛСКИЯ КЛАС НА ПОЧЕТНОТО КОНСУЛСКО ДЛЪЖНОСТНО ЛИЦЕ НА УНГАРИЯ В РЕПУБЛИКА БЪЛГАРИЯ ЙОРДАН ПЕТКОВ ЙОРДАНОВ В ПОЧЕТНО ГЕНЕРАЛНО КОНСУЛСКО ДЛЪЖНОСТНО ЛИЦЕ Внася: заместник министър-председателят по правосъдната реформа и министър на външните работи 9. ПРОЕКТ НА РЕШЕНИЕ ЗА ОДОБРЯВАНЕ НА ИЗМЕНЕНИЕ В РАМКАТА НА НАЦИОНАЛНИЯ МЕХАНИЗЪМ ЗА ИЗПЪЛНЕНИЕ НА АНГАЖИМЕНТИТЕ НА РЕПУБЛИКА БЪЛГАРИЯ ПО РЕШЕНИЕ 2015/1523/ЕС И ПО РЕШЕНИЕ 2015/1601/ЕС, ОДОБРЕНА С РЕШЕНИЕ №858 НА МИНИСТЕРСКИЯ СЪВЕТ ОТ 2015 Г. Внася: министърът на вътрешните работи 10. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ЗА ПРЕДВАРИТЕЛНО ИЗПЪЛНЕНИЕ НА СПОРАЗУМЕНИЕТО ОТНОСНО ЕДИННИЯ ПАТЕНТЕН СЪД Внася: министърът на икономиката 11. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА АЛЖИРСКАТА ДЕМОКРАТИЧНА И НАРОДНА РЕПУБЛИКА ЗА ВЗАИМНО ОСВОБОЖДАВАНЕ ОТ ИЗИСКВАНИЯТА ЗА ПРИТЕЖАВАНЕ НА ВИЗИ ЗА КРАТКОСРОЧНО ПРЕБИВАВАНЕ НА ПРИТЕЖАТЕЛИТЕ НА СЛУЖЕБНИ И ДИПЛОМАТИЧЕСКИ ПАСПОРТИ Внася: заместник министър-председателят по правосъдната реформа и министър на външните работи 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА СПОРТА МЕЖДУ МИНИСТЕРСТВОТО НА МЛАДЕЖТА И СПОРТА НА РЕПУБЛИКА БЪЛГАРИЯ И МИНИСТЕРСТВОТО НА СПОРТА И ОТДИХА НА РЕПУБЛИКА ЮЖНА АФРИКА Внася: министърът на младежта и спорта 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОТОКОЛ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА ПРИЛАГАНЕ НА СПОРАЗУМЕНИЕТО МЕЖДУ ЕВРОПЕЙСКИЯ СЪЮЗ И РЕПУБЛИКА АРМЕНИЯ ЗА ОБРАТНО ПРИЕМАНЕ НА НЕЗАКОННО ПРЕБИВАВАЩИ ЛИЦА, ПОДПИСАНО НА 19 АПРИЛ 2013 Г. В БРЮКСЕЛ Внася: министърът на вътрешните работи 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПЛАН ЗА ДЕЙСТВИЕ ПО ПРОГРАМАТА НА СТРАНАТА 2018-2022 МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ФОНДА ЗА ДЕЦАТА НА ОРГАНИЗАЦИЯТА НА ОБЕДИНЕНИТЕ НАЦИИ (УНИЦЕФ) И ПРОЕКТ НА ДВУГОДИШЕН ЗАСТЪПВАЩ СЕ РАБОТЕН ПЛАН ЗА ПЕРИОДА 2018-2019 Г. Внася: министърът на труда и социалната политика 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ НА ЕВРОПЕЙСКИЯ СЪЮЗ, ПРОВЕДЕНО НА 17 АПРИЛ 2018 Г. В ЛЮКСЕМБУРГ Внася: заместник министър-председателят по правосъдната реформа и министър на външните работи 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 10 И 11 АПРИЛ 2018 Г. В СОФИЯ Внася: министърът на околната среда и водите 17. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА“, ПРОВЕДЕНО НА 17 И 18 АПРИЛ 2018 Г. В СОФИЯ Внася: министърът на труда и социалната политика 18. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СЛЪНЧЕВ ДЕН“, ОБЩИНА ВАРНА, ОБЛАСТ ВАРНА Внася: министърът на туризма 19. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В РЕДОВНОТО ЗАСЕДАНИЕ НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 22 И 23 МАЙ 2018 Г. В БРЮКСЕЛ Внася: министърът на образованието и науката 20. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА СЪСТОЯНИЕТО НА АДМИНИСТРАЦИЯТА ПРЕЗ 2017 Г. Внася: министър-председателят 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ОТНОСНО ВЗАИМНОТО ПРИЗНАВАНЕ И ПОДМЯНАТА НА СВИДЕТЕЛСТВА ЗА УПРАВЛЕНИЕ НА МПС, ИЗДАДЕНИ ОТ МИНИСТЕРСТВОТО НА ВЪТРЕШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪТРЕШНИТЕ РАБОТИ НА ОБЕДИНЕНИТЕ АРАБСКИ ЕМИРСТВА Внася: министърът на вътрешните работи 22. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СВ. СВ. КОНСТАНТИН И ЕЛЕНА – МАЛЪК ПЛАЖ“, ОБЩИНА ВАРНА, ОБЛАСТ ВАРНА Внася: министърът на туризма 23. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СВ. СВ. КОНСТАНТИН И ЕЛЕНА – СЕВЕР“, ОБЩИНА ВАРНА, ОБЛАСТ ВАРНА Внася: министърът на туризма 24. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ПЪРВОТО ТРИМЕСЕЧИЕ НА 2018 Г. Внася: министърът на финансите 25. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО, ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ В 71-АТА СЕСИЯ НА СВЕТОВНАТА ЗДРАВНА АСАМБЛЕЯ, КОЯТО ЩЕ СЕ ПРОВЕДЕ В ПЕРИОДА 21-26 МАЙ 2018 Г. В ЖЕНЕВА, ШВЕЙЦАРИЯ Внася: министърът на здравеопазването 26. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ТРУДОВАТА МИГРАЦИЯ И ТРУДОВАТА МОБИЛНОСТ, ПРИЕТ С ПОСТАНОВЛЕНИЕ №255 НА МИНИСТЕРСКИЯ СЪВЕТ ОТ 2016 Г. Внася: министърът на труда и социалната политика 27. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ИЗИСКВАНИЯТА ЗА ОПРЕДЕЛЯНЕ НА ФИНАНСОВО-ИКОНОМИЧЕСКИТЕ ЕЛЕМЕНТИ НА КОНЦЕСИЯТА Внася: заместник министър-председателят по икономическата и демографската политика 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ПРИЛАГАНЕ НА СХЕМИ ЗА ПРЕДОСТАВЯНЕ НА ПЛОВОВЕ И ЗЕЛЕНЧУЦИ И НА МЛЯКО И МЛЕЧНИ ПРОДУКТИ В УЧЕБНИТЕ ЗАВЕДЕНИЯ – СХЕМА „УЧИЛИЩЕН ПЛОД“ И СХЕМА „УЧИЛИЩНО МЛЯКО“, ПРИЕТА С ПОСТАНОВЛЕНИЕ №251 НА МИНИСТЕРСКИЯ СЪВЕТ ОТ 2016 Г. Внася: министърът на земеделието, храните и горите 29. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ОТБРАНАТА, ПРИЕТ С ПОСТАНОВЛЕНИЕ №5 НА МИНИСТЕРСКИЯ СЪВЕТ ОТ 2014 Г. Внася: заместник министър-председателят по обществения ред и сигурността и министър на отбраната 30. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАЩИТА ОТ ШУМА В ОКОЛНАТА СРЕДА Внася: министърът на здравеопазването 31. ДОКЛАД ЗА ОДОБРЯВАНЕ НА ПОЗИЦИЯ НА БЪЛГАРСКАТА СТРАНА ЗА УЧАСТИЕ В ЗАСЕДАНИЕТО НА СЪВЕТ „ВЪНШНИ РАБОТИ“ (ТЪРГОВИЯ) НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 22 МАЙ 2018 Г. В БРЮКСЕЛ Внася: министърът на икономиката 32. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ЕНЕРГЕТИКАТА НА РЕПУБЛИКА БЪЛГАРИЯ И МИНИСТЕРСТВОТО НА ИКОНОМИКАТА НА РЕПУБЛИКА МАКЕДОНИЯ ЗА ОБЕДИНЕНИЕ НА ЕЛЕКТРОЕНЕРГИЙНИТЕ ПАЗАРИ „ДЕН НАПРЕД“ Внася: министърът на енергетиката 33. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА КИБЕРСИГУРНОСТ Внасят: заместник министър-председателят заместник министър-председателят по обществения ред и сигурността и министър на отбраната", "date": "2018.05.15", "title": "Вижте какво решава кабинетът утре"}
{"url": "https://www.24chasa.bg/novini/article/6864211", "text": "Френският президент Еманюел Макрон представи на генералния секретар на НАТО Йенс Столтенберг ролята, която смята да играе Франция в алианса,- два месеца преди срещата на върха на организацията в Брюксел, предаде Франс прес. На срещата в Париж днес Макрон е представил \"френската визия за бъдещето на НАТО като единна и солидарна организация, модернизирана и използваща по най-добрия начин ресурсите си в служба на стабилността и сигурността на евроатлантическата зона, надеждна и ефикасна за колективната ни отбрана\", съобщи Елисейският дворец. Срещата имаше за цел да подготви срещата на върха на НАТО на 11 и 12 юли, година след форума, на който новоизбраният президент на САЩ Доналд Тръмп настоя европейските партньори в алианса да увеличат финансовия си принос, иначе САЩ ще съкратят своя. Той обвини съюзниците, че дължат \"огромни суми пари\", визирайки страни като Германия, чийто военен бюджет е под 2 процента от БВП. Оттогава Франция реши да увеличи бюджета на отбраната си, залагайки 2 процента от БВП за 2025 г. \"за укрепване на трансатлантическите отношения и подсилване на военната надеждност на европейците\", е казал Макрон на Столтенберг. Германия пък се насочва към бюджетни икономии, при които военните й разходи слизат на 1,3 процента от БВП от 2020 г. Въпреки това двете големи европейски сили споделят волята да се освободят от икономическата и военна зависимост от американския си партньор, с когото отношенията се обтегнаха заради заплахи за търговска война и санкции в случай на продължаване на икономическите отношения с Иран, отбелязва АФП. \"Времето, когато можехме да разчитаме на САЩ да ни защитават, отмина\", заяви миналата седмица германската канцлерка Ангела Меркел. Според френското президентство Макрон е настоял пред Столтенберг НАТО \"да вземе изцяло предвид напредъка на Европа на отбраната\". През декември ЕС задвижи постоянно сътрудничество в областите на сигурността и отбраната с цел развиване на отбранителния капацитет и инвестиране в съвместни проекти. Макрон освен това предлага да се създадат съвместни европейски сили за военна намеса, които да могат да действат извън НАТО.", "date": "2018.05.15", "title": "Макрон представи пред Столтенберг ролята, която смята да играе Франция в НАТО"}
{"url": "https://www.24chasa.bg/novini/article/6864204", "text": "Следва да търсим максимална прозрачност, отчетност и контрол при разходването на средствата от европейските фондове. Търсим резултати, които са видими и позитивно се отразяват върху качеството на живота на гражданите. Затова България цени високо ефективните мерки за планиране и контрол на европейските средства. Това заяви държавният глава Румен Радев, който днес на „Дондуков“ 2 проведе среща с председателя на Европейската сметна палата Клаус-Хайнер Лене. Това съобщиха от прессекретариата на държавния глава. Румен Радев и Клаус-Хайнер Лене бяха единодушни, че трябва да се оценява добавената стойност, която проектите, финансирани с европейски средства, носят за хората и дали са от реална необходимост в тяхното ежедневие. Президентът акцентира още върху необходимостта бюджетът на ЕС да бъде ефективно използван за преодоляването на дисбалансите между регионите по осите Север - Юг и Изток - Запад. В рамките на срещата бяха обсъдени механизмите на Европейския съюз за отпускане на средства за реформиране на ключови сектори, визията за бъдещата Многогодишна финансова рамка на ЕС, продължаването и подобряването на кохезионната политика. Държавният глава изрази мнение, че ефективната кохезионна политика трябва да се реализира чрез изпълнението на по-голям брой проекти с по-малък мащаб, но за сметка на това по-близо до гражданите и с по-голяма добавена стойност на местно ниво в регионите, които изостават в развитието си. Средствата от европейските фондове трябва да се изразходват така, че да повишат доверието на гражданите в европейските институции, подчерта Румен Радев. „Образованието, науката и иновациите са сфери, към които трябва да насочим усилията си. Ако не го направим, ще изоставаме“, заяви още президентът и добави, че Европейският съюз трябва да е готов да отдели в бъдеще достатъчно средства и в подкрепа на своята обща отбрана. „Трябва да сме подготвени с внимателен анализ на своите бъдещи нужди и действия и сферите, които ще поставим като приоритети. Отбраната недвусмислено е една от тези сфери“, заяви Клаус-Хайнер Лене. Председателят на Европейската сметна палата благодари на България за активното включване на институцията в различните формати и инициативи, проведени по време на нашето председателство на Съвета на ЕС.", "date": "2018.05.15", "title": "Радев: Търсим максимална прозрачност при средствата от европейските фондове"}
{"url": "https://www.24chasa.bg/novini/article/6864241", "text": "Над 40 книги подари вицепрезидентът Илияна Йотова на библиотеката в читалището в село Велчево, община Велико Търново. Така вицепрезидентът отговори на молбата на жителите, отправена от тях в репортаж, излъчен по Българската национална телевизия. Във възстановеното от самите тях читалище жителите са си направили библиотека, която непрестанно попълват, съобщиха от прессекретариата на държавния глава. Илияна Йотова бе радушно посрещната в къщата на най-възрастния жител на Велчево – 86-годишната баба Анка. Над два часа вицепрезидентът разговаря със събралите се в читалището хора, които поставиха различни въпроси пред нея. Те споделиха, че не са очаквали такъв високопоставен гост да ги посети. По думите им политиците идвали при тях само преди избори. В сградата на читалището жителите на селото са подредили етнографска сбирка. Част от автентичните предмети за нея намерили в старите изоставени къщи. Стените на читалището са окичени със стари фотоси и грамоти от участия на певчески фестивали. Всичко в селото жителите са възстановили със собствени сили. Така са спасили създадената през 1875 г. църква „Св. Георги“. Вицепрезидентът подари на храма икона на светеца. Кметският наместник Мустан Юсменов и кметът на Велико Търново Даниел Панов запознаха вицепрезидента с управлението на селото и проблемите пред него.", "date": "2018.05.15", "title": "Вицепрезидентът Йотова дари книги на библиотеката в село Велчево"}
{"url": "https://www.24chasa.bg/novini/article/6864258", "text": "Държавният департамент на САЩ е наясно с решението на Турция да повика за консултации посланика си във Вашингтон, но не коментира решението, предаде ТАСС. Знаем, че Турция е повикала за консултации посланика си, посочи пред агенцията представител на Държавния департамент в отговор на молба да коментира решението на Анкара да повика посланиците си във Вашингтон и Тел Авив, предава БТА. Турският вицепремиер и правителствен говорител Бекир Боздаг заяви след заседание на министерския съвет вчера, че посланиците на Турция в Тел Авив и Вашингтон са били повикани в Анкара за консултации. Решението е било взето след преместването на посолството на САЩ в Израел от Тел Авив в Ерусалим и избухналите в тази връзка протести. Боздаг посочи още, че Турция ще свика извънредно заседание на Организацията за ислямско сътрудничество. Планира се заседанието да се състои в петък.", "date": "2018.05.15", "title": "САЩ не коментират решението на Турция да повика посланика си във Вашингтон"}
{"url": "https://www.24chasa.bg/novini/article/6864257", "text": "Албанската опозиция иска от премиера Еди Рама да освободи министъра на вътрешните работи Фатмир Джафай от поста му, защото не предприема действия за екстрадирането на брат си Агрон Джафай, осъден на 7,5 години затвор в Италия за контрабанда на наркотици, предадоха македонските агенции. Според някои от албанските медии ако министърът не подаде оставка, опозицията насрочва за четвъртък протести и освен това ще блокира работата на парламента, предава БТА. Опозицията разпространи аудиозаписи, в които братът на министъра, Агрон Джафай разговаря по телефона със свой сътрудник за пренасяне на наркотици. В централата на Демократическата партия пристигнаха представители на прокуратурата, които искат да получат аудиозаписите. Лидерът на десницата в Албания Сали Бериша заяви, че цялото семейство Джафай е включено в голяма контрабанда на наркотици и добави, че има още непразпространени аудиозаписи, които според него говорят за директно участие на семейството в контрабандата на марихуана в Албания.", "date": "2018.05.15", "title": "Опозицията в Албания поиска от премиера оставката на вътрешния министър"}
{"url": "https://www.24chasa.bg/novini/article/6863899", "text": "Италианската коалиция, оформяща се 10 седмици след парламентарните избори през март, на които нямаше явен победител, даде обещания, които изглеждат несъвместими с европейските бюджетни правила и ще бъде трудно, ако не и невъзможно, да бъдат спазени. Сред поетите ангажименти са намаляване на данъците за компаниите и гражданите, засилване на социалните мерки, отмяна на планираното вдигане на данъка върху продажбите и отмяна на пенсионната реформа от 2011 година, която повиши рязко пенсионната възраст. Съюз между антисистемното Движение \"Пет звезди\" и крайно дясната \"Лига\" се възприемаше като малко вероятна и притеснителна перспектива от повечето анализатори преди изборите на 4 март, които не излъчиха категоричен победител. През последните дни обаче предизборните \"врагове\" се опитват да съчетаят изключително различните си програми в \"договор\" за взаимноприемливи политически ангажименти. Общото между програмите е, че са много скъпи. На пръв поглед има вероятност плановете на двете партии, които може да включат и един вид паралелна валута, да повишат бюджетния дефицит доста над границата, договорена с ЕС, което да доведе до сблъсък с Европейската комисия и партньорите на Италия. \"Ще трябва да предоговорим споразуменията с ЕС, за да спрем задушаването на Италия\", каза лидерът на \"Лигата\" Матео Салвини в събота след цял ден преговори с колегата си от Движение \"Пет звезди\" Луиджи Ди Майо. Универсалният доход за бедните, водещо обещание на \"Пет звезди\", струва около 17 милиарда евро (20 милиарда долара) годишно. Обещанието на \"Лигата\" - плосък данък от 15 % за компаниите и физическите лица - се очаква да намали приходите от данъци с 80 милиарда евро годишно. Отмяната на непопулярната пенсионна реформа ще струва 15 милиарда евро, а още 12,5 милиарда евро са необходими за отмяната на планираното повишение на данък \"продажби\". Партиите също така обмислят пускането на нова валута със специално предназначение за покриване на държавните дългове към фирмите. \"Ако бъде осъществена, това ще е най-голямата реорганизация на италианската икономическа система в нашето съвремие\", казва Волфганг Мюнхау, ръководител на лондонския мозъчен тръст Eurointelligence. Някои от представителите на партиите, участващи в преговорите, предлагат по-прагматичен подход, който вероятно ще надделее, като евентуално предизборните обещания ще бъдат приложени само частично и постепенно. Изправена пред разочарованието на гласоподавателите, всяка партия ще може да каже, че е била принудена да направи компромис с партньора си. Дори в такъв случай обаче, все още не е ясно как всичко това ще се съчетае с ангажимента на Италия да намали бюджетния си дефицит и държавния си дълг, който е на равнище 130 % от брутния вътрешен продукт (БВП) и е най-високият в еврозоната след гръцкия. Все повечето признаци за забавяне на икономиката ще затруднят още повече задачата на правителството. Промишленото производство стагнира през първото тримесечие, а бизнес доверието спадна през април до 14-месечен минимум. Преди изборите \"Пет звезди\" и \"Лигата\" обвиняваха бюджетните правила на ЕС за хронично слабия растеж на Италия и нарастващата бедност. Те обещаха да се противопоставят на Брюксел като харчат повече, ако успеят да влязат в правителството. Сега тонът им е по-мек, а представител на \"Пет звезди\" каза в петък, че плановете за повишаване на бюджетния дефицит най-напред ще бъдат обсъдени с Брюксел и по \"учтив\" начин. Отиващата си лявоцентристка администрация обеща, че бюджетният дефицит ще спадне тази година до 1,6 % от БВП спрямо 2,4 % през 2017 година, а догодина ще се понижи до 0,8 %, като през 2020 година ще има балансиран бюджет. Лидерът на \"Пет звезди\" Ди Майо каза точно преди изборите, че ще поддържа дефицита на равнище 1,5 %, макар преди това обещаваше да го повиши над тавана от 3 %, определен от ЕС, за да има възможност за допълнителни разходи за държавни инвестиции. Най-новата му позиция все още не отговаря на обещанието на Италия да балансира бюджета си, а също така не съответства на по-конфронтиращата се позиция на \"Лигата\". \"Целта да се балансира бюджетът разруши нашата икономика\", каза сенаторът от \"Лигата\" Алберто Баняи, който е евроскептичен икономист. \"Лигата\" иска да повиши дефицита до 2,8 % тази година и до 3 % през 2020 година. Баняи посочи, че ще бъдат необходими преговори с \"Пет звезди\", за да се намерят общи позиции по въпроса. Според Волфанго Пиколи, съпредседател на Teneo Intelligence, противопоставянето на Брюксел ще има успех сред италианските гласоподаватели, а новото правителство няма какво толкова да се страхува от Европейската комисия, която е \"много слаба и вече е на път си замине\". Комисията, на която й остава само година до приключване на мандата, не може да направи кой знае какво освен да постави италианските финанси под по-строго наблюдение, а на пазарите не им пука много за това, каза той. Франческо Галиети, ръководител на консултантската компания за политически рискове Policy Sonar, описва икономическите мерки на оформящата се коалиция като \"доста люто ястие\", но по думите му инвеститорите са доволни да видят, че Италия успява да формира правителство. Текстът е Гевин Джоунс от агенция Ройтерс, преведен и редактиран от БТА.", "date": "2018.05.15", "title": "Италианското правителство ще трябва да преодолее трудни икономически препятствия"}
{"url": "https://www.24chasa.bg/novini/article/6863903", "text": "Българският автомобилен сектор - товарни превози и превози и превози на хора, се обедини с решение да организира мирен протест на 17 май т.г., в деня на срещата на Върха в София. Решението бе взето на Конференция с международно участие \"Европейското бъдеще на транспорта в Централна и Източна Европа\", която се провежда в София, предава БТА. Целта на протеста е западните лидери да бъдат убедени в размера на щетите, които промените ще донесат за икономиката на България и за нейните граждани, каза Ангел Траков, председател на УС на Съюза на международните превозвачи /СМП/. От бранша бяха единодушни, че ще продължат да отстояват парвото си на безнес без дискриминация и двойни стандарти в ЕС. Предвижда се автомобилно шествие с тежкотоварни камиони и автобуси от 10.00 до 17.00 часа на бул. \"Цариградско шосе\" /отбивката към бул. \"Брюксел\", лентите в посока София/. Паркирани товарни автомобили ще наредят протестна колона до отбивката за кв. \"Дървеница\" /4-ти км/. След отбивката за кв. \"Дървеница\" до отбивката за бул. \"Ситняково\" ще бъде наредена протестна колона от автобуси. Междувременно от 13.00 до 17.00 часа ще бъде проведено протестно шествия със сборен пунт пл. \"Македония\", по маршрута от ул. \"Алабин\" към Съдебната палата, вдясно по бул. \"Витоша\" до парковото пространство пред НДК, където протестиращите ще държат речи, обясни Траков. В София позиционирани ще бъдат около 100 камиона и още толкова автобуси. В цялата страна те ще бъдат много повече, защото в протеста се включват и градовете Пловдив, Велико Търново, Враца, Видин, Русе, Благоевград, Сандански, Петрич и др, каза Траков. Участниците в днешния форум заявиха, че товарните превози са бизнес, който се развива в силно конкурентна среда и не получава субсидии от фондовете на ЕС. Спазват се строги регулации, свързани с техническо състояние на превозните средства, екологични норми, безопасност на труда с над 36 директиви и регламенти. \"Ето защо предлаганите регулации в пакет Мобилност 1 са напълно необосновани и засягат основно фирми от Централна и Източна Европа, които поради географската си отдалеченост ще бъдат силно затруднени или поставени в невъзможност а изпълнят изискванията, коментира Йордан Абаджиев, изпълнителен директор на СМП. Общо 79,5 на сто от собствениците и управители на фирми определят промените в Мобилен пакет 1 като огромен риск за бизнеса и изразяват опасения, че до 2-3 години ще фалират, показва огласено анкетно проучване в бизнеса. Над 83 на сто определят изискването да се връщат у дома за почивка като изключително затрудняващо, а някои като неизпълнимо. С готвените регулации на практика ще се отнемат приходи в бюджета на България, а след 2020 год. от нашия държавен бюджет ще трябва да се плащат по-високите вноски в бюджета на ЕС за новия програмен период, смятат представители на бранша.", "date": "2018.05.15", "title": "Вижте как ще протече протестът на превозвачите на 17 май"}
{"url": "https://www.24chasa.bg/novini/article/6863904", "text": "Руският президент Владимир Путин даде старт на автомобилното движение по новооткрития днес Керченски мост, като подкара голям камион КАМАЗ от нулевия километър по посока Керч, предаде ТАСС, цитирана от БТА. Говорителят му Дмитрий Песков каза, че Путин има книжка за управление на камиони от около 20 години, съобщиха руски държавни медии, цитирани от ДПА. Държавният глава седна зад волана на камиона, като настани до себе си генералния директор на компанията \"СГМ-Мост\" Александър Островски. КАМАЗ-ът оглави колона от 35 машини - самосвали, автокранове, цистерни и друга строителна техника, използвана при строежа на съоръжението. Специално инсталирани видеокамери показваха движението на колоната по 19-километровото трасе на моста. А в края на моста, от страната на Крим, започна митинг-концерт, в който пред строителите, инженерите и работниците пяха звезди на руската естрада. Автомобилното движение за леки коли и обществен транспорт по новия мост ще бъде пуснато в двете посоки от утре. Путин заяви, че изграждането на новия мост между полуостров Крим и континентална Русия е историческо постижение и обеща и други такива инфраструктурни проекти в страната, предаде ДПА. Той изрази увереност, че железопътната отсечка от 19-километровия Керченски мост ще бъде завършена до една година. \"Ще продължим работата по такива проекти из цялата страна\", заяви президентът на тържественото откриване на автомобилното трасе по новия мост над Керченския проток. \"Ще строим нови пътища, нови мостове, нови летища и пристанища. Ще направим живота по-хубав\", заяви държавният глава. Леки автомобили и обществен транспорт ще могат да се движат в двете посоки по моста от утре. Съоръжението ще бъде отворено за движение на камиони от есента, а за влакове - догодина, посочва ТАСС. Украинският премиер Володимир Гройсман обвини днес Русия, че с откриването на моста до Крим се подиграва с международното право. \"Руският окупатор продължава да се подиграва с международното право. Русия ще плати много скъпо за това\", каза той в интервю за Франс прес.", "date": "2018.05.15", "title": "Путин подкара първия камион КАМАЗ по новооткрития Кримски мост (Обновена)"}
{"url": "https://www.24chasa.bg/novini/article/6863913", "text": "Защитници на свободата на печата и кюрдски активисти демонстрираха днес близо до Даунинг стрийт преди среща между британския премиер Тереза Мей и турския президент Реджеп Тайип Ердоган, който е на посещение във Великобритания, предаде агенция Франс прес. Десетки демонстранти се събраха преди обед по призива на организацията Репортери без граници. Към тях се присъединиха прокюрдски демонстранти, които носега плакати с лика на Ердоган, зачертан с думата \"терорист\" на английски, както и знаме с образа на кюрдския лидер Абдуллах Йоджалан, предаде БТА. Според Репортери без граници над 100 журналисти са арестувани, 140 медии са затворени и най-малко 889 журналистически карти са анулирани от въвеждането на извънредното положение след опита за преврат в Турция през юли 2016 г. Ребека Винсент от британския клон на Репортери без граници напомни, че на 24 юни в Турция ще бъдат произведени предсрочни президентски и парламентарни избори в условия на извънредно положение и избирателите ще отидат до урните след много кратка кампания и без да разполагат с цялата информация. Тя заяви, че е \"позорно\", че президентът Ердоган е \"приет тук, във Великобритания, и че за него е постлан червен килим\". Говорител на Даунинг стрийт каза, че г-жа Мей ще постави на Ердоган въпроса за човешките права, подчертавайки, че Турция трябва да \"изпълни международните си задължения, включително зачитането на свободата на изразяване и политическата свобода\"", "date": "2018.05.15", "title": "Демонстрация в Лондон срещу посещението\nна Ердоган (Снимки)"}
{"url": "https://www.24chasa.bg/novini/article/6863933", "text": "Областният управител Здравко Димитров направи инспекция на рехабилитацията на 22-километровата отсечка от автомагистрала\" Тракия\" между Пловдив и Стара Загора. Заедно с шефа на пловдивската полиция старши комисар Атанас Илков обходиха част от маршрута и останаха доволни от организацията на движението и темповете, с които вървят ремонтните дейности. Представителят на фирмата изпълнител на обекта Паун Иванов заяви, че работата върви, като се спазва линейният график и обеща, че платното в посока Бургас ще бъде готово до края на месеца, след което започва реновирането на платното в посока Пловдив. Той увери, че цялостният ремонт ще приключи до края на юни, преди да е започнал сезонът.", "date": "2018.05.15", "title": "Ремонтът на АМ \"Тракия\" до Пловдив приключва до края на юни"}
{"url": "https://www.24chasa.bg/novini/article/6863908", "text": "На светкавична глоба от 100 лв. бе осъден пенсионерът Радостин Г., който на 14 май замери с яйца осмокласника Иван Иванов. Момчето е подсъдимо за убийството на 11-годишната Никол Йончева, зверски заклана в асансьор миналия август. Възрастният мъж издебна подсъдимия до сградата на Съдебната палата и метна две яйца по него когато съдебната охрана го изкара от конвойния автомобил. Екшънът стана пред десетки репортери и близки на убитата Никол. Дядото веднага бе прибран за проверка на документите и още същия ден осъден от районния съд в Бургас. Справка по делото показва, че той е признат за виновен в извършване на хулигански действия - непристойна проява, нарушаваща обществения ред. В съдебния акт се отбелязва още, че Радостин Г. е замерил с яйца лице, което се счита за невинно до доказване на противното. Едно от яйцата уцелило 16-годишния Иван в гърба, а другото паднало на земята, до служител на Съдебна охрана. Решението на районния съд може да бъде обжалвано на 17 май пред БОС.", "date": "2018.05.15", "title": "Глобиха със 100 лв. дядото, замерил с яйца подсъдимия за убитата Никол"}
{"url": "https://www.24chasa.bg/novini/article/6863934", "text": "Словашкият президент Андрей Киска обяви днес, че няма да се кандидатира за втори мандат на президентските избори догодина, предаде Асошиейтед прес, цитирана от БТА. Киска обясни, че иска прекарва повече време със семейството си. Успешният бизнесмен и филантроп беше новак в политиката, когато през 2014 г. победи на президентските избори Роберт Фицо, който впоследствие стана премиер. Проевропейски настроеният Киска често бе в конфронтация със считания за популист Фицо. Тази година Киска подкрепи големите улични протести, довели до падането на коалиционното правителство на Фицо при политическата криза, предизвикана от убийството през февруари на разследващия журналист Ян Куциак и годеницата му. Куциак разследваше корупцията в правителството и влиянието на италианската мафия върху политическия живот в Словакия.", "date": "2018.05.15", "title": "Словашкият президент Андрей Киска няма да се кандидатира за следващ мандат"}
{"url": "https://www.24chasa.bg/novini/article/6863939", "text": "Фалит на общински болници в страната няма да има, нито някой по административен път може да каже, че трябва да се закриват лечебни заведения, каза днес във Варна зам.-председателят на БЛС проф. Огнян Хаджийски, който е сред участниците в 28-а асамблея на Интернационалната медицинска асамблея \"България\" /ИМАБ/. Има лечебници, които изпитват сериозни трудности, но продължават да работят, макар и с големи усилия от страната на медицинските специалисти, допълни проф. Хаджийски. Той посочи, че не е изключено да се стигне до закриване на отделения, но не защото някой издава такава заповед, а защото персоналът заминава и структурите вече не покриват здравните стандарти. Въпреки тези проблеми основните клиники ще продължат да работят и то не само като оказват спешна помощ, а и като помагат на пациенти със социално значимите заболявания, защото повечето от тях нямат възможност да пътуват, допълни Хаджийски. В 28-а асамблея на ИМАБ участват повече от 300 специалисти от цялата страна и чужбина, допълни президентът на организацията проф. Красимир Методиев. Той уточни, че заседанията са в четири направления - медицина, дентална медицина, фармация и здравен мениджмънт. В рамките на форума ще се обърне специално внимание на проблемите в българското здравеопазване и начините за тяхното разрешаване. Проф. Методиев допълни, че основен лектор на асамблеята на ИМАБ е проф. Весела Кристенсен, която от дълги години работи в Института по онкология и в университетската болница в Осло. През тази година българката е отличена с най-голямата кралска награда на Норвегия. Призът е за постиженията й в научните проучвания в областта на рака на гърдата.", "date": "2018.05.15", "title": "Българският лекарски съюз: Фалит на общински болници няма да има"}
{"url": "https://www.24chasa.bg/novini/article/6863936", "text": "В София се провежда конференция на тема \"Ролята на Върховните одитни институции за засилване на отчетността, прозрачността и интегритета в публичния сектор\", съобщиха от Сметната палата. Конференцията се организира от Сметната палата на България в рамките на председателство на Съвета на ЕС. В срещата участват президенти и представители на сметни палати от 26 европейски страни, сред които 19 страни членки на ЕС, и Европейската сметна палата. Форумът е открил Цветан Цветков, председател на Сметната палата на България. Целта ни е върховните одитни институции от страните-членки на ЕС и от страните, които кандидатстват за членство, да споделят своя опит и водещи практики по прилагането на принципите на доброто управление в публичния сектор - отчетност, прозрачност и интегритет,казал при откриването на форума Цветан Цветков. Обменът на опит между европейските одитни институции и тези на Западните Балкани ни дава по-добри правила за разходване на средствата. Стабилността и доверието в администрацията, интегритета и върховенството на закона са невъзможни без одитните институции, е посочила министърът за Българското председателство на Съвета на ЕС Лиляна Павлова при откриването на конференцията. Тя подчертала, че събитието е едно от важните в календара на Българското председателство на Съвета на ЕС именно заради активната роля, която сметните палати имат в интеграционния процес на Западните Балкани. \"Одиторите не са врагът, от който трябва да се страхуваме, а наш партньор , който ни помага да адаптираме структурите си, да ги направим работещи и отговарящи на изискванията и законите\", допълнила министър Павлова. Доброто управление е в основата на доверието на гражданите в техните институции. Ето защо, като одитори ние трябва не само да разкриваме недостатъците, но и да обменяме и разпространяваме добри практики с оглед постигане на по-голяма управленска отговорност, прозрачност и почтеност във всички сфери на публичния сектор\", посочил в изказване пред участниците в срещата председателят на Европейската сметна палата Клаус-Хайнер Лене. По време на конференцията председателите на Сметните палати на Турция - Сейт Ахмет Баш и на Косово - Бесник Османи са подписали споразумение за сътрудничество, съобщиха от Сметната палата.", "date": "2018.05.15", "title": "Павлова: Одиторите не са врагът, от който трябва да се страхуваме, а наш партньор"}
{"url": "https://www.24chasa.bg/novini/article/6863938", "text": "„Когато се заех с темата Брекзит, не си представях какъв е броят на българите, върху които той ще има реално отражение. Над сто и четиридесет хиляди са пряко засегнатите, но това не е просто число. Това са сто и четиридесет хиляди съдби. Независимо как ще завършат преговорите с Великобритания, ние, като държава, от една страна, и от друга - ЕС, трябва да гарантираме икономическата социална сигурност на всички граждани.“ Това заяви Илхан Кючюк, член на Европейския парламент от АЛДЕ / ДПС и вицепрезидент на АЛДЕ, по време на организирана от него дискусия, посветена на европейските граждани във Великобритания след Брекзит. Събитието е част от изпълнението на ангажимента, поет от българския евродепутат при старта на втория сезон на пръдването \"Обещанието\" на БНТ. Илхан Кючюк обеща да създаде \"Ти и Брекзит\" - интернет портал за трудовите и граждански права на българските граждани във Великобритания след Брекзит. В събитието участваха Рита Джанини, юридически съветник в UK Law Societies, британският евродепутат Катрин Биърдър и Зофия Банута от неправителствената организация the3million, предоставила на британското правителство списък с над 150 неизяснени въпроса относно социалните, здравните и трудови права на европейските граждани, живеещи в Обединеното кралство. Участниците в дискусията бяха категорични, че борбата за правата на гражданите далеч не е приключила. Според Рита Джанини целият \"развод\" е една много лоша идея. \"45 години на правно сътрудничество и хармонизация правят Брекзит изключително труден процес - особено когато това трябва да е за сметка на вече придобити права\", поясни тя. \"Брекзит е лудост. Всичко, което прави правителството, е да поставя редовно акцент върху търговията, но в действителност членството в ЕС е много повече от това. Брекзит може да бъде спрян и процесът далеч не е необратим. Убедена съм, че не можем да постигнем по-добра сделка от тази, която имаме в момента, а имено пълно членство в ЕС“, каза Катрин Биърдър, член на ЕП. По повод събитието българският евродепутат организира и специални срещи с Ги Верхофстат, лидер на Групата на АЛДЕ в ЕП и главен преговарящ за Брекзит в ЕП; Саджат Карим, член на ЕП от консервативната партия на министър-председателя Тереза Май, както и с Греъм Уотсън, дългогодишен председател на партия АЛДЕ, а в момента член на Европейския икономически и социален комитет. Ги Верхофстат лично връчи на Илхан Кючюк копия от всички официални писма, които Комисията по Брекзит на ЕП е изпратила до британското министерство на вътрешните работи и в които са засегнати основни въпроси относно правата на гражданите. Според Верхофстат е необходимо да се постигне напредък през следващите седмици и правителството на Тереза Мей трябва да заяви ясна позиция по въпросите за митническия съюз, Ирландия и правата на гражданите. \"Искаме да сме сигурни, че европейските граждани ще могат да продължат да живеят във Великобритания след Брекзит без никакви препятствия и административни усложнения. Именно затова наскоро изпратих и писмо до новоизбрания вътрешен министър Саджид Джавид, което съдържа всички неразрешени въпроси. Има много технически детайли относно правата на гражданите, които трябва да се изяснят, и очаквам много скоро реакция от негова страна\", заяви Ги Верхофстат. Според него напускането на една от най-значимите държави в ЕС е провал за Съюза, но въпреки това се наблюдава една по-позитивна нагласа към Европейския съюз след Брекзит. „Това далеч не означава, че хората не са критични спрямо начина, по който функционира ЕС, а напротив. Това е сигнал към европейските лидери да реформираме ЕС в дълбочина и да избегнем друг подобен провал в бъдеще.“ Саджат Карим, член на ЕП от консервативната партия на Тереза Мей, каза: „Важно е, че темата Брекзит не присъства само в дневния ред на Великобритания и европейските институции, а с инициативи като на моя колега Илхан Кючюк. Тя се дебатира на национално ниво. Намираме се в ситуация, която изисква огромно внимание към детайла, но и търпение, за да постигнем добро споразумение за двете страни.\"", "date": "2018.05.15", "title": "Ги Верхофстат подкрепи Илхан Кючюк в проекта му \"Ти и Брекзит\""}
{"url": "https://www.24chasa.bg/novini/article/6863946", "text": "Турската лира падна до рекорно ниско ниво, а доходността на облигациите за кратко достигна своя връх от най-малко осем години, след като , предаде Ройтерс. Изказването му доведе до нов спад на националната валута на страната, чийто курс спрямо долара се понижи до 4,43 лири. Общите загуби, понесени от турската лира тази година, се изчисляват на 14 процента, предаде БТА. Същевременно доходността при десетгодишните държавни облигации се повиши за кратко до най-високото си равнище най-малкото от януари 2010 г. В интервю за телевизия Блумбърг днес Ердоган заяви още, че централната банка е независима, но не може да пренебрегва сигналите от ръководителя на изпълнителната власт след преминаването към президентска система на управление. \"Аз ще поема отговорността като безспорен ръководител на изпълнителната власт по отношение на стъпките, които трябва да бъдат предприети, и решенията по тези въпроси\", посочи Ердоган, който е на посещение във Великобритания. Той заяви още, че гражданите ще държат президента отговорен за всички проблеми, свързани с паричната политика, затова \"той трябва да бъде ефективен\" в тази област. Турция ще произведе предсрочни президентски и парламентарни избори на 24 юни.", "date": "2018.05.15", "title": "Турската лира падна до рекорно ниско ниво след изявление на Ердоган"}
{"url": "https://www.24chasa.bg/novini/article/6863985", "text": "Стюард на авиокомпания бе ранен, когато вчера самолетът му попаднал в турбуленции преди да кацне на летището в Скопие, предаде агенция МИА. Полицията съобщи днес, че 28-годишен стюард от Скопие е тежко ранен, след като паднал на пода на самолета вчера около 18 часа местно време. Раненият е изпратен в болница, предаде БТА. Случаят се разследва.", "date": "2018.05.15", "title": "Стюард е тежко ранен, след като самолетът му влязъл в турбуленции преди да кацне"}
{"url": "https://www.24chasa.bg/novini/article/6863987", "text": "Ферибот е заседнал на брега при истанбулския квартал Пендик, при което са пострадали пътници, съобщава турската частна телевизия НТВ, цитирана от БТА. Причината за инцидента е станала техническа неизправност, поради която при приближаването към брега на пристанището в Пендик, фериботът заседнал в плитчините. Ранените са правостоящи пътници, които при сблъсъка загубили равновесие и паднали.", "date": "2018.05.15", "title": "Ферибот заседна на брега край Истанбул, пострадаха пътници"}
{"url": "https://www.24chasa.bg/novini/article/6863947", "text": "Близо 600 деца от училища в 10 града в страната се включиха в първия кръг на състезанието по български език „Пазим езика си“, който се проведе на 12 май. Той се организира от сдружението на съпругата на президента Десислава Радева „Живата вода на България“, а целта му е да насърчи създаването на трайни умения у учениците за правоговор и правопис. В състезанието мериха сили ученици от Попово, Разград, Хасково, Добрич, Монтана, както и от по-големите градове в страната - Бургас, София, Пловдив, Варна, Стара Загора и Благоевград. Това става ясно от публикация във фейсбук профила на сдружението. Подборът на училищата е направен по препоръка на Министерството на образованието и науката, казаха от сдружението. „Радостно е, че интерес към съревнованието проявиха деца от много други учебни заведения, но заради регламента те нямаше как да бъдат допуснати до участие. Затова стремежът ни е „Пазим езика си“ да влезе в календара на националните състезания на МОН през следващата учебна година, за да могат в него да се включат всички училища в страната“, споделя Радева, която е и председател на УС на „Живата вода на България“. \"За богатството и красотата на българския език говорим предимно на 24 май. Но за родния ни език трябва да се грижим през цялата година. Състезанието е своеобразен призив към родители и деца да пазим езика си, за да ни има като българи\", казва още съпругата на президента. Проверката на изпитните работи започна.  Проверяващите са преподаватели по български език и литература и студенти от Факултета по Славянски филологии в СУ „Св. Климент Охридски“. Резултатите ще бъдат изнесени на 21 май на сайта на сдружението www.zhivatavoda.bg За втория кръг ще се класират първите седем деца от всяка възрастова група – V и VI-VII клас, показали най-добри резултати. Финалният етап ще се проведе в Аулата на СУ „Св. Климент Охридски“ на 25 май. Състезанието ще е под погледите на експертно жури с председател езиковедът проф. д.ф.н. Владко Мурдаров. 14-те финалисти ще оценяват още Рени Стоичкова, учител по български език и литература и автор на редица учебни помагала, изработила основната част от изпитните задачи; Мариана Манчева, директор на СУ \"Васил Левски\" в Карлово, бившият образователен министър проф. Владимир Атанасов и проф. Татяна Ангелова - представители на катедра \"Методика\" във Факултета по славянски филологии в СУ. Наградите за победителите са електронни четци и книги от съвременни български автори.", "date": "2018.05.15", "title": "600 деца тестваха българския си език в състезание на сдружението на Деси Радева"}
{"url": "https://www.24chasa.bg/novini/article/6864008", "text": "Вземанията на лизинговите дружества по финансов и оперативен лизинг в края на март 2018 г. са общо 3.634 млрд. лв. (3.5 на сто от БВП) при 3.332 млрд. лв. (3.4 на сто от БВП) в края на март 2017 година, съобщава БНБ. В края на първото тримесечие на 2017 г. на годишна база те нарастват с 9.0 процента (301.2 млн. лв.), допълват от Централната банка. Вземанията по финансов лизинг са 3.437 млрд. лв. в края на първото тримесечие на 2018 г., като на годишна база те нарастват с 7.2 процента (230.7 млн. лв.). Вземанията по договори за финансов лизинг за товарни и лекотоварни автомобили са 1.146 млрд. лв. в края на март 2018 г., като се увеличават със 5.1 на сто (55.5 млн. лв.) спрямо края на март 2017 година. В края на първото тримесечие на 2018 г. вземанията по договори за финансов лизинг за леки автомобили са 1.259 млрд. лв. На годишна база те нарастват с 20.3 на сто (212.1 млн. лв.). Вземанията по договори за финансов лизинг на машини, съоръжения и индустриално оборудване са 682.8 млн. лв., като нарастват на годишна база с 3.7 на сто (24.4 млн. лв.).", "date": "2018.05.15", "title": "БНБ: Вземанията на лизинг в края на март 2018 г. са общо 3.634 млрд. лв."}
{"url": "https://www.24chasa.bg/novini/article/6863932", "text": "Полицията в Бургас издирва извършители на нагла кражба от супермаркет, осъществена около 20 ч. на 12 май. Потърпевшата е 64-годишна жена, която докато пазарувала в магазин в к-с \"Изгрев\" е била ограбена. Пенсионерката оставила за минута дамската си чанта без надзор, но това било достатъчно за крадците.  В чантата имало лична карта, дебитна карта и ПИН-кода към нея, сумата от около 285 лева, мобилен телефон и други вещи. При опит да блокира дебитната карта бургазлийката установила, че са извършени три транзакции на обща стойност 1 000 лв. Днес от  Пето Районно управление, което работи по случая, разпространиха кадри на евентуалните извършителки. От полицията призовават всеки, който може да помогне с информация, да се обади в най-близкото полицейско управление.", "date": "2018.05.15", "title": "Вижте кого издирва полицията в Бургас за нагла кражба в магазин (Снимки)"}
{"url": "https://www.24chasa.bg/novini/article/6863666", "text": "Дмитрий Песков, и. д. прессекретар на руския президент, нарече възмутителни  , предаде ТАСС. ССУ съобщи днес, че е обискирала киевския офис на руската осведомителна агенция РИА Новости Украйна. Самата РИА Новости Украйна информира освен това, че е задържан нейният главен редактор Кирил Вишински, предаде БТА. Същевременно ССУ заяви, че е разкрила \"мрежа от медийни структури, използвани от Москва за водене на хибридна война\" срещу Киев. По-късно украинското интернет издание \"Главред\" цитира Маргарита Симонян, главен редактор на руската телевизия Ар Ти, който написа в Туитър, че Киев е решил \"да отмъсти\" на Русия за Кримския мост. Новоизграденият мост свързва континентална Русия с Кримския полуостров, който страната отне от Украйна през 2014 година. Анексията бе критикувана като нарушение на международното право. Симонян съобщи, че украински сили на реда са нахлули в офиса на Ар Ти в Киев. \"Нашите служители не отговарят на обажданията, сайтът ни не се обновява, телефоните са блокирани\", пише тя. Говорителката на ССУ потвърди, че е обискиран и киевският офис на Ар Ти - по думите й телевизията е \"забранена в Украйна\", посочва Франс прес. \"Ако тези действия на правоохранителните органи в Украйна имат някаква връзка с професионалната дейност на тези медии, това са възмутителни и дразнещи действия, които са в разрез с всички норми и правила и заслужават да бъдат най-твърдо осъдени по линия на съответните международни организации\", заяви пред журналисти Дмитрий Песков. \"Ние впрочем ще очакваме с нетърпение тази твърда и безкомпромисна реакция\", добави той. Русия ще вземе ответни мерки след действията на ССУ спрямо руски медии - ще действа квалифицирано, но и настойчиво, бранейки интересите на руските средства за масова информация, увери говорителят на Кремъл.", "date": "2018.05.15", "title": "Кремъл: Службата за сигурност на Украйна \nдейства \"възмутително\""}
{"url": "https://www.24chasa.bg/novini/article/6863689", "text": "Точно в деня, в който треньорът на германските национали Йоги Льов номинира отбора за световното в Русия, избухна голям политически скандал около двама от най-важните му играчи. Месут Йозил и Илкай Гюндоган публикуваха своя снимка с турския президент Ердоган. Тя е направена по време на вечеря с него в Лондон. Двамата играчи държат триката си от „Манчестър Сити“, върху които пише: „На моя уважаван президент. С респект“. Десетки германски политици изразиха възмущението си, някои даже призоваха за изключването на двамата футболисти от отбора. Депутатът от либералната „Свободна демократическа партия“ Оливер Лукшич призова те да бъдат изхвърлени от отбора: „Който не смята за свой президент Щайнмайер, а Ердоган, няма място в националния отбор“, заяви той. Християндемократът Волфганг Босбах го подкрепи: „Никой не очаква от нашите национали с миграционен произход да се отказват от корените си. Но от тези, които играят за страната ни, можем все пак да очакваме, че знаят, че не Ердоган, а Щайнмайер е техният президент“, заяви той пред „Ханделсблат“. Зам.-председателят на Бундестага Ханс-Петер Фридрих също обяви неразбирането си, че играчите са „се оставили да бъдат впрегнати в предизборната каруца на чуждестранен политик, който освен това се изказва презрително за Германия“. Баварският Християнсоциален съюз излезе с позиция: „Който носи националното трико, трябва да признава ценностната система на нашата страна, а не да подкрепя предизборната кампания на един деспот, който ограничава свободата на медиите и нарушава човешките права.“ В същото време друг немски играч, чиито родители идват от Турция, Емре Чан, отказал да се срещне с Ердоган и не отишъл на вечерята, съобщи „Билд“.", "date": "2018.05.15", "title": "Германски футболни национали се снимаха с Ердоган, политици искат изключването им"}
{"url": "https://www.24chasa.bg/novini/article/6863690", "text": "Абитуриент от Професионалната гимназия по икономика в Смолян бе задържан пред съученици и родители на кръстовището пред училището, където отивал за изпращането преди бала. Полицията предприела ареста заради сигнал, че 19-годишният абитуриент Марин притежава оръжие. Според описанието в сигнала ставало въпрос за автомат \"Калашников\". На място е изпратен екип от Специализирано тактическо звено за бързи действия при ОД на МВР – Смолян. \"Намерени са газов пистолет и автомат, който се е оказал бутафорен, каза директорът на ОДП-Смолян ст. комисар Николай Димов. Младежът е задържан в полицията за изясняване на ситуацията.", "date": "2018.05.15", "title": "Маскирани полицаи арестуваха абитуриент пред родители и съученици"}
{"url": "https://www.24chasa.bg/novini/article/6863686", "text": "Катастрофа между два леки автомобила затвори изпреварващата лента на главен път Е-79 на входа на Благоевград в местност Антените, съобщи \"Дарик\". Към 10:00 часа, тази сутрин лек автомобил \"Опел\" засича изпреварващ го отляво \"Сеат\", който се забива в мантинелата. След удара, \"Опела\" се озовава в нивите вдясно от пътя. Няма пострадали. На местопроизшествието се извършва оглед, и двата автомобила са с кюстендилска регистрация.", "date": "2018.05.15", "title": "Две коли се сблъскаха на входа на Благоевград, едната се озова в нива"}
{"url": "https://www.24chasa.bg/novini/article/6863729", "text": "Европейският Общ регламент за защита на личните данни (ОРЗЛД) въвежда или разширява съществуващи права, които засягат всички европейски граждани, налагайки редица задължения за компаниите, които варират според мащаба и начина на използване на данните. Следват основните права, съдържащи се, в ОРЗЛД, много от които вече са гарантирани от различни национални закони: - Правото да си информиран: щом потребител на интернет предоставя за ползване част от личните си данни, отсега нататък той ще трябва да знае за какво ще бъдат използвани те, колко време ще се съхраняват и дали ще напускат пределите на Европейския съюз, като информацията за това трябва да е \"ясна и проста\". - Правото на достъп до личните данни, на коригиране и на премахването им: потребителят на дадена услуга трябва да може безпроблемно да поиска копие от личните си данни. В случай на грешка, особено ако тя би могла да нанесе щета, организацията или компанията е длъжна при поискване да поправи в най-кратък срок съхраняваната информация. Потребителят може също да поиска заличаване на данни, като оттегли съгласието си за ползването им. - Правото да бъдеш забравен: вече известно на интернет-потребителите, това право позволява заличаването на линкове. Това означава при търсене на съдържание повече да не се появяват линкове, които ощетяват дадено лице. Теоретично обаче това право не се отнася за свободата на изразяване или информираност и не се прилага в случай че общественият интерес има превес. - Правото на прехвърляне на данни: по правило смяната на доставчика на даден електронен адрес, без да се изгуби предишната кореспонденция, е възможно по силата на принципа за \"преносимост на данните\". Това обаче може да засегне доставчика на електроенергия или банка например. Компанията, която потребителят напуска, трябва да може да прехвърли данните към новия доставчик или, ако това не е възможно, да предаде всички данни на потребителя във файлов формат, който позволява въвеждането им в друга система. - Правото на достъп до автоматизирана система: тъй като алгоритмите играят все по-важна роля в процесите по вземане на решение, например за влизане в университет, трябва да е налице и възможност за оспорване и искане на човешка намеса. - При незачитане на тези права има възможност да се подаде възражение пред Националната комисия за информатика и свободи (НКИС) във всяка европейска страна, която ще има грижата да го предаде на комисията в страната, където се намира съответната компанията или организация. Окончателното решение ще се взема от групата на всички национални комисии - Г28 - и ще е в сила във всички европейски страни. Компаниите са засегнати в различна степен в зависимост от типа данни, които събират, от начина на ползването им или обема им. Основното при тези най-често малки и средни фирми е да е защитена базата данни на клиентите или доставчиците им. Както подчерта НКИС става въпрос по-скоро за \"разумни правила\", отколкото строги задължения. От друга страна ОРЗЛД се отнася за всички компании, което работят в една или повече европейски страни, независимо дали самите компаниите са европейски или не. Както и потребителите на интернет, компаниите имат възможност да подават възражения в НКИС. Целта е \"да се ограничи количеството на обработваните данни от самото начало\". Това предполага компаниите да посочват ясно данните, които са им необходими, както и начина за защитата им. Те са длъжни да ги актуализират редовно, но също да информират клиентите или подизпълнителите за събираните данни и целта на събирането им, както и за всички необходими средства за гарантиране на правата им. Компаниите ще са длъжни да посочат кой отговаря за базите с данни и кой във фирмата има достъп до тях. Освен това те ще трябва да осигурят всички необходими мерки за защита, особено на данните от деликатно естество. Текстът е на Еруан Люкас от Франс прес, преведен и редактиран от БТА.", "date": "2018.05.15", "title": "Европейският Общ регламент за защита на личните данни - права за гражданите, задължения за компаниите"}
{"url": "https://www.24chasa.bg/novini/article/6863734", "text": "Оттегляйки се от споразумението, подписано през 2015 г., американският президент почти не крие, че крайната му цел е да постигне смяна на режима в Иран, като поразклати още малко икономиката на тази страна. След като заяви във вторник - 8 май, че се оттегля от Виенското споразумение, Доналд Тръмп не само възстанови изцяло вдигнатите вече санкции срещу Иран, но обяви и други, още по-сурови. Същевременно заплаши американските и европейските компании с репресивни мерки, ако правят бизнес с Техеран. Докато Иран спазваше поетите ангажименти, както впрочем потвърди МААЕ в 11 поредни доклада, а после и чрез своя президент Юкия Амано, САЩ съзнателно решиха да не изпълняват своите, което всъщност ги изолира на международната арена. Никоя от страните, подписали документа, не последва примера им, приветстван единствено от Саудитска Арабия и Израел, традиционни съюзници на САЩ. Знае се, че американският президент продължава да руши наследеното от своя предшественик Барак Обама. Но \"скъсвайки споразумението\", той почти не крие, че крайната му цел е да постигне смяна на режима в Иран, като поразклати още малко икономиката на тази страна. Процесът между другото е в ход още от 2016 г. Международната консултантска фирма \"МакКинзи\" прогнозира през юли 2015 г. 1000 милиарда долара инвестиции в Иран за двайсетгодишен период. Но близо три години след подписването на споразумението Иран е получил едва 10 милиарда от заявените 200 милиарда. Защото въпреки вдигането на първите международни санкции, свързани с ядрената му дейност, американците оставиха в сила наложените преди споразумението от 2015 г. заради неспазването на човешките права и твърденията, че Иран подкрепя тероризма. В страх да не си навлече наказателни мерки от САЩ никоя банка не пожела да гарантира финансирането на мащабни проекти. Тъй че Иран среща все повече трудности и то на фона на изтощителната суша, която трае вече пет години, в съчетание с 40-процентната девалвация на валутата му спрямо долара от три месеца насам. Същевременно американското \"предателство\" засилва позицията на консерваторите в конфликта им с умерения президент Хасан Рохани - според тях Иран е сгрешил, приемайки условията на Виенския документ, заради който жертва близо 100 милиарда долара инвестиции в ядрената сфера. Не са далеч от тази мисъл и жителите на Иран. Независимо дали става дума за ядрената дейност или за гражданските свободи (блокирано бе приложението Телеграм), Рохани не можа или не съобрази как да промени нещата. Духът на иранците е отслабнал дотам, че мнозина - от таксиджии до шефове на предприятия, мислят да се изселят в чужбина. Европейците предлагат съдействие, за да остане в сила споразумението от Виена. Дали обаче подкрепата им днес ще е по-ефикасна отпреди, особено щом САЩ заплашват с икономически санкции техните компании? Американците искат впрочем завинаги да забранят на Иран обогатяването на уран (безпрецедентно посегателство срещу суверенитета на коя да е държава), да поставят под надзор програмата му за балистични ракети и да го принудят да изтегли войските си от Близкия изток. Защото след победата над общия враг - \"Ислямска държава\", военният принос на Иран, в която бе сметнат за легитимен, Вашингтон вижда вече проблем в иранските сили, оставени в Ирак и Сирия, за да подкрепят местните режими и да създават нови военни бази. И наистина, това геополитическо преподреждане прави Иран непосредствен съсед на Израел. Така еврейската държава вижда на север Хизбула, и то спечелила преди три дни парламентарните избори в Ливан, на юг - Газа, станала съюзник на Иран в сунитския арабски свят, а си дава сметка и за иранската заплаха, тегнеща над Голанските възвишения. Американците показаха колко държат на дадената дума - възможно ли е някакво ново споразумение и дали ще се спазва то? С оглед високите залози и днешното положение на самия Иран преговорите, макар и единствено възможно решение, може да се окажат извънредно трудни за Ислямската република. /БТА/", "date": "2018.05.15", "title": "Истинската цел на Тръмп - да свали режима в Иран"}
{"url": "https://www.24chasa.bg/novini/article/6863733", "text": "\"Във връзка с обявения гей парад в София на 9 юни 2018 г. Св. Синод на Българската Православна Църква и тази година изразява своята принципна и непроменена позиция на категорично несъгласие за провеждането на парада и на отеческа загриженост и призив към благочестие и неучастие в такава демонстрация на греха. Това пише на сайта на БПЦ в съобщение във връзка със София Прайд 2018. \"Зачитайки свободата на волята, Светата Православна църква отново се обръща към своите чеда, братя и сестри и с обич им напомня, че свободата е отговорност, и че истински свободният човек, ако поиска, може да се освободи от греха с помощта на Бога и на ближния в лоното на св. Православна църква. Всяка човешка душа е по-ценна от целия свят, затова Св. Синод припомня, че Бог не иска смъртта на грешника, „но да се отвърне той от пътя на злото и греха и да бъде жив” (Йез. 33:11)\", пише още в съобщението на Българската православна църква", "date": "2018.05.15", "title": "Светият Синод за София Прайд 2018: Освободете се от греха"}
{"url": "https://www.24chasa.bg/novini/article/6863738", "text": "Централноевропейският университет (ЦЕУ), създаден от милиардера Джордж Сорос, обяви днес, че ще остане в унгарската столица въпреки решението на фондацията на Сорос да се премести, предаде Ройтерс, цитирана от БТА. Ректорът на ЦЕУ Майкъл Игнатиев призова правителството на премиера Виктор Орбан официално да признае, че институцията отговаря на новите правила и трябва да й бъде позволено да извършва дейност в Унгария. По-рано днес фондацията на Сорос \"Отворено общество\" съобщи, че ще затвори офиса си в Будапеща и ще се премести в Берлин, напускайки \"все по-репресивната политическа и съдебна среда\" в Унгария.", "date": "2018.05.15", "title": "Централноевропейският университет, създаден от Сорос, няма да се премести от Унгария"}
{"url": "https://www.24chasa.bg/novini/article/6863774", "text": "Държавите, засегнати от новите регламенти в Пакета за мобилност, да излязат с обща позиция пред ЕК - това предложи на Международна конференция \"Европейското бъдеще на транспорта от Централна и Източна Европа\" министърът на транспорта, информационните технологии и съобщенията Ивайло Московски, съобщи БТА. Давам си ясна сметка за значимостта на сектора, който определя една пета от БВП на страната. Ако добавим и над 100 хиляди пряко заети в него и косвения принос, можем да добием представа за обществената и социална значимост на сектора, каза при отриване на форума транспортният министър. Миналата година се предложи т. нар. закон \"Макрон\" и 14 държави се обединихме под мнението транспортът да се извади от този пакет и да се обособи като отделен сектор, припомни Московски. За съжаление нещата не само не се подобриха, но така разписаните пакети и по-конкретно разглеждания в момента Пакет 1 е с много раздалечени позиции на отделните държави - на три-четири държави от Западна Европа и останалите, подчерта министърът. Убедени сме, че трябва да се намери консенсусно решения по тези правила. За нас като европейци не е приемливо да се приемат рестриктивни мерки под натиска на три-четири държави, категоричен бе Московски. Той се обърна към гостите на форума от Полша и Унгария с тезата, че ако днес тези принципни решения ощетяват малки държави като България, но не намерят подкрепа, те ще се обърнат и в друга посока. Най-добрият начин е всички държави да излезем с обща позиция, каквато засега нямаме, подчерта министърът. По думите му индивидуалният подход, който сега се прилага, ще реши проблемите на една или друга държава, но като цяло той няма да е така значим. Московски отправи призив за обща позиция на държавите, засегнати от новите регламенти в Пакета за мобилност по един или друг начин. Транспортният министър припомни спорните моменти в регламента и предложенията, които сме направили пред Европейската комисия, като подчерта, че по тях имаме пълната подкрепа на комисаря по транспорт Виолета Булц. Четирите предложения бяха оповестени вчера на брифинг след близо 3-часова среща между премиера Борисов, комисар Булц, транспортния министър и представители на бранша. Те са свързани най-общо с условията за командировъчни, организацията на почивките на превозвачите, каботажните превози и превозите от и за трети страни. \"Има скрита политика, рестриктивно насочена срещу вас, облечена в хубавите думи, че водачът ще получи по-добри условия на труд\", коментира Московски. Той изброи и крачките, които предстоят, до довеждане на битката до край - гласуване на пакета от предложения в Европейския парламент, изразявайки умерен оптимизъм. Българското председателство води най-конструктивния диалог относно европейските регулации. За нас това е национална и професионална кауза и като основополагащ сектор в икономиката ще работим с всички сили за решаване на проблемите, каза Ангел Траков, председател на УС на Съюза на международните превозвачи. Другото означава масови фалити и пренасочване на голяма част от превозвачите ни във фирми на западноевропейските държави, като Франция и Англия, например, посочи той. Промените са по-скоро план за осигуряване на кадри за транспорта в Стара Европа с цената за унищожаването му в страните от Източна Европа, коментира Траков. От името на целия бранш той благодари за подкрепата от страна на правителството в лицето на премиера и транспортния министър. Превозвачите казаха, че за да се чуе гласът им, подготвят мирни протестни действия и шествие в София и още 10 града на страната на 17 май.", "date": "2018.05.15", "title": "Московски иска обща позиция пред ЕС на засегнатите от новите регламенти в пакета за мобилност"}
{"url": "https://www.24chasa.bg/novini/article/6863777", "text": "Всички системи на Агенция \"Митници\" вече работят в обичаен режим и обработката на товарни превозни средства се извършва автоматизирано на ГКПП \"Дунав мост\" при Русе, както и на останалите гранични пунктове в страната. Това съобщиха от митницата в Русе. Товарните автомобили се обработваха по аварийна процедура от 1,00 часа тази нощ, когато токов удар причини спиране на системите на Агенцията. По тази причина в района на ГКПП \"Дунав мост\" се бяха образували километрични опашки от тежкотоварни камиони.", "date": "2018.05.15", "title": "Системите на Агенция \"Митници\" вече работят нормално"}
{"url": "https://www.24chasa.bg/novini/article/6863796", "text": "Джип Фолксваген с абитуриенти се заби в дърво по пътя през Кенана в Хасково. Инцидентът стана около 13 часа днес, съобщи  . Зад волана на колата бил дванайсетокласник от Професионалната гимназия по туризъм „Александър Паскалев“. Той отказа да се представи и не пожела да даде подробности за случилото се. Поясни обаче, че с него пътували още двама младежи. За щастие никой от тях не е пострадал, но предницата на колата беше разбита. При удара в дървото се задействали аербеците, което предотвратило по-сериозни наранявания. Катастрофиралият автомобил заемаше част от пътя, заради което едната лента беше отцепена за движение. На място пристигнаха полицаи, за да изяснят причината за катастрофата. Там беше и чичото на младия водач, който също не пожела да коментира инцидента.", "date": "2018.05.15", "title": "Кола с абитуриенти се блъсна в дърво в Хасково"}
{"url": "https://www.24chasa.bg/novini/article/6863797", "text": "Министерството на правосъдието публикува за обществено обсъждане проект на образец за възражение на длъжника пред съда срещу заповед за изпълнение в случаите на недължими разноски или когато доброволно е платил задължението си в двуседмичния срок от връчване на заповедта, съобщиха от пресцентъра на министерството. Новият образец е част от проекта за изменения и допълнения на Наредба за изменение и допълнение на Наредба № 6 от 2008 г. за утвърждаване на образците на заповед за изпълнение, заявление за издаване на заповед за изпълнение и други книжа във връзка със заповедното производство, който можете да видите тук: Промяната е във връзка с влезлите в сила изменения и допълнения в Гражданския процесуален кодекс (ГПК) през октомври 2017 г., с които се даде възможност на длъжник, който е платил изцяло или частично в срока за доброволно изпълнение да възрази писмено срещу заповедта за изпълнение. Образецът за възражения по новия чл. 414а от ГПК, във вид на Приложение № 8 в наредбата, съдържа реквизити, необходими за обосноваване на възражението срещу заповедта за изпълнение. Обоснованото възражение се изпраща до съда подписано от длъжника. Към него се прилагат доказателства за изпълнението на задължението с препис за заявителя. Когато само част от задължението се признава, това се посочва изрично. С проекта за промени в наредбата се внася задължение за конкретизиране на възможните начини за плащане от длъжника към кредитора или заявителя, за посочване на банковата сметка, по която средствата да бъдат внесени, както и указания относно прилагането на доказателства за изпълнение и спирането на изпълнението. Публикуваните текстове за обществено обсъждане целят улесняване на упражняването на правата на гражданите и юридическите лица, в качеството им на заявители или длъжници в заповедното производство по ГПК, както и постановяване на законосъобразни съдебни актове от съдилищата и установяване на непротиворечива съдебна практика в производствата по глава тридесет и седма „Заповедно производство“ от ГПК.", "date": "2018.05.15", "title": "Публикуваха образец за възражение на длъжника срещу заповед за изпълнение"}
{"url": "https://www.24chasa.bg/novini/article/6863775", "text": "Българското правителство закъсня да постави темата и да защити интересите на превозвачите на европейската сцена във всички възможни варианти -и по отношение на Съвета, и на Европейския парламент. Оттук нататък, ако тази директива бъде приета, за съжаление в този си вариант, трябва да бъде поставен въпросът за диалог и ако трябва България да наложи вето. Това коментира вицепрезидентът Илияна Йотова в Стражица. Тя определи предстоящата среща на върха ЕС-Западни Балкани в Софиуя като успех за България, но допълни, че истинската оценка ще дойде след заключителния документ и декларацията, която трябва да бъде подписана на нея. \"Най-големият успех ще бъде, ако заключителния документ бъде подписан от всички европейски лидери и лидерите на 6-те държави от Западните Балкани. Няма да бъде добър знак, ако основният текст бъде подписан само от лидерите на Европа, а в някакъв допълнителен документ бъдат прибавени и подписите на Западните Балкани. Ако заключителният текст съдържа достатъчно категорични ангажименти от страна на ЕС, не толкова като срокове, колкото за определели икономически инфраструктурни проекти,някакъв хоризонт за политическото разширяване на ЕС, това вече ще бъде наистина голям успех за нашето председателство\", допълни вицепрезидентът. Тя подчерта, че само до преди няколко години ЕС нямаше никакъв интерес към Западните Балкани и заслугата те да бъдат в дневния ред на ЕС е на България. \"Тъжно ще бъде, ако по тази тема има отстъпление назад в следващите председателства, говоря за Румънското и преди това Австрийското председателство\", каза Йотова. България трябва да направи максималното в тази посока, защото нито в Румъния, нито в Австрия, Западните Балкани са на същото ниво като приоритет, както в България, смята вицепрезидентът.", "date": "2018.05.15", "title": "Йотова: България трябва да наложи вето, ако директивата за превозвачите бъде приета (Обновена)"}
{"url": "https://www.24chasa.bg/novini/article/6863806", "text": "На 17 май, Световния ден за борба с хипертонията, специалисти от Военномедицинска академия ще преглеждат безплатно пациенти с проблеми с кръвното налягане. Консултациите ще бъдат  08.00-13.00 часа, в кабинет № 220, намиращ се на втория етаж в поликлиниката на ВМА. Необходимо да бъде направено предварително записване на тел.:  . Направление от личния лекар не се изисква. Целта на кампанията е да се повиши информираността на обществото по въпросите, свързани с повишеното кръвно налягане, което е една от най-честите причини за смърт от сърдечни заболявания, инсулти и сърдечна недостатъчност. Глобалният сърдечно-съдов риск нараства драматично, когато артериалната хипертония е съчетана с рискови фактори, свързани с храненето и начина на живот, повишен холестерол, наднормено тегло, повишена консумация на сол и захар, обезвижване, тюнюнопушене.", "date": "2018.05.15", "title": "Мерят безплатно кръвно във ВМА на 17 май"}
{"url": "https://www.24chasa.bg/novini/article/6863831", "text": "Държавата чрез министъра на труда и социалната политика насърчава социалните предприятия и им оказва подкрепа като създава, регистрира и поддържа отличителна сертификационна марка за социалните предприятия, техните стоки и/или услуги, като я предоставя за безвъзмездно ползване от социалните предприятия, вписани в Националния регистър на социалните предприятия в България. Това е предвидено в проект на Закон за предприятията на социалната и солидарната икономика, разработен от социалното министерство и публикуван за обществено обсъждане, предава БТА. В мотивите към проекта пише, че стратегическата цел, която се постига със законопроекта е обособяването, развитието и насърчаването на стопански отрасъл, който се характеризира преимуществено със социална насоченост и чиято основна цел е генериране на положителна социална добавена стойност по посока заетост, жизнен стандарт и социално включване на уязвими групи от населението. В законопроекта се дава определение за социална и солидарна икономика - форма на предприемачество, насочено към една или няколко социални дейности и/или социални цели, осъществявани от предприятия, включително чрез производство на различни стоки и/или извършване на услуги, в сътрудничество с държавата или общините или самостоятелно. В проекта на закон е разписано, че социалните предприятия са основни субекти на социалната и солидарна икономика.Те ще се вписват в Национален регистър на социалните предприятия в България към социалното министерство, като не се предвиждат такси за това. Проектът разделя социалните предприятия на два класа. За социално предприятие клас А е необходимо положителният счетоводен финансов резултат на предприятието след данъчно облагане за последния отчетен период да се разходва повече от 50 на сто и не по-малко от 7500 лева за осъществяване на социална дейност и/или цел. За предприятието клас А се изисква още не по-малко от 30 на сто и не по-малко от трима от работниците на предприятието да са хора от уязвими групи. За социално предприятие клас А+ се изисква да отговаря на всички законово разписани изисквания за социално предприятие клас А, като има и три допълнителни изисквания, на едно от които такъв тип предприятия задължително трябва да отговаря. Едно от тях е социалната добавена стойност да се осъществява изцяло в административните граници на общини, които за предходната година имат равнище на безработица, равно или по-високо от средното за страната. Социалните предприятия клас А+ имат възможност да бъдат насърчени чрез възмездно учредяване в тяхна полза за развитието на социалните им цели на право на строеж върху имоти - частна общинска собственост без търг или конкурс след решение на общинския съвет. Има възможност министърът на труда и социалната политика да предлага мотивирано на Министерския съвет да отпусне целево средства за финансово подпомагане на обучението за придобиване на професионална квалификация на уязвими хора, наети от социални предприятия - клас А+, когато икономическата дейност се осъществява изцяло в административните граници на общини, които за предходната година имат равнище на безработица, равно на или по-високо от средното за страната. Насърчителните мерки се прилагат след вписване на дружествата в регистъра. Социалният министър ще създава електронна платформа, чрез която социалните предприятия ще могат да представят дейността си пред заинтересованите с цел бъдещи партньорства и съвместна дейност. Основен проблем, който се решава от законопроекта, е свързан с преодоляване на съществуващите неясноти за начините, по които социалните предприятия могат да се възползват от наличните финансови ресурси, заделени по правилата на Регламента относно европейски фондове за социално предприемачество и Регламента относно Програма на ЕС за заетост и социални иновации, поради липсата на разпознаваемост на социалните предприятия от страна на инвеститори и финансиращи организации, пише още в мотивите към законопроекта. В България самоопределящите се като социални предприятия са 4 700, но след анализ е установено, че една трета от тях не са такива, коментира наскоро заместник-социалният министър Султанка Петрова. ", "date": "2018.05.15", "title": "Специална марка ще отличава стоките и услугите, произведени от социални предприятия"}
{"url": "https://www.24chasa.bg/novini/article/6863840", "text": "По данни на Агенцията по заетостта през април 2018 г. се достигна най-ниското равнище на регистрирана безработица, считано от декември 2008 г. насам. Това съобщиха от пресцентъра на Агенцията по заетостта. Тенденцията на свиване на безработицата продължава, като през изминалия месец равнището се установява на 6.4 на сто, отчитайки намаление от 0.4 процентни пункта спрямо март 2018 г. и от 1.2 процентни пункта на годишна база. Регистрираните безработни в края на април са 210 973, като числеността им се свива с 4.8 на сто спрямо предходния месец и с 15.4 на сто спрямо година по-рано. Новорегистрираните безработни през април са 19 927 . От тях 1 155 са били неактивни, т.е. не са били нито заети, нито учащи и не са търсили работа. От началото на годината експертите - активиране, медиаторите и посредниците в бюрата по труда са активирали 23 498 души. Дейността на бюрата по труда е насочена и към заети, учащи и пенсионери, като само през април 475 са извършилите регистрация като търсещи работа лица. Данните на Агенцията по заетостта сочат, че на работа през месеца са постъпили 22 049 души, като над 95 на сто от тях са устроени в реалната икономика. В резултат на изпълнение на активните мерки за насърчаване на заетостта сред безработните, през април в субсидирана заетост са включени общо 877 души, в т.ч. 511 по схеми на ОП РЧР, 304 по програми и 62 по мерки. На първичния пазар са заявени 24 619 работни места, като 85.5 на сто от тях са от частния сектор. Работните места, свързани със сезонната заетост през месеца, са 8 226, отбелязвайки ръст на месечна и годишна база, съответно с 24,1 на сто и с 16,8 на сто. Анализът по икономически дейности на заявените свободни работни места на първичния пазар показва, че най-голям е делът им в хотелиерството и ресторантьорството (28.2 на сто), преработващата промишленост (19.2 на сто), търговията (13.9 на сто), селското, горското и рибното стопанство (6.8 на сто), строителството (5.9 на сто) и др. Най-търсените през април професии с посредничеството на Агенцията по заетостта, разделени по основни класове и групи, съобразно структурата на НКПД-20112, са персонал, зает в сферата на персоналните услуги (бармани, сервитьори, готвачи, камериери и др.); продавачи; работници в добивната и преработващата промишленост; работници в селското, горското и рибното стопанство; оператори на стационарни машини и съоръжения; водачи на МПС и подвижни съоръжения; работници по събиране на отпадъци и сродни на тях; помощници при приготвяне на храни; чистачи; квалифицирани работници по производството на храни, облекло, дървени изделия и сродни и др.", "date": "2018.05.15", "title": "През април безработицата е с най-ниско равнище от декември 2008 г."}
{"url": "https://www.24chasa.bg/novini/article/6863832", "text": "На територията на Сърбия в момента има около 2900 мигранти, съобщи министърът на вътрешните работи Небойша Стефанович, като отбеляза, че това е най-малкият брой мигранти от началото на кризата, предаде Танюг. Стефанович каза, че намерението на Босна и Херцеговина да затвори границите си за мигранти не е проблем за Сърбия. \"През последните няколко години внимателно следим всичко, свързано с миграциите - всяка вълна, всяка промяна по линията ЕС-Турция, не само онези, които минават през Западните Балкани, а и тези през Средиземно море\", каза Стефанович, цитиран от БТА. Министърът добави, че Сърбия ще продължи сътрудничеството с всички страни в региона за предотвратяване на нелегалните пресичания на границите.", "date": "2018.05.15", "title": "В Сърбия в момента има около 2900 мигранти"}
{"url": "https://www.24chasa.bg/novini/article/6863846", "text": "18-годишният Борислав Великов, който беше наръган с нож вчера тролей №7 в София, учи в спортното училище на ЦСКА. Занимава се с джудо и самбо. Той беше наръган от 33-годишен мъж, след като направил забележка на деца, че цапат тролея. Великов е настанен в „Пирогов” и след операция е в стабилно състояние. Той ще остане от 3 до 5 дни в болницата за наблюдение,  Борислав е в 12-ти клас и дни му предстоят зрелостни изпити. Той пропусна своето изпращане в училище. Съучениците му се надяват, че той все пак ще може да присъства на бала.", "date": "2018.05.15", "title": "Момчето, намушкано в тролей в София, абитуриент на спортното училище на ЦСКА"}
{"url": "https://www.24chasa.bg/novini/article/6863862", "text": "Министерството на вътрешните работи на Великобритания не издаде виза на племенницата на бившия полковник в руското Главно разузнавателно управление (ГРУ) Сергей Скрипал, Виктория, защото кандидатурата й \"не отговаря на изискванията на миграционните правила\", заяви служител на РИА Новости. Той не даде никакви други подробности. В началото на април британското посолство отказа виза на Виктория Скрипал, която планираше да посети братовчедка си Юлия. Скоро след това Виктория подаде документи отново. Но нейният съпруг Арсений Елифантиев съобщи, че Виктория отново няма право да посети Великобритания. При последващ отказ Виктория обеща да обжалва пред генералния секретар на ООН Антониу Гутериш, предава Нова телевизия. Сергей Скрипал и дъщеря му Юлия бяха нападнати с отровен газ в Солсбъри на 4 март. Това предизвика голям международен скандал. Лондон твърди, че Москва е замесена в инцидента, Русия категорично отрича.", "date": "2018.05.15", "title": "Лондон не даде виза на племенницата на Скрипал"}
{"url": "https://www.24chasa.bg/novini/article/6863876", "text": "Абитуриентът, който бе арестуван зрелищно от маскирани полицаи пред двора на училище в Смолян, вероятно е отишъл с пушкалата, за да бъде забелязан от съучениците си и момичетата. След сигнал, че носи автомат \"Калашников\" и пистолет на място е изпратен екип от Специализирано тактическо звено за бързи действия при ОД на МВР – Смолян и е арестуван. Марин се появил пред училището, където изпращали абитуриентите с джип Мерцедес G-класа, който не е негов. При обиска са намерени газов пистолет без документ за произход и автомат, който се е оказал бутафорен. Арестът е станал пред погледа на много ученици и родители, тъй като гимназията по икономика изпраща днес 69 абитуренти. Сред тях била и майка му. \"Марин завършва \"Икономика и информационно осигуряване\".Никога не е имал лоши прояви. Винаги е бил много патриотично настроен. Обличаше много често тениски с трикольора\", каза директорката Мария Мечкарска, която не видяла зрелищния арест, тъй като била в двора на училището за предстоящото тържество. Марин е член е на патриотичния клуб \"Родопски хайдути\". Работел като охрана в местна дискотека.", "date": "2018.05.15", "title": "Арестуваният абитуриент отишъл с \"оръжията\" в училище, за да е интересен"}
{"url": "https://www.24chasa.bg/novini/article/6863850", "text": "Българското председателство на Съвета на ЕС в областта на заетостта и социална политика отдава приоритетно значение на европейската перспектива на държавите от Западните Балкани. Това заяви министърът на труда и социалната политика Бисер Петков по време на конференцията на високо ниво на тема \"Икономическа и социална кохезия в Западните Балкани\" в София, съобщиха от пресцентъра на социалното министерство. В изказването си той е обърнал внимание на темите, свързани с правата и овластяването на жените и на уязвимите групи - с акцент върху етническите малцинствени групи и хората с увреждания. Насърчаването на равенството на половете и подобряване на условията за достъпност спрямо хората с увреждания са неразделна част от приоритетите на председателското трио Естония - България - Австрия, е подчертал министърът. В тази връзка работим усилено за постигането на съществен напредък по Директива за подобряване на баланса между професионалния и личния живот. Това e една от инициативите, призвани да укрепят социалното измерение на Европа в посока на практическо приложение на Европейския стълб на социалните права, е казал министър Петков, цитиран в съобщението. Той е подчертал, че България е готова да сподели със своите съседи опита си, свързан с хармонизиране на националното законодателство и практика с тези на ЕС, както и с приложението на кохезионната политика и усвояването на Европейските структурни и инвестиционни фондове. Министър Петков е информирал, че през последните няколко години Министерството на труда и социалната политика е сключило меморандуми за сътрудничество в социално-трудовата сфера с партниращите албански, македонски и сръбски институции. И в трите меморандума има клаузи за споделяне на българския опит в процеса на хармонизиране на трудовото и социално законодателство с това на ЕС. В заключение министър Петков е заявил, че Европейският съюз ще продължи да подкрепя европейската интеграция на Западните Балкани при решаването на техните проблеми в социално-трудовата сфера. Той е съобщил, че днес в Брюксел представители на държавите членки започват обсъждането на проекта на ревизирана Многонационална индикативна стратегия. Сред приоритетите в документа са равенството на половете и равното третиране, достъпът до пазара на труда, качественото образование като предпоставка за борба с високата безработица, младежката заетост, социалното приобщаване на уязвимите групи.", "date": "2018.05.15", "title": "Бисер Петков: Работим по директива за подобряване на баланса между професионалния и личния живот"}
{"url": "https://www.24chasa.bg/novini/article/6863861", "text": "Китаристът Жоро Матев, който е зет на Нешка Робева, си отиде на 11 май. Той е издъхнал в Медово, научи \"24 часа\". От близо месец Жоро разработвал ресторанта във винарския комплекс, който се намира на двайсетина километра от Поморие. \"На 9 май бяхме заедно с Жорката. Отидохме в Медово да го видим заедно с Росен /музикантът Росен Сеновски-б.р./, защото не можахме да се съберем на имения му ден. Два дни по-късно Жоро си отиде. Много ми е мъчно, това беше изключително благороден и добър човек. Жоро всички го обичаха , защото той просто беше човек за обичане\", сподели певицата Тони Димитрова. Когато решил да се захване с ресторанта  в Медово Жоро се обадил на Тони. Така двамата се уговорили да се видят при първа възможност. \"Той много искаше пак да свири на сцена. Мечтаеше да изпее \"Чаша кафе\" на Пламен Ставрев, с когото бяха добри приятели\", разказва Тони Димитрова. При последната им среща на 9 май дори се уговарят да го вземат на участие в Кранево това лято. \"Имаме планиран концерт там на 10 юни.  Извадих си бележника, в който си отбелязвам ангажиментите и му казах: \"Жоре, щом искаш, ела с нас\". Дори си записах в бележника:  10 юни -  Кранево - Жоро Матев\", спомня си Тони Димитрова. Заради страстта си към кулинарията музикантът отваря заедно със съдружници верига ресторанти в София, Бургас и Созопол. В Созопол наемат помещение преди 5 г., но местни разказват, че от година-две ресторантът не работел. Като музикант Георги Матев е работел в БНТ. С колеги от \"Георги Матев бенд\" свири в предаването на покойния Димитър Цонев. \"Жоро ми беше голям приятел, липсва ми много. Беше изключителен човек, благороден, с добра душа\", споделя още Тони Димитрова. \"ЖОРКА.........ДО НОВИ СРЕЩИ\", са написали под черно бяла негова фотография колегите на музиканта от веригата ресторанти, в които китаристът се отдаде на кулинарната си страст. ", "date": "2018.05.15", "title": "Зетят на Нешка Робева издъхнал в Медово, щял да свири на морето с Тони Димитрова"}
{"url": "https://www.24chasa.bg/novini/article/6863887", "text": "Президентът Румен Радев ще бъде домакин утре на тържествената вечеря ифтар по случай свещения за мюсюлманите месец Рамазан, съобщиха от прессекретариата на държавния глава. На празничната вечеря от 20.45 часа в столичния хотел \"Кристал палас\" са поканени представители на всички традиционни вероизповедания в България, представители на дипломатическия корпус, учени и хора на изкуството. Домакинството на президента на тържествената вечеря ифтар е израз на уважение към религиозния празник и към традициите на българските граждани с мюсюлманско вероизповедание.", "date": "2018.05.15", "title": "Радев ще бъде домакин на вечерята ифтар по случай Рамазан Байрам утре"}
{"url": "https://www.24chasa.bg/novini/article/6863891", "text": "Русия, Турция и Иран призоваха да се избягват всякакви действия, който могат да подкопаят постиженията на мирния процес от Астана за Сирия, заяви заместник-външният министър на Казахстан Ержан Ашикбаев, цитиран от ТАСС. Ашикбаев прочете общо изявление на трите държави след среща за Сирия в Астана, състояла се вчера и днес, предаде БТА. В документа се посочва, че са необходими още по-големи усилия за оказване помощ на всички сирийци и възстановяване на нормалния мирен живот. За целта трябва да бъде гарантиран \"бърз, сигурен и безпрепятствен хуманитарен достъп, да бъдат оказани нужната медицинска помощ и хуманитарно съдействие, да се създадат условия за сигурно, доброволно завръщане на бежанците и вътрешно прехвърляне на лица в районите им на местоживеене\", пише в документа.", "date": "2018.05.15", "title": "Русия, Турция и Иран призоваха за подкрепа на мирния процес за Сирия"}
{"url": "https://www.24chasa.bg/novini/article/6863892", "text": "Разговорите на Иран с европейските страни за спасяване на ядреното споразумение въпреки оттеглянето на САЩ от него са на прав път, каза иранският външен министър Мохамад Джавад Зариф след срещата си днес в Брюксел с върховния представител на Европейския съюз по външните работи и сигурността Федерика Могерини, предаде Ройтерс. Той окачестви срещата като добра и конструктивна. \"Движим се напред в правилната посока. Каквото и да бъде решено, то трябва да запази и гарантира правата на Иран. Нашите разговори с европейската тройка (Германия, Франция и Великобритания - б.р.) ще продължат през следващите две седмици\", каза Зариф пред репортери в Брюксел, предава БТА. По-късно днес двамата ще се срещнат в белгийската столица с външните министри на трите страни, за да обсъдят създалото се положение около споразумението за иранската ядрена програма. Иранският президент Хасан Рохани, цитиран от агенция ИРНА, поиска от ЕС да се противопостави на \"незаконните и алогични\" действия на САЩ и добави, че след оттеглянето на Вашингтон от споразумението, Техеран може да остане в него само ако това му носи полза.", "date": "2018.05.15", "title": "Иран: Разговорите ни с ЕС за спасяване на ядреното споразумение са на прав път"}
{"url": "https://www.24chasa.bg/novini/article/6863890", "text": "Саудитска Арабия изрази днес несъгласие с преместването на американското посолство в Йерусалим, съобщи Саудитската агенция по печата, цитирана от Франс прес и БТА. \"Тази стъпка е пристрастен акт, насочен срещу правата на палестинците, които са гарантирани от международните споразумения\", гласи комюнике на саудитското правителство, което заседава днес под председателството на крал Салман.", "date": "2018.05.15", "title": "Саудитска Арабия не приема преместването на американското посолство в Йерусалим"}
{"url": "https://www.24chasa.bg/novini/article/6863894", "text": "Очертават се две групи родители, с които има проблеми при изпълнението на имунизационния календар. Това коментира в Русе главният държавен здравен инспектор д-р Ангел Кунчев, който участва в среща, свързана с повишаване информираността сред обществото относно значимостта на имунизациите. По думите му едната група родители, традиционно, е от ромската общност. Голяма част от родителите не са здравно осигурени и съответно не са избрали личен лекар на детето си. Много от тях работят през летния сезон в чужбина и децата им не могат да бъдат открити. Кунчев обясни, че втората група са \"много активни и шумни антиваксинални групи от родители\", които са съсредоточени в големите градове - става дума за млади интелигентни съвременни майки. Те обаче трудно разграничават информацията, до която достигат най-вече в интернет, поради което често се поддават на неточни и лъжливи данни. Кунчев припомни, че през миналата година са подадени около 500 декларации от родители за отказ от имунизации на децата им. Основно те са от големите градове - София, Пловдив, Варна, има единични случаи и от Русе. Главният държавен здравен инспектор коментира, че Националният ни имунизационен календар е задължителен и не е нужно да се стига до съставяне на актове и до съд. По думите му има много добри решения на върховните съдилища на няколко балкански страни, като Кунчев цитира решението на съда в Словения, което гласи, че \"правото на детето на здраве стои над правото на майката на избор\". Той каза още, че родителите трябва да са спокойни, когато имунизират децата си. По думите му процентът на изпълнение на имунизационния календар в България не е лош, но може да бъде и по-добър. Той посочи, че е много висок обхватът на имунизациите срещу хепатит Б и туберкулоза, които се правят в първия ден от раждането - над 98 - 98,5 процента. \"Ако говорим вече за тези, които си правят реимунизации в късната възраст - на 11, на 17 години, обхватът вече пада под 80-85 процента за различните ваксини в различните райони. Има къде да постигнем по-добри резултати, за да сме по-сигурни в ефекта\", обясни Кунчев. Той каза още, че е крайно време България да осигури безплатна противогрипна ваксина за хората над 60-65 години. Кунчев коментира, че се следи внимателно популацията на комари и на кърлежи и добави, че в момента се наблюдава бум на ухапвания от кърлежи у нас. Според него става дума за стотици хора дневно, което не означава, че това води автоматично до заболяване. \"Факт е обаче, че всяка година се регистрират по 400-500, а и по 800 случая на хора с лаймска болест или с марсилска треска, които се пренасят от кърлежите\", каза Кунчев.", "date": "2018.05.15", "title": "Ангел Кунчев: Проблем при имунизациите има с две групи родители"}
{"url": "https://www.24chasa.bg/novini/article/6864032", "text": "Окръжният съд в Добрич допусна да бъде предаден на унгарските съдебни власти румънски гражданин, издирван за измама с Европейска заповед за арест, съобщиха от пресцентъра на съдебната институция, цитирани от БТА. Габриел Г. на 33 години е обявен за международно издирване със заповед, издадена от Околийския съд в унгарския град Егер. Според данните от разследването мъжът наел през май 2012 година автомобил от фирма като платил за това 1500 евро. След изтичане на договора,който бил сключен за три месеца,мъжът не върнал колата и останал в неизвестност. Габриел Г. е задържан на ГКПП-Кардам на 5 май, а от 8 май Добричкият окръжен съд му налага мярка \"задържане под стража\". В днешното съдебно заседание мъжът даде доброволно съгласие да бъде предаден на съдебните власти в Унгария. Той декларира пред съда, че не се отказва от принципа на особеността, което означава, че унгарските съдебни власти могат да го преследват само за престъплението, посочено в Европейската заповед за арест,но не и за други деяния, посочват от пресцентъра на съда.Габриел Г. ще остане в затвора във Варна до предаването му на властите в Унгария. Решението на Окръжния съд е окончателно и не подлежи на обжалване.", "date": "2018.05.15", "title": "Предаваме на Унгария румънец, издирван за измама"}
{"url": "https://www.24chasa.bg/novini/article/6864057", "text": "Съд в Бахрейн отне гражданството на 115 души и постанови доживотни присъди за 53-ма от тях по обвинение в тероризъм, предаде Ройтерс. Властите в Бахрейн са обвинили десетки лица в екстремизъм в поредица масови процеси, заявявайки, че обвиняемите са поддържани от Иран. Правозащитници твърдят, че това са предимно мирни представители на опозицията, предава БТА. Днешното дело е свързано с твърдението от 2015 г. на управляваното от сунити кралство, че иранските Гвардейци на революцията са помогнали на шиити, бегълци от Бахрейн, да основат екстремистка група, наречена Бригадите Зулфикар, за да дестабилизират страната. Прокуратурата бе обвинила 139 души за организирането на \"множество експлозии, притежание на експлозиви и обучение в употреба на оръжия и експлозиви и опити за убийство на полицаи\". 53-има обвиняеми бяха осъдени на доживотен затвор, 62-ма - на различни срокове затвор - от три до 15 години, а 23-има бяха оправдани. Бахрейн, където е базиран Пети американски флот, води кампания срещу шиитски опозиционни групи и правозащитници от Арабската пролет през 2011 г. насам. Според правозащитници и граждански активисти шиитското малцинство е подложено на политическа и икономическа дискриминация - обвинение, което властите отричат, отбелязва Ройтерс. От 2011 г. насам има чести сблъсъци между демонстранти и силите за сигурност, срещу които имаше няколко бомбени атентати. Властите твърдят, че опозицията подкопава сигурността, и обвиняват за бомбените атаки Иран и ливанската шиитска групировка Хизбула. Техеран и Хизбула отричат да са замесени по какъвто и да било начин в размириците в Бахрейн.", "date": "2018.05.15", "title": "Бахрейн отнема гражданството на 115 души, обвинени в тероризъм"}
{"url": "https://www.24chasa.bg/novini/article/6864051", "text": "Напредъкът по Оперативната програма \"Региони в растеж\" /ОПРР/ от гледна точка на нашите бенефициенти и европейски партньори е значим. Имаме 73 процента договорен ресурс от целия ресурс на програмата, както и 100 процента отворен ресурс, т.е. всичките средства, налични за бенефициентите, са отворени за кандидатстване. Това каза на пресконференция в курорта \"Слънчев бряг\" министърът на регионалното развитие и благоустройството Николай Нанков. Той обясни, че това е станало факт след последната покана за набиране на конкретни предложения, обявена в края на април, предаде БТА. Става въпрос за развитието на туристическите атракции и туристическата инфраструктура, добави Нанков. Той заедно със заместник-министъра Деница Николова представиха пред журналисти напредъка на изпълнението на програмата. В курортния комплекс днес се провежда и 12-ят поред оперативен комитет за наблюдение на ОПРР. Работата ще продължи и утре. В настоящия програмен период ще толерираме добрите бенефициенти и ще санкционираме слабите, тоест тези, които се бавят. Ресурсът от тях ще бъде пренасочван към тези бенефициенти, които изпълняват качествено и в срок своите проекти, заяви министърът. В настоящия програмен период са предвидени средства за здравната ни система и инфраструктурата, свързана с нея. Ресурсът е насочен към подобряване на Спешната медицинска помощ, която обхваща 37 филиала, 24 болнични заведения, 37 центъра за Спешна медицинска помощ. Средствата са в размер на 163 милиона лева. Основният фокус е насочен към закупуване на повече от 400 линейки с пълното им оборудване. Министър Нанков каза, че по-рано днес е инспектирал ремонта на участъка от автомагистрала \"Тракия\" между Пловдив и Стара Загора. Рехабилитацията на 22-километровата отсечка не е обновявана от въвеждането й в експлоатация през 1995 година. В момента се работи в платното за Бургас. След като завърши обновяването му, ще започнат и строителните работи в платното за София. Целта е ремонтът в участъка между 134-ти и 156-ти километър в двете посоки да завърши до края на юни, преди началото на активния туристически сезон. В Слънчев бряг министър Нанков даде и старт на образователно-патриотичната кампания за деца \"Моят град е моята крепост\" Министърът информира, че кампанията е финансирана по Оперативната програма \"Региони в растеж\" и цели да накара децата и подрастващите да се гордеят с родните си места и с това, че в техните градове се случват позитивни неща. В кампанията ще навлезем с образователни игри и задачи. Убеден съм, че ще оставим приятен спомен за децата участници. Ще наблегнем на думата \"благоустройство\" с игри. Водещи на кампанията ще бъдат Васил Василев - Зуека и Димитър Рачков, заяви Нанков. Партньор в кампанията е Министерството на образованието и науката, чийто представители ще селектират ученици отличници по география и история. Ще бъдат съставени отбори. За всяка от 28-те административни области в страната ще има по двама участника. Ще бъдат проведени 4 полуфинала, два преди лятната ваканция в Кюстендил и Шумен и два след нея в Стара Загора и Габрово. Финалът ще е в София в края на годината.", "date": "2018.05.15", "title": "Нанков: Имаме напредък в изпълнението на програмата за развитие на туристическите атракции"}
{"url": "https://www.24chasa.bg/novini/article/6864056", "text": "Турският президент Реджеп Тайип Ердоган се срещна днес с британската кралица Елизабет Втора в Бъкингамския дворец, съобщи турската телевизия НТВ, цитирана от БТА. Разговорите между двамата, които са се състояли при закрити врата, са продължили 40 минути. За днес е планирана среща на Ердоган с министър-председателката на Великобритания Тереза Мей. Арабски медии информираха, че се предвижда двамата лидери да обявят съвместен план за действие за Близкия изток, посочва НТВ. Очаква се Ердоган и Мей да обсъдят редица въпроси, сред които двустранното сътрудничество, борбата срещу тероризма, въпросите, свързани с бежанците и др. Ердоган се срещна снощи с престолонаследника на Великобритания принц Чарлз, информира НТВ.", "date": "2018.05.15", "title": "Ердоган говори 40 минути с кралица Елизабет при закрити врата"}
{"url": "https://www.24chasa.bg/novini/article/6864078", "text": "Турското министерство на външните работи привика посланика на Израел във връзка с най-новите събития в Газа, предаде турската частна телевизия НТВ. Телевизионният канал се позовава на източници от министерството, предаде БТА. Според информацията турската страна е изразила пред посланика на Израел в Анкара Ейтан Наех възраженията си във връзка със събитията в ивицата Газа. Същевременно посланикът на Турция в Тел Авив Кемал Йокем е бил повикан за консултации в Анкара и вече се намира в страната, допълва НТВ. Йокем е кацнал на летище Есенбога в Анкара в 13.05 ч. Правителственият говорител Бекир Боздаг заяви след заседание на министерския съвет вчера, че посланиците на Турция в Тел Авив и Вашингтон са били повикани в Анкара за консултации, напомня телевизията.", "date": "2018.05.15", "title": "Турското външно министерство привика посланика на Израел заради събитията в Газа"}
{"url": "https://www.24chasa.bg/novini/article/6864080", "text": "Турски компании за недвижими имоти обявиха днес, че купувачите на жилища ще могат да се възползват от 20 процента намаление на цените за жилищата и че първоначалните вноски по ипотеките ще бъдат намалени до 5 процента, предаде Ройтерс. Планираните мерки са в рамките на усилията, предприети за един месец с цел съживяване на имотния пазар, отбелязва агенцията. 41 строителни компании ще участват в инициативата, която е предприета на фона на усилията на турското правителство да спре спада в продажбата на жилища преди предстоящите на 24 юни предсрочни президентски и парламентарни избори, предава БТА. Миналата седмица две държавни банки понижиха лихвите по ипотечните кредити, след като президентът Реджеп Тайип Ердоган призова местните банки да помогнат за съживяването на продажбите в сектора на недвижимите имоти, разглеждан като един от стълбовете на турската икономика. Правителството също така обяви 10-процентно намаляване на ДДС за определени купувачи. Едномесечната инициатива се очаква да привлече 3 милиарда лири (678 милиона долара) от продажбите, заяви Назми Дурбакан, председател на Истанбулската асоциация на строителните компании. Дурбакан говори на пресконференция с Асоциацията на инвестиционните компании в сферата на недвижимите имоти и Асоциацията за жилищно строителство (Конутдер). Техните съвместни мерки ще бъдат в сила до 15 юни, посочиха трите организации. В Турция има около 2 милиона непродадени жилища, казват представители на сектора. През март продажбите на жилища спаднаха с 14 процента и продажбите на имоти с ипотечни кредити намаляха с 35 процента спрямо предходната година, сочат официални данни. Очакваме продажбите на жилища да се съживят идните дни и да приключим 2018 г. с рекордни продажби, посочи председателят на Конутдер Алтан Елмас. Турската лира спадна до рекордно ниско ниво, след като Ердоган заяви, че планира да получи по-голям контрол върху икономиката след президентските избори следващия месец.", "date": "2018.05.15", "title": "Купувачите на жилища в Турция ще могат да се възползват от 20% намаление на цените"}
{"url": "https://www.24chasa.bg/novini/article/6864088", "text": "Над 20 автомобила със завършващи ученици са санкционирани по време на днешния ден за нарушения на Закона за движение по пътищата, съобщиха от пресцентъра на ОД на МВР - Хасково. Още от сутринта дирекцията на МВР предупреди за засилени полицейски мерки по време на изпращането на випуските с абитуриенти и баловете. Били са съставени 16 фиша, 5 акта и са постановени 4 полицейски разпореждания. Най-честите нарушения са били шофиране и возене без колан, неправомерно използване на звукова сигнализация и движение на автомобила с излезли от прозорците или люковете пътници. От ОД на МВР предупреждават, че контролът за безопасно движение по пътя ще продължи и в следващите дни и седмици.", "date": "2018.05.15", "title": "16 фиша и 5 акта съставиха хасковски полицаи на абитуриенти"}
{"url": "https://www.24chasa.bg/novini/article/6864104", "text": "Премиерът Бойко Борисов от една година поставя въпроса за европейския пакет за мобилност, обявиха от ГЕРБ на специална пресконференция по повод днешните упреци на БСП по казуса, предава БТА. Корнелия Нинова да пита президента Румен Радев дали при двете срещи с френския си колега Еманюел Макрон е поставил въпроса, посъветва депутатът Тома Биков. С намерението си утре да повика в Народното събрание министър-председателя по темата с превозвачите левицата за последен път доказва, че се интересува само \"да събаря държавата\", подчерта той. По думите на Биков това е последен опит на БСП да хвърли сянка върху Българското евровредседателство. Колегата му Станислав Иванов припомни, че евродепутът от ГЕРБ Андрей Новаков и транспортният министър Ивайло Московски още миналата година са провели срещи в европейските институции и са очертали \"червени граници\", които българското правителство не може да премине и да прави компромиси по някои от регламентите в Пакета за мобилност.", "date": "2018.05.15", "title": "ГЕРБ: Борисов от година поставя въпроса за европейския пакет за мобилност (Видео)"}
{"url": "https://www.24chasa.bg/novini/article/6864076", "text": "Истински смут настана сред магистратите в Бургас заради стрелеца от Влас Кирил Атанасов, който на 8 май стреля по бившата си жена, а после опита да се самоубие. Цял ден на 14 май прокуратурата очакваше съдът да насрочи час за делото, на което да се гледа мярката за неотклонение на Атанасов, тъй като изтичаше 72-часовото му прокурорско задържане. Окръжният съд обаче остави без уважение искането за налагане на мярка за неотклонение „задържане под стража\" и прекрати съдебното производство. От своя страна държавното обвинение  внася протест, съобщиха от пресцентъра на Апелативната прокуратура. В протестираното определение на съда е посочено, че преди изтичане на 72 - часовия срок за задържане е получено писмо, от което е видно, че обвиняемият се намира на лечение в УМБАЛ - Бургас и е невъзможно неговото присъствие в съдебна зала да бъде осигурено, както и че към този момент не е била изготвена постановената на 10 май експертиза по досъдебното производство, която да удостовери дали здравословното състояние на Кирил А. позволява спрямо него да бъде взета мярка за неотклонение „задържане под стража\". В закрито заседание състав на Окръжен съд Бургас е преценил, че поради тези обстоятелства е процесуално недопустимо да бъде разгледано делото. Окръжна прокуратура Бургас обаче мотивира своя протест с факта, че в чл. 64 от НПК е изрично указано, че съдът незабавно разглежда делото в открито съдебно заседание, което да се проведе с участието на прокурор, обвиняемия и негов защитник. При невъзможност обвиняемият да се яви в съдебно заседание по медицински причини, както в случая поради лечение в медицинско заведение, законодателят е предвидил /чл.262 от НПК-б.р./ възможност за провеждане на съдебно заседание или отделни съдебни действия извън съдебната зала - в случая в болницата. Такава молба е била отправена от прокуратурата към съда, както и молба за отлагане на заседанието до изготвяне на съдебно -медицинската експертиза на обвиняемия. Тези възможности не са били възприети от Окръжен съд Бургас. Протестът подлежи на разглеждане от Апелативния съд в града.", "date": "2018.05.15", "title": "Шах с ареста на стрелеца от Влас: Не го задържат отново, прокуратурата внася протест"}
{"url": "https://www.24chasa.bg/novini/article/6864101", "text": "Председателят на Европейския съвет Доналд Туск изпрати писмо до държавните и правителствените ръководители на страните от ЕС в навечерието на утрешната им среща в София, съобщи БТА. Туск отбелязва, че на вечерята ще бъдат обсъдени въпросите за цифровизацията, за последните решения на президента на САЩ Доналд Тръмп, както и вчерашните \"драматични събития\" в Газа. Той уточнява, че по въпроса с цифровизацията решения няма да бъдат приемани, но предлага разговор около възможностите ЕС да заеме водещо място в развитието на технологиите и инвестициите в изследователска дейност. Председателят на Европейския съвет предлага на своите колеги да обсъдят решенията на Тръмп за оттегляне от споразумението за ядрената програма на Иран, за преместване на посолството на САЩ в Израел от Тел Авив в Ерусалим, както и за налагането на вносни мита върху алуминия и стоманата. Туск допълва, че утре вечер в София ще бъдат изслушани доклади за Иран от канцлера на Германия Ангела Меркел и от президента на Франция Еманюел Макрон. Бих искал дебатът ни да потвърди по безспорен начин, че докато Иран изпълнява споразумението, ЕС ще продължи също да го спазва, пише Туск. Той допълва, че председателят на Европейската комисия Жан-Клод Юнкер ще представи данни за възможното отражение върху дружествата в ЕС от решението на САЩ, свързано с Иран. Юнкер ще съобщи и докъде са достигнали преговорите с Вашингтон по въпроса за митата. Туск отбелязва готовността на ЕС да отговори по съразмерен начин, ако временните митнически отстъпки на САЩ отпаднат. Въпреки че отношенията ЕС-САЩ са в основата на евро-атлантическата сигурност, предлагам да запазим решимост, пише председателят на Европейския съвет. По неговите думи само това е начинът европейските интереси да бъдат защитени. Ясно е, че не Европа излага трансатлантическите търговски отношения на опасност, добавя той. По повод насрочената среща ЕС-Западни Балкани в четвъртък Туск отбелязва, че подобно събитие се предвижда за пръв път в последните 15 години. След последното ми пътуване в региона съм убеден, че ЕС е единственият партньор, истински загрижен за стабилността и доброто бъдеще на хората там, за разлика от заплахите и разиграването им на геополитическата шахматна дъска, където те са само пионки. Европейската перспектива на Западните Балкани трябва да остане ясно обещание и за двете страни. Освен политическите изявления за бъдещето, трябва да покажем грижа за икономическото развитие на Западните Балкани сега. Вложенията в инфраструктурни и човешки връзки към и в региона са в най-голям интерес за ЕС. Целта на срещата ни е да докажем това, завършва писмото си Туск.", "date": "2018.05.15", "title": "Иран, САЩ, Израел и цифровизацията - темите на утрешната вечеря на лидерите от ЕС в София"}
{"url": "https://www.24chasa.bg/novini/article/6864110", "text": "Израелският премиер отказва да бъде поучаван от президента на Турция Реджеп Тайип Ердоган, който осъди действията на израелските сили за отбрана в ивицата Газа, съобщава \"Джерузалем пост\". В пост в Туитър Бенямин Нетаняху написа: \"Ердоган е сред най-големите поддръжници на Хамас и няма съмнение, че добре разбира тероризма и зверствата. Предлагам той да не ни чете морал\", предаде БТА. Забележката е в отговор на изказване на турския президент, в което Ердоган за пореден път нарече Израел \"терористична държава\" и осъди действията на израелските сили, които убиха над 50 палестинци, участващи в протести в ивицата Газа.", "date": "2018.05.15", "title": "Нетаняху: Ердоган да не ни чете морал, той е сред най-големите поддръжници на Хамас"}
{"url": "https://www.24chasa.bg/novini/article/6864112", "text": "Задържаният абитуриент пред Професионалната гимназия по икономика в Смолян е пуснат от ареста. 19-годишният Марин Николов бе арестуван зрелищно от полицаи с маски пред съученици и родители, включително майка му, след сигнал, че има автомат \"Калашников\" и пистолет. По-късно се установи, че автоматът е бутафорен, а пистолетът е газов, без документ за произход. Те са намерени в багажника на джипа Мерцедес G-класа, с който отишъл до училището. Според близки на младежа той отишъл с пушкалата на тържеството за изпращане на 69 зрелостници от гимназията, за да се снима, да бъде оригинален и забелязан. Младежът е задържан за 24 часа, но не е задължително те да са пълни. Преценката е на началника на РУ, с чиято заповед е задържането и освобождаването. Задържането е за изясняване на случая, не е санкция. От полицията уточниха, че работата по случая продължава.", "date": "2018.05.15", "title": "Пуснаха от ареста задържания с \"оръжия\" абитуриент"}
{"url": "https://www.24chasa.bg/novini/article/6864271", "text": "Украинските власти подозират в \"държавна измяна\" журналист и ръководен кадър от руската обществена информационна агенция РИА Новости-Украйна, задържан сутринта в Киев, предаде Франс прес, като цитира службите за сигурност и прокуратурата на Украйна. Журналистът Кирило Вишински е обвинен в \"държавна измяна\", заяви пред медиите представител на украинската прокуратура, цитиран от АФП, на съвместна пресконференция със Службата за сигурност на Украйна (СБУ), която е претърсила днес офис на агенцията в Киев, предава БТА. Вишински рискува до 15 години затвор. Той е работил за украински медии, преди да стане преди няколко години кореспондент на руската обществена телевизия \"Россия\", а после да премине към РИА Новости. Този 51-годишен украинец също така е получил през 2015 г. руски паспорт, според указ на президента Владимир Путин, публикуван на сайта на Кремъл. СБУ го обвинява в извършването на \"подривни дейности\" по искане на Москва и по-конкретно, че се е опитвал \"да оправдае анексирането на Крим\" от Русия през 2014 г., и да \"подкрепя\" проруските сепаратисти в Източна Украйна, по думите на заместник-директора на службата Виктор Кононенко. Украинските служби за сигурност претърсиха днес офиса на две руски обществени медии - телевизия Ар Ти и информационна агенция РИА Новости, предизвиквайки гнева на Кремъл, който обеща да вземе \"реципрочни мерки\", отбелязва АФП.", "date": "2018.05.15", "title": "Властите в Украйна подозират задържан журналист от РИА Новости в държавна измяна"}
{"url": "https://www.24chasa.bg/novini/article/6864282", "text": "Нови коалиционни партньори в правителството на Македония ще бъдат партията Беса на Африм Гаши, Демократичната партия на албанците /ДПА/ и Съюзът на ромите на Амди Байрам, предаде агенция МИА. Премиерът Зоран Заев заяви, че с трите партии е постигнат договор за участието им в правителството. Заев добави, че Амди Байрам няма да получи министерски места, а други позиции, предава БТА. Председателят на ДПА Мендух Тачи няма да бъде член на правителството, отговори Заев на журналистически въпрос. Премиерът каза, че продължават разговорите и с други формации, но не спомена имена. Той посочи, че до края на седмицата ще внесе предложенията си в парламента.", "date": "2018.05.15", "title": "Нови коалиционни партньори влизат в правителството на Македония"}
{"url": "https://www.24chasa.bg/novini/article/6864279", "text": "Българският алпинист Атанас Скатов, който  , публикува изявление във фейсбук, свързано с изчезването на Боян Петров. Скъпи приятели, Днес слезнах в Тингри. На 13.05 след слизането ми на лагер 2 научих от Мария Илиева в разговор по сателитния ми телефон за изчезването на Боян Петров. Отначало не повярвах и ми трябваше малко време да асимилирам какво ми говори. Реших,че е станала някаква грешка и тя не е разбрала добре. След уточнение за това от колко време той липсва започнах да осъзнавам какво се случва. Разбрах,че са скрили тази информация от мен , за да не ме притесняват по време на атаката ми към връх Чо Ойо. в Тингри съм и имам достъп до комуникации и мога да изразя чувствата,които бушуват в мен. Цял ден говоря със спасителния отряд, който издирва Боян. Много сериозна акция на най високо ниво. Боян беше алпинист с огромен опит ,от който аз съм се учил. Изключителен алпинист. Заедно сме били на 3 експедиции -вр. Манаслу през 2015 и през 2016г изкачихме вр. Анапурна и вр. Макалу . Бях много горд, че имахме много силно българско присъствие през онзи сезон в Хималаите. Помагахме си по време на изкачванията и си говорехме доста в безкрайното време на изчакване за хубаво време в базовия лагер. Той е алпинист от поколението най-близо до мен и запалваше моята страст за високи постижения. Да имаш човек , който си е поставил толкова високи цели ,които да те мотивират и дават увереност,че е възможно да се постигат е една от предпоставките за успеха. За мен този човек беше Боян! В него имаше страст, имаше увереност,имаше сила. Беше много добър стратег и тактик. Предценяваше много добре обстановката,правеше детайлно проучване на терена ,прогнозата и всички обстоятелства свързани с атаката към върха. Много целеустремен и никога не се отказваше. Безкрайно много съжалявам за това,което се е случило. Знам,че колкото и да сме силни природата е по-силна от нас. Знам колко е трудно там горе. Спомням си когато си говорехме след изкачването на вр. Макалу , как се спогледахме безкрайно изтощени и почти без думи си казахме : “ “Хората идея си нямат,какво се случва тук горе и какво преживяваме”. И е така. Няма как да знаят! Но аз знам! И сега наистина го изпитах в пълния му вариант с изкачването ми без шерп и кислород на вр. Чо Ою. И мога да оценя още повече, това, което е направил той вече 10 пъти по всичките тези осемхилядника. Виждал съм колко е зависим от инсулина и съм се чудел как не се страхува да не получи пристъп , в момент , в който да не може да реагира. Той не се страхуваше от нищо! Поклон Бояне! Пред силата на духа ти и целеустремеността ти. Пред волята и безстрашието ти! Нека Бог даде сила на близките му. Моите съболезнования! Осиротях.Ще ми липсва Силния бегач в съседния коридор, който ме водеше и напрагаше силите ми докрай в състезанието .Все още се надявам,че може да стане някакво чудо и да се появиш отнякъде, въпреки че...... много време е минало.Единственото,което мога да направя в този момент е да продължа напред към Еверест, там където щяхме да се засечем тази пролет и да посветя изкачването си на върха на теб! Дано имам късмет да го кача. Заради теб! И може да усетя духа ти там някъде в бялата планина, на най-високата и точка и да си поговоря пак безмълвно с теб!", "date": "2018.05.15", "title": "Алпинистът Атанас Скатов към Боян Петров:  Може да стане чудо и да се появиш отнякъде"}
{"url": "https://www.24chasa.bg/novini/article/6864293", "text": "Гръмотевична буря със силен вятър и градушка се разрази следобед, около 15:30 часа на територията на област Враца, в района на община Бяла Слатина. В оперативния център на пожарната служба са получени около 20 сигнала за паднали дървета, електрически стълбове и покриви. Екипите на ПБЗН извършват дейности по отстраняване на последствията. За момента няма данни за пострадали граждани. Обстановката се нормализира. Това съобщиха от пресцентъра на МВР. На територията на област Плевен гръмотевична буря със силен вятър и градушка, към 17 часа засегна община Плевен. В регионалната дирекция на пожарната са получени около 70 сигнала за паднали дървета, електрически стълбове и покриви. Мобилизирани са всички екипи на пожарната в различни дейности за отстраняване на последствията. Създадена е организация при необходимост да бъдат изпратени допълнителни сили и средства от съседни области.", "date": "2018.05.15", "title": "Градушки и гръмотевични бури удариха Плевенско и Врачанско"}
{"url": "https://www.24chasa.bg/novini/article/6864301", "text": "„Срещата на върха ЕС-Западни Балкани в София е историческа и ще влезе в учебниците. Приветствам лидерската роля на българското правителство за европейската перспектива за региона.“ С тези думи главният заместник-помощник държавен секретар в Бюрото за Европа и Евразия в Държавния департамент на САЩ Елизабет Милард се обърна към вицепремиера и министър на външните работи Екатерина Захариева. Това съобщиха от пресцентъра на Министерството на въшните работи. Захариева прие Милард, която е на работно посещение в София. „Фактът, че успяхме да организираме тази Среща на върха в София, вече е успех. Много е важно по време на разговорите страните да оставят проблемите помежду си и да имаме конструктивен и пълноценен диалог. Стабилността на Балканите е важна за стабилността за света. Интеграцията на страните от региона в евроатлантическите структури е дългосрочен приоритет на българската външна политика“, заяви Захариева по повод предстоящата Среща на върха за Западните Балкани в София. „Очакваме това събитие да потвърди отново европейската перспектива за страните от региона и да насърчи осъществяването на необходимите реформи“, подчерта още външният ни министър. По време на разговора бяха обсъдени и двустранни въпроси в областта на сигурността, отбраната и енергийната диверсификация. Захариева и Милард се обединиха около тезата, че България и САЩ ще продължат активното укрепване на сътрудничеството в тези и други области от взаимен интерес. В рамките на дискусията бяха обсъдени и усилията за присъединяването на страната ни към Организацията за икономическо сътрудничество и развитие (ОИСР). „България е добър партньор на организацията от много години и мисля, че е време да започнат преговорите по присъединителния процес към ОИСР във възможно най-кратък период“, обясни Екатерина Захариева. Това е втората среща на българския вицепремиер и зам.-пом. държавен секретар Милард. Първата бе през септември м.г. в Ню Йорк.", "date": "2018.05.15", "title": "Представител на САЩ: Срещата на върха в София е историческа и ще влезе в учебниците"}
{"url": "https://www.24chasa.bg/novini/article/6864356", "text": "Българското председателство на Съвета на ЕС е домакин на конференция за борба с антисемитизма Българското председателство на Съвета на Европейския съюз, заедно с Европейския еврейски конгрес, организира днес в Брюксел конференция за обсъждане на най-добрите практики в борбата срещу антисемитизма и за очертаване на пътища за преодоляване на съществуващите предизвикателства свързани с него. Събитието се провежда малко преди първата годишнина от Резолюцията на Европейския парламент от 1 юни 2017 г. относно борбата с антисемитизма. Това съобщиха  от пресцентъра на МВнР. Основната цел на конференцията е да помогне на страните от Съюза да се учат една от друга на най-добрите практики и да разработят помежду си стратегии за по-добро прилагане на препоръките от Резолюцията. Пред участниците в конференцията заместник-министър Георг Георгиев, който е и Национален координатор за борба с антисемитизма, изтъкна, че укрепването на ангажимента на ЕС да се бори срещу всички форми на нетолерантност, ксенофобия и езика на омразата е на първо място в дневния ред на нашето Председателство. \"Считаме, че активното участие в дискусиите на конференцията на еврейските организации и общности е полезна практическа стъпка в тази посока. Също така вярваме, че повишаването на статута на България в Международния алианс за възпоменание на Холокоста и нашата амбиция да се присъединим към него като пълноправен член в близко бъдеще, придава допълнителна стойност към усилията на Председателството.\", допълни българският заместник-министър. Участниците в конференцията - представители на институциите на Европейския съюз, националните правителства и водещи еврейски организации - проведоха дискусии по две основни теми, организирани в два отделни панела. Няколко държави членки на Съюза и страни кандидатски за членство, които са назначили национални координатори за борба с антисемитизма и са приели работната дефиниция от Резолюцията, обсъдиха с участниците диалога между националните координатори и еврейските организации. Основните цели на дискусията от панела бяха да се идентифицират начините за подобряване на сътрудничеството, чрез които да се борят по-ефективно срещу антисемитизма. Във втория панел участващите национални координатори представиха своята работа досега и споделиха най-добрите си практики, а презентациите, които представиха им послужиха като основа за последваща размяна на идеи по стратегиите за борба с настоящите предизвикателства.", "date": "2018.05.15", "title": "Българското председателство на Съвета на ЕС е домакин на конференция за борба с антисемитизма"}
{"url": "https://www.24chasa.bg/novini/article/6864345", "text": "Испанският премиер няма да участва в срещата за Западните Балкани, но ще покрепи декларацията на ЕС по темата, която се очаква да бъде подписана утре вече на работната вечеря на лидерите на ЕС. Това се разбра от съвместната пресконференция, която дадоха в Бояна министър-председателите на Испания и България Мариано Рахой и Бойко Борисов след срещата помежду им. Министър-председателят на Испания Мариано Рахой пристигна днес на двудневно посещение у нас по покана на премиера Бойко Борисов. В сряда Рахой ще участва в работна вечеря на лидерите на държавите членки на Европейския съюз.\"Срещнах се с министър-председателя на България Бойко Борисов. Работим заедно, за да задълбочим връзките на приятелството, което свързва двете ни страни\", написа Рахой в туитър. Там той публикува и снимка как каца в София.\"Това което ни притеснява е нестабилността в Близкия Изток, както и оттеглянето на САЩ от ядреното споразумение с Иран. Испания подкрепя суверенитета на Украйна. Мисля, че всички държави трябва да дадем това, което зависи от нас, за да се излезе от тази ситуация. Днешната среща беше много плодотворна. Говорихме за отношенията между двете страни. Българското председателство на ЕС е едно от най-успешните\", каза Рахой. „Когато бях главен секретар Рахой ми даде най-големия полицейски орден. Това председателство е на българите, това е една добра визитна картичка за България. В момента продължават нашите служби да разкриват фабрики за цигари, трафик на хора\", каза Борисов. \"Информирах Рахой какво правим с колегите по линията на Брекзит, тъй като и у нас и в Испания има много граждани на Великобритания. Отношенията ни с Лондон трябва да бъдат много добри.Транспортните ни фирми трябва да бъдат разглеждани с еднакъв аршин\", каза още Борисов. \"Това, което най-много ни притеснява, е завръщането до дома за 3 седмици. Имаме едни текстове, които утре ще раздам на колегите, за да намерим разумно решение за бранша\", добави той. \"Испания, която не признава Косово, според мен подкрепя процеса ни за Западните Балкани. Много българи живеят в Испания, консулите ни там полагат много усили\", каза премиерът. \"Изпълняваме критериите за Шенген, Испания ни подкрепя. Сега работим в тези напрегнати времена да намалим напрежението с решаването на проблемите в Киев и Русия\", каза още той. Рахой на няколко пъти подчерта, че подкрепя усилията на Борисов за Западните Балкани. Декларацията, която ще се приеме утре вечер на работната вечеря на лидерите на ЕС той нарече \"достатъчно неутрална\". Испания ще я подкрепи, но рахой няма да участва в срещата с лидерите на Западните Балкани, защото Испания не признава Косово.", "date": "2018.05.15", "title": "Рахой: Българското председателство на ЕС е едно от най-успешните (Видео, снимки)"}
