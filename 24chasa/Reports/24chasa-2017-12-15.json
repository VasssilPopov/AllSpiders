{"url": "https://www.24chasa.bg/novini/article/6614794", "text": "Българският евродепутат от ГЕРБ/ЕНП Ева Майдел поздрави свои партньори и колеги по случай предстоящите празници, с картички изработени от децата в Дневен център за деца с увреждания „Дъга“ във Велико Търново, съобщиха от информационния й офис в старата столица. Ева Майдел е приятел с децата и през март тази година бе техен гост в Деня на хората със Синдром на Даун. Тогава евродепутатът дари на Центъра комплекти от специализирани прибори за хранене, които дават възможност да децата да се хранят сами, без риск да се наранят. „Децата са най-голямото ни богатство и най-ценната ни инвестиция. Искрено вярвам, че страхотните картички, изработени от тях ще допринесат за прекрасното коледно настроение на моите съмишленици и колеги“, сподели Ева Майдел. Евродепутатът се включи и в други благотворителни каузи в страната. Тя подкрепи инициативите на софийската фондацията за подпомагане и развитие на деца в неравностойно положение „Дечица“, както и благотворителния търг на областния управител на Хасково под надслов „Искам бебе“, който подпомага семейства с репродуктивни проблеми.", "date": "2017.12.15", "title": "Евродепутатът от ГЕРБ/ЕНП Ева Майдел разпрати коледни картички, изработени от децата при Дневен център „Дъга“"}
{"url": "https://www.24chasa.bg/novini/article/6615036", "text": "Последните социологически проучвания преди регионалните избори на 21 декември в Каталуня, публикувани днес, предричат крехко мнозинство на партиите, отстояващи идеята за независимост, което може да им попречи да вземат отново властта в испанската област, предаде Франс прес, цитирана от БТА. Пет сондажа прогнозират, че сепаратистите ще получат между 63 и 69 места в каталунския парламент, където са необходими 68 места за абсолютно мнозинство. Партиите, които искат запазване на целостта на Испания, ще получат между 56 и 63 места, а изборната листа на лявата партия \"Каталуня заедно\", която ще играе ролята на арбитър между двата блока, ще получи между 8 и 11 депутатски места. За първото място на изборите ще се борят сепаратистката партия \"Републиканска левица на Каталуня\" на вкарания в затвора бивш каталунски вицепремиер Ориол Жункерас, която ще е победител според три от сондажите, и либералната юнионистка партия \"Сиудаданос\" (\"Гражданите\"), която ще спечели според другите две проучвания. Другите две формации, борци за независимост, са \"Заедно за Каталуня\" (22-30 места според сондажите) на бившия каталунски лидер Карлес Пучдемон и крайнолявата \"Кандидатура за народно единство\" (6-9 места). В лагера на застъпниците на единството на Испания \"Сиудаданос\" ще получи 27-36 места, социалистите ще вземат 19-24, а Народната партия на испанския премиер Мариано Рахой ще трябва да се задоволи с 5-8 депутати. Регионалният парламент бе разпуснат на 27 октомври от централното правителство, след като гласува за едностранно обявяване на независимост на Каталуния от Испания.", "date": "2017.12.15", "title": "Сепаратистите ще имат крехко мнозинство в парламента на Каталуня"}
{"url": "https://www.24chasa.bg/novini/article/6614889", "text": "Картината “Кеят”, рисувана с въглен от десетокласничка в художествената гимназия “Илия Петров” в София, впечатли главния прокурор Сотир Цацаров и той не се поколеба да я закупи. Платното на Зорница Йовева бе една от 64-те творби на възпитаниците на училището, които в петък бяха подредени на четвъртия етаж на Съдебната палата в София.  Сред тях има и пет скулптури. Изложбата на ученици от художествената гимназия се провежда за четвърти път във фоайето пред кабинета на главния прокурор и е по негова инициатива. “Героите днес сте вие и вашите преподаватели”, обърна се Цацаров към младите таланти. Главният прокурор бе поканил за откриването акад. Светлин Русев и професорите в Художествената академия Валентин Старчев, Станислав Памукчиев и Ивайло Мирчев. Акад. Светлин Русев не скри изненадата си от отношението на Цацаров към учениците, както и от произведенията им. “Младите колеги не са си губили времето”, похвали той гимназистите. Именитият ни художник призна, че досега не е срещал подобно явление - изложба на ученици в Съдебната палата. Той благодари на главния прокурор за ръката, която подава на младите. “На тези години първата подадена ръка се помни цял живот”, завърши академикът. “Страшно съм благодарна за доверието”, бе лаконична директорката на гимназията Донка Павлова.  Тя не скри вълнението си, че такива именити майстори на изобразителното изкуство са уважили нейните ученици. Министърът на правосъдието Цецка Цачева също с интерес разгледа творбите на децата. “Много се изненадах, че две мои картини бяха купени още в началото на изложбата. За мен е голяма радост”, каза за “24 часа” 16-годишната Зорница. Освен картината “Кея” била купена и още една - “Кипариси”. “Всъщност до последно се чудех как да кръстя платното, което купи г-н Цацаров - дали да е “Кея” или “Пристанище”, обясни момичето, което рисува от дете. Това е втората му изложба. Съвсем наскоро ученичката участвала и в петия форум на малките графични форми, където също успяла да продаде свое произведение. От тази година Зорница се е насочила към графиката.  Смята са продължи в Художествената академия. Признава, че изложбата в Съдебната палата се очаква с голям интерес от учениците, защото там успяват да покажат таланта си. На откриването бяха и много магистрати По традиция те проявяват голям интерес към изложбата на учениците от Художествената гимназия. Първите четири картини бяха купени още при откриването. При предишните три изложби всички произведения са били разпродадени още в първите дни. Изложбата ще остане в Съдебната палата до януари.", "date": "2017.12.15", "title": "“Кеят”, рисуван с  въглен от Зорница,  впечатли Цацаров (Обзор)"}
{"url": "https://www.24chasa.bg/novini/article/6614844", "text": "Премиерът Бойко Борисов е готов да преразгледа мораториумът здравната каса да плаща за иновативни лекарства през следващата година. Това обясни той само ден след като управляващите от ГЕРБ и “Обединени патриоти” отхвърлиха ветото на президента Румен Радев върху забраната. Борисов също направи лични признания, свързани с нуждата от нови и скъпи лекарства и загубени от тежка болест близки. Ден по-рано в парламента дебатът бе изграден от личните истории за борба с рака на Стефан Данаилов, Хасан Адемов и други депутати. Шефът на парламентарната група на ГЕРБ Цветан Цветанов пък, дори обяви от трибуната имена на политици, боледували от рак в опит да контрира речта на Данаилов от БСП. “Готов съм да преразгледам, ако трябва и след срещата с Румен Радев, и мораториума с лекарствата. Майка ми, бог да я прости, умря от рак. Ние със сестра ми си продадохме, каквото имахме, за да ѝ купуваме молекула за борба с рака. разказа премиерът Бойко Борисов в Брюксел. Мораториумът върху заплащането на новите лекарства е въведен по румънски модел, в северната ни съседка забраната дори била за 6, а не за една година, обясни министър-председателят. Той подчерта, че лекарите са защитили правителството за въведения мораториум. Така бил направил дори бившият здравен министър от БСП проф. Радослав Гайдарски. “Всички считат, че при новите лекарства е лобизмът”, заяви Борисов. “1/3 от страните в ЕС, ако имат дадено лекарство, трябва да го купим и ние. обясни той какво е неговото предложение за промяна на въведения с бюджета на НЗОК мораториум. Същата идея ден по-рано сподели и здравният министър Кирил Ананиев. Според него обаче изменения в закона трябвало да се правят не само ако 9 от 27-те страни в ЕС заплащат конкретно иновативно лекарство, но и ако в България се появи пациент, който има нужда от него. Тогава правителството щяло да предложи промени в закона. “Щом в Германия, в Румъния, в развитите страни е така, в една трета от 28-те страни, ако го има дадено лекарство, ще го платим веднага. Не считам, че другите държави са лобисти или такива гадове, каквито искат да ни изкарат нас”, каза още министър-председателят по повод готовността му да бъде преразгледан мораториумът. Изключително остро срещу управляващите, които отхвърлиха ветото му върху забраната за нови лекарства, реагира в петък и президентът Румен Радев. Той върна този текст от бюджета на здравната каса, защото нарушавал гарантираното в конституцията право на лечение. Според държавния глава управляващите дори губели човешкия си облик, след като отхвърлили ветото му и потвърдили забраната. “Надявам се управляващите и българският парламент да си дават ясна сметка какво се случи през последните дни. Те са на път да загубят своя човешки облик, защото българите някак си засягащи нашето достойно съществуване – и заплати, и пенсии, и социални права, но вчера се посегна на последното – на надеждата”. Това бе първият коментар на Румен Радев за решението на мнозинството в Народното събрание да отхвърли ветото му. Държавният глава атакува и правителството, което в сряда разпредели над 224 млн. лв. нови харчове на министерствата и позволи да се сключат договори за половин милиард лева за нови пътища. “Това е, което ме притеснява, и то нямаше да бъде толкова цинично и брутално, ако предния ден, на заседание на Министерския съвет, в рамките на около час на масата не бяха извадени около 740 млн. лева. Хвърлиха се и изчезнаха по критерии и механизми, които са неясни”, каза Радев. Държавният глава уточни, че това наистина били обществено значими проекти, основно пътища, “но едни фирми ще стават все по-богати, а други хора все по-бедни и по-болни”. “Нямаше да бъде толкова цинично и брутално, които не просто могат да спасяват, но дават и последната надежда на много хора”, каза още президентът. Румен Радев обяви, че вероятно ще сезира Конституционния съд за мораториума върху новите лекарства. Твърдо намерение да го направят вече обявиха и БСП, както и омбудсманката Мая Манолова. Според държавния глава забраната нарушава основни права на гражданите, които са записани в конституцията. Той искрено вярвал, че конституционните съдии щели да постъпят по съвест, а не под натиск. ", "date": "2017.12.15", "title": "Пада мораториумът?! (Обзор)"}
{"url": "https://www.24chasa.bg/novini/article/6614787", "text": "Отстъпката от 5% за електронно подадена декларация за самоосигуряващите се лица ще се ползва, ако е подадена до 31 януари, а не както е сега до 31 март. Това обясниха експерти от НАП на семинар в петък. От следващата година се намалява и максималният размер на отстъпката за данъчните декларации - от 1000 на 500 лв. От догодина се скъсява и срокът за подаване на справка за изплатени доходи на физическите лица - от 30 април на 15 март. От приходната агенция обясниха, че досега крайният срок е бил еднакъв с този за поправка. С промяната се дава възможност да не се плащат наказателни лихви, ако се наложат уточнения пред данъчните. Лицата, които работят в чужбина, от следващата година не са длъжни да представят сертификат от съответната чужда институция за платени данъци и осигурителни вноски. Вече ще се приема документ към данъчната декларация, доказващ, че са заплатили вноските. Експертите от НАП добавиха, че следващата година лицата, които имат доходи от източници в чужбина, ще ги вписват в годишната данъчна декларация, а не както досега до края на месеца, следващ тримесечието, в което е придобит доходът. От 2018 г. физическите лица ще могат да вписват в данъчната декларация и необлагаемите доходи като например печалба от лотарии, дарения и други. Росен Бъчваров - говорител на НАП, поясни, че задължения за местни данъци и такси няма да възпрепятстват данъчните облекчения за физическите лица.", "date": "2017.12.15", "title": "5% отстъпка от данъка, ако се обяви до 31 януари"}
{"url": "https://www.24chasa.bg/novini/article/6614791", "text": "244 камери ще следят за сигурността на делегациите в София през европредседателството. Те са поставени около летището, булевардите “Цариградско шосе” и “България”, НДК и резиденция “Бояна”. Камерите са част от новата единна система за сигурност, обединяваща видеонаблюдението на СДВР и общината. Вътрешният министър Валентин Радев и кметът Йорданка Фандъкова провериха как работи системата. Още 48 камери ще бъдат поставени и в метрото, каза Фандъкова. Освен тях има още 3500 общински камери. “Внимавайте, МВР ви наблюдава. Такъв център има само в ГДБОП. Наблюдението е първа стъпка към превенция”, заяви министър Радев и не скри, че се притеснява от мигрантите, които ще опитат да влязат у нас по време на председателството. 350 от камерите могат да правят анализ, а 200 - да разпознават номера на автомобили. “България е първата страна в Европа, която ще ползва такъв софтуер. Той може да анализира над 3000 възможности. Най-малката от тях е дали автомобилът има гражданска отговорност”, обясни Младен Петров от МВР. След председателството системата ще се надгради и може да се включат други градове - Бургас, Пловдив и Търново, а камерите ще снимат и нарушения на пътя. Валентин Радев призова всички общини със собствени средства да изградят системи за видеонаблюдение, които да свържат с мрежата на полицията. Подобна инвестиция вече е факт в Бургас, похвали се той. Общините да изградят такава мрежа от камери, които да ловят и пътните нарушители - тази идея пък лансира пред “24 часа” преди дни кметът на Стара Загора Живко Тодоров.", "date": "2017.12.15", "title": "244 камери пазят евроделегациите, слагат още и в метрото (Обзор)"}
{"url": "https://www.24chasa.bg/novini/article/6614723", "text": "Колкото и добре да живее корумпираният чиновник, може да се озове в затвора. Как обаче да е подготвен за условията там, ако редовно прибира под масата пари за шофьорски книжки или транспортни лицензи? Само с инструктаж на място! Пазарджишките инспектори от Държавната автомобилна инспекция вече са готови теоретически и практически за подобен изход от кариерата им. Лично шефът им Владимир Добрев ги отвежда зад решетките. Надзирателите посрещат групата радушно, но прибират личните карти и мобилните телефони, следва спонтанна среща с евентуални съкилийници, а в затворническия клуб беседват по актуални теми от новините, свързани с арестите на корумпирани колеги от ДАИ. Директорът Добрев не спирал да намеква на колегите си, че това чака нарушителите на закона. Тази екскурзия в Пазарджишкия затвор не просто шокира дама от ДАИ, но я провокира да напише жалба срещу шефа си Добрев. Според главната инспекторка Таня Гуглева затворническият инструктаж предизвикал нервен срив у колегите ѝ, които минали на успокоителни заради стреса. След жалбата ѝ системата се задвижва мълниеносно и областният директор е свален от централата в София на по-нисък ранг за 6 месеца заради превишаване на правата. Всичко това се случва на 8 юни, но в петък административният съд в Пазарджик отмени дисциплинарното наказание на директора на ДАИ за област Пазарджик. “Никого не съм карал насила да идва в затвора. Поканих ги. На входа всеки предаде личната си карта и мобилния, но такива са изискванията там. Една от килиите беше отворена и началникът на охраната покани, който иска, да я разгледа. Двама колеги се възползваха”, описа превантивния инструктаж Добрев пред “24 часа”. Драматичната емоция на своята колежка Гуглева пък той оправдава с желанието ѝ да заеме неговия пост, което тя демонстрирала на два пъти.", "date": "2017.12.15", "title": "Шеф от ДАИ води колеги в  затвора, за да видят живота след подкупа (Обзор)"}
{"url": "https://www.24chasa.bg/novini/article/6614789", "text": "Общо 110 хил. души ще обучи държавата на занаят и професия, за да помогне на фирмите да намерят работници. 60 хил. безработни младежи ще бъдат пратени на обучение по професия и чужд език, а държавата ще плати 322 млн. лв. Освен тях още 50 хил. души ще бъдат квалифицирани за най-търсените професии у нас, съобщи социалният министър Бисер Петков по време на парламентарния контрол. За целта ще се проведат срещи с бизнеса , за да се уточни в кои отрасли са нужни най-много кадри, и в тях да се насочат силите на държавата. От догодина ще стартира и програма “Работа”. За нея са предвидени над 80 млн. лв., с които ще се наемат 10 хил. чистачи и помощници в над 1 96 общини. Около 417 хил. човека са работили за минимална заплата тази година, сочат данните на социалното министерство. В сряда се очаква правителството да приеме новия размер на минималната заплат- 510 лв. Трябва да се работи и за покачване на средната заплата, препоръча Петков. През тази година правителството опусна коледни добавки по 40 лв. за над 1, 2 млн. пенсионери. Още толкова обаче останаха без добавка. “Направихме разчети за деференцирано разплащане, за да се преодолее по някакъв начин двукратното увеличение на минималната пенсия. Но преценихме, че най-обективният критерий е обвързването с линията на бедност”, каза социалният министър. До седмици се очаква здравното министерство да е готово с промените в наредбата за ТЕЛК. Въпреки критиките политическите групи в парламента не са внесли предложения и становища за реформата, обясни Петков. Според него НОИ ще може да прави оценки на остатъчната работоспособност едва от 2019 г.", "date": "2017.12.15", "title": "Криза за работници, учат 110 000 на занаят (Обзор)"}
{"url": "https://www.24chasa.bg/novini/article/6614793", "text": "Подателите на сигнали за корупция, които не бъдат доказани в съда, няма да получават защита от съдебно преследване. Това решиха депутатите, които приеха на второ четене текстове от новия закон за борба с корупцията. Предложеният от правната комисия текст гласеше, че подателите на сигнали няма да носят отговорност, ако се окаже, че информацията им е била невярна. В пленарната зала обаче нещата претърпяха обрат. Това се случи благодарение на гласовете на БСП, “Обединени патриоти” и ДПС. Депутатите от ГЕРБ, които първоначално подкрепяха защитата на подателите на сигнали, изведнъж се оказаха едва 40 при гласуването на този възлов текст, а и вместо “против” техните гласове бяха “въздържал се”. Всеки, който разполага с данни за корупция или конфликт на интереси за лица на висша публична длъжност, може да подаде сигнал до комисията. Това означава, че лице, подало сигнал, който комисията не може да докаже, след това може да бъде изправено на съд за набеждаване. От “Обединени патриоти” (ОП) настояха още в началото на пленарното заседание приетият от правната комисия текст, осигуряващ зашита на свидетеля, да отпадне. ДПС предложи компромисен вариант - подателят да носи отговорност само ако се окаже, че сигналът не е имал основание. Християн Митев от ОП дори се закани, че ако тяхното предложение не мине, патриотите ще подкрепят това на ДПС - за междинното носене на отговорност. Подателят може да навреди на лицето дори само с оповестяването на сигнала пред медии. Така Митев аргументира неотстъпчивостта на патриотите. надделяха”, отбеляза председателят на парламентарната правна комисия Данаил Кирилов, след като падна защитата на свидетеля. Думите му бяха в отговор на въпрос дали ГЕРБ не са оставили нарочно да падне защитата. Той обърна внимание на опозицията, че и те ще могат да сменят членове на комисията, стига да съберат 48 подписа. Когато има информация за член на съдебната власт, тя ще се препраща към Инспектората на ВСС. за противодействие на корупцията и за отнемане на незаконно придобитото имущество. Членовете ѝ ще са длъжни при покана да се явяват пред депутатите, за да предоставят информация. До 31 март всяка година комисията ще се отчита пред парламента. Докладите ѝ ще получават също президентът и правителството. Членовете на комисията ще пътуват безплатно в градския транспорт, а трудът им ще се брои за първа категория. На пътуването гратис се възпротиви червеният Филип Попов, който попита вносителите: “Как ще разделите кога пътуват по личен повод и кога по работа? Да няма контрольорът в тролея да ги пита “Вие на работа ли отивате?” Точката обаче мина. Само ден след като Народното събрание отхвърли ветото му на мораториума за нови лекарствени молекули, президентът Румен Радев обяви, че ще атакува и антикорупционния закон. “Той не разкрива корупционните схеми - не акцентира върху наказателното преследване. Той не удря по корумпиращите, те пак ще захранват с корупция. В същото време за разправяне с неудобните”, заяви президентът Радев. Държавният глава не посочи кои точно текстове ще атакува. Според него съществувал риск ръководство на комисията да е повлияно от силните на деня партии в парламента. “Нямам за самоцел да назначавам ръководството на този орган. Настоявах и продължавам да настоявам за баланс на властите при назначаването. Как се назначават “големите трима” в правосъдната система? Как се назначават ръководителите на други важни органи? отсече Радев Според него управляващите проявявали ревност те и само те да имат думата при назначенията в бъдещата комисия. “Абсолютно несериозно е президентът да се изказва, че ще наложи вето на антикорупционния закон, който още не е приет”, заяви шефът на депутатите от ГЕРБ Цветан Цветанов пред журналисти в НС. “Антикорупционният закон не е публикуван в “Държавен вестник”. Моля ви, нека да бъдем сериозни. Уважение към президента и президентската институция, но да се изказваш, че ще наложиш вето по нещо, което още не е прието, е абсолютно несериозно”, отсече партийният заместник на Бойко Борисов. И напомни: “Ние сме парламентарна република, народни представители, които, след като приемем даден законопроект, той става реалност, когато бъде обнародван в “Държавен вестник”. Тогава вече президентът е в конституционните си правомощия да наложи вето с мотиви.” Всъщност президентско вето се налага след одобрението на закон, но преди обнародването в “Държавен вестник”. “Нека институциите да не минаваме с подобни оценки за това кой какво ще направи и това да става през медиите. Смятам, че това е малко несериозно”, настоя Цветанов. “Още на Консултативния съвет стана ясно, че президентът има друго виждане за закона”, коментира пък правосъдният министър Цецка Цачева. Въпреки че право на президента е да наложи вето, държавният глава трябва да изчака първо депутатите да приемат целия закон. Не е ясно кога ще стане това. Със сигурност той ще бъде приет преди края на годината - както обещаха управляващите, увериха от ГЕРБ пред “24 часа”. “Има сходство между начина, по който разсъждават юристите депутати от левицата и от ГЕРБ”, установи Цачева. Тя подчерта, че а само ще се отнема незаконно придобито имущество, което е едно от опасенията на държавния глава. Смисълът на този антикорупционен закон е да събира и обработва информацията, да подава годна, с доказани факти и обстоятелства до разследващите структури, разясни министърът на правосъдието.", "date": "2017.12.15", "title": "Обвинени в корупция с право да съдят подателя на сигнала (Обзор)"}
{"url": "https://www.24chasa.bg/novini/article/6614774", "text": "Германската бутикова банка Varengold има намерение да открие клон в София до март 2018 г. Тя има активи за близо 700 млн. евро и 60 служители. Клонът в София щял да служи като хъб за Югоизточна Европа. Покрай банката имаше скандал, след като един от големите акционери в нея - британският финансист Санджай Шах, през 2015 г. бе обвинен в данъчни измами в Дания за над 1,6 млрд. евро. Близо 10% дял в германската банка има и българският “Еврохолд България”. ", "date": "2017.12.15", "title": "Германска банка ще отваря клон у нас"}
{"url": "https://www.24chasa.bg/novini/article/6615064", "text": "Президентът на САЩ Доналд Тръмп заяви пред випускниците на академията на ФБР в Куантико, щата Вирджиния, че иска смъртна присъда за всички убийци на полицаи, предадоха Асошиейтед прес и ТАСС, цитирани от БТА. В реч в академията Тръмп обеща да подкрепя служителите на органите на реда и осъди тези, които извършват нападения срещу тях. Той изрази тревога от големия брой нападения срещу полицаи в САЩ. През миналата година на всеки 10 минути е било извършвано нападение срещу полицаи и над 140 полицаи са загинали при изпълнение на професионалните си задължения, напомни президентът. По време на кандидатпрезидентската си кампания Тръмп обеща да подпише президентски указ, с който да се иска смъртна присъда за убийците на полицаи, но все още не го е направил, отбелязва АП. Тръмп беше посрещнат видимо радушно от местните служители на реда, които аплодираха призивите му за борба срещу бандите и спиране на верижната миграция. Той обрисува ситуацията в страната в тъмни краски, описвайки я като подложена на обсада от престъпността. Събралите се се засмяха на риторичния му въпрос \"Какво по дяволите става в Чикаго?\" През 2016 г. броят на убийствата в САЩ е нараснал със 7,9 на сто в сравнение с предишната. Смъртното наказание е допустимо в 31 от общо 50 американски щата, като основният способ за изпълнението му е смъртоносната инжекция.", "date": "2017.12.15", "title": "Тръмп иска смъртна присъда за всички\nубийци на полицаи"}
{"url": "https://www.24chasa.bg/novini/article/6615066", "text": "Австрийската народна партия (АНП) на консерватора Себастиан Курц ще създаде коалиционно правителство с популистката Австрийска партия на свободата (АПС), предадоха световните агенции, цитирани от БТА. С това Австрия ще стане единствената западноевропейска страна, в чието правителство участва крайнодясна партия, отбелязва Ройтерс. До сключване на коалиционното споразумение се стигна след произведените на 15 октомври парламентарни избори, една от водещите теми на които беше миграционната криза в Европа. На изборите АПС спечели рекордна подкрепа за последните 15 години, припомня ТАСС. АНП и АПС вече участваха в коалиционно правителство от 2000 до 2005 г., което предизвика недоволството на европейски страни. 31-годишният Себастиан Курц ще стане най-младият правителствен ръководител в Европа, отбелязва ДПА. Очаква се лидерът на АПС Хайнц-Кристиан Щрахе да стане вицеканцлер. Курц и Щрахе водиха преговори в продължение на около 7 седмици, преди да постигнат споразумение. Целта им беше да намалят данъка върху доходите, да свият бюрокрацията, да засилят пряката демокрация и да ограничат допълнително имиграцията. И двете партии все още не са представили основните точки от политическите си програми.", "date": "2017.12.15", "title": "Консерватори и популисти създават коалиционен кабинет в Австрия"}
{"url": "https://www.24chasa.bg/novini/article/6614917", "text": "Македония и Албания очакват през следващата година да започнат преговори за членство в Европейския съюз, използвайки момента на положителен климат в региона, предаде агенция МИА. Това беше главното послание на премиерите на двете страни Зоран Заев и Еди Рама от албанския град Поградец, където днес се състоя първото съвместно заседание на правителствата на Македония и Албания, предаде БТА.  \"С перспективите, които откриваме за взаимното свързване и инфраструктурата, за облекчаване на обмена на стоки и услуги и за засилване на сътрудничеството в областта на сигурността, правим още една крачка напред в процесите към по-добро европейско бъдеще\", изтъкна македонският премиер Зоран Заев на пресконференция след заседанието. Заев подчерта, че правителствата на двете държави работят искрено и прозрачно за подобряване на живота на гражданите и за сигурно бъдеще в евроатлантическото семейство. Той каза, че интеграцията в ЕС и НАТО е не само политическа цел, но и икономическа потребност за гражданите на двете държави. Македонският премиер съобщи, че днес са били подписани много важни договори и меморандуми за сътрудничество в областта на сигурността, културата, образованието. С поред албаския премиер Еди Рама съвместното заседание на двете правителства е потвърждение, че сътрудничеството между Македония и Албания е издигнато на по-високо равнище в интерес на двата народа. \"Има пълна двустранна съгласуваност с цел по-ефикасно взаимно свързване. Проекти като далекопровода между двете страни, железопътното свързване, културното сътрудничество вливат оптимизъм, че ще допринесат за увеличаване на движението на хора и капитали, за привличане на инвестиции\", каза Рама. Той приветства законопроекта на македонското правителство за употребата на езиците, като каза, че той ще бъде нова стъпка в утвърждаването на приятелските отношения между двете държави.", "date": "2017.12.15", "title": "Македония и Албания очакват през 2018 г. да започнат преговори за членство в ЕС"}
{"url": "https://www.24chasa.bg/novini/article/6614795", "text": "Финансовият министър Владислав Горанов трябва да представи в парламента до 15 януари стратегия за управление на държавния дълг до 2020 г. Това решиха депутатите днес след дискусия по предложението на БСП. Предложението за детайлен анализ за периода 2015-2018 г. беше отхвърлено. През последните години поддържаме политика на по-високи фискални буфери, това доведе до падането на лихвените проценти по кредитите, каза Горанов. Той добави, че от края на 2014 г. до края на октомври 2017 г. се наблюдава най-бързият спад по лихвите на кредитите, като даде пример с жилищните заеми, които са намалели с 2%. България се движи на задна скорост, заяви пък червеният депутат Румен Гечев. Управляващите заложили свалянето на дълга до 20%, но нито една европейска страна няма такива намерения, да помислят дали тласкат политиката на дълга към Афганистан или към Еврозоната, каза Гечев. Той посочи, че делът на дълга в БВП на ЕС е средно около и над 80%.", "date": "2017.12.15", "title": "Горанов с план за дълга до 2020 г."}
{"url": "https://www.24chasa.bg/novini/article/6614907", "text": "Така цветно депутати от опозицията описали случващото се при управляващата коалиция. Очевидно това се харесало на Цветан Цветанов, защото той го разказа на журналисти. Вторият човек в ГЕРБ след Борисов и вицепремиерът Томислав Дончев обясняваха ситуацията във властта след емоционалното изявление на Валери Симеонов, обвинил премиера, че го саботира за втория лифт на Банско. Самият виден патриот запази мълчание. “Правителството е с ясното съзнание, че трябва да се решат насложените с години проблеми в Банско”, каза Цветанов. “Има различни мнения и това е съвсем нормално, когато има коалиционно управление. Правителството е стабилно, мнозинството е стабилно и сплотено”, декларира още зам.-шефът на ГЕРБ и лидер на депутатите. Той самият обсъдил коалиционните отношения с хора на Симеонов в НФСБ и темата Банско. “Всичко ще бъде наред”, успокои след срещата Цветанов, който все пак смята, че “различните мнения не е редно да излизат в публичното пространство и че можем и помежду си да ги решим”. Иначе във всяка коалиция имало определено напрежение, което пък гарантирало стабилност за 4-годишния мандат. И за Томислав Дончев търканията и разногласията били нормални, но нямало напрежение в управляващата коалиция. “Даже би било подозрително да не е така”, каза вицепремиерът, попитан не стават ли твърде чести разминаванията с колегата му вицепремиер Валери Симеонов. Според Дончев лидерът на НФСБ има право на собствено различно виждане от това на другите в кабинета. “Какво нередно има в това? Така работи демокрацията”, демонстрира спокойствие Дончев. Не само между различните политически сили, но и в рамките на една партия имало различни мнения, това по никакъв начин не поставяло под въпрос устоите на коалицията. На въпрос дали Симеонов изразява собствено мнение, или позицията на “Обединени патриоти”, Дончев каза: “Най-добре да попитате него. Вкарвате ме не само в ролята на политически анализатор, но и на поведенчески психолог, а аз не съм такъв.” По казуса “Пирин” ориентир е законосъобразността - “да гледаме какво пише в законите, да видим документите отговарят ли на техните изисквания, стриктно придържайки се към точката, буквата, запетайката”, заяви вицепремиерът от ГЕРБ.", "date": "2017.12.15", "title": "ГЕРБ и патриотите били като италианско семейство - шумно, но здраво (Обзор)"}
{"url": "https://www.24chasa.bg/novini/article/6614738", "text": "ЧЕЗ води ексклузивни преговори с един от кандидатите за бизнеса си в България. Това потвърдиха пред “24 часа” от ЧЕЗ в Прага. “Водят се финални, усилени разговори с кандидата. Нямаме времеви хоризонт да завършим сделката. За нас е важно да приключим разговорите с него според нашите очаквания.” Това е заявил изпълнителният директор на ЧЕЗ Томаш Плескач, цитиран от чешкото издание finance.cz. По неофициална информация до финала на сделката стигнаха “Енерго-Про” и ТЕЦ “Бобов дол”.", "date": "2017.12.15", "title": "ЧЕЗ: Преговаряме с един купувач за бизнеса в България"}
{"url": "https://www.24chasa.bg/novini/article/6614831", "text": "Трябва да се справим с проблема с корупцията, защото е в основата на всичко друго - липсата на пари за преизчисляване на пенсии, липсата на пари за БАН, за полицаи, пожарникари и т.н.,коментира лидерът на БСП Корнелия Нинова пред журналисти в Добрич по повод подготвяния вот на недоверие към правителството. Огромни са размерите на корупцията, каза председателят на Социалистическата партия като добави, че става дума за 10 милиарда лева - в неправителствения сектор, други институции и т.н.. По думите й опозицията ще изнесе при вота на недоверие конкретни случаи на корупционни практики. Ако от тези 10 милиарда лева бъдат събрани две трети, ще има пари за всичко. Затова корупцията ще бъде в основата на вота на недоверие на 17 януари, заяви Нинова, цитирана от БТА. В отговор на въпрос за подготовката на Българското председателство на Съвета на Европейския съюз лидерът на БСП заяви, че големият разговор за приоритетите не се е състоял. \"Не го проведохме в българския парламент, където му е мястото. Написаха се някакви приоритети в Министерски съвет, не ги представиха на обществото. Аз съм сигурна, че когото и да попитаме отвън за кохезия, конкурентноспособност и консенсус, трудно ще получим отговор, а това са приоритетите на председателството\", поясни председателят на БСП. Корнелия Нинова участва в тържество по повод 115-годишнината от създаването на организираното социалистическо движение в Добрич.", "date": "2017.12.15", "title": "Нинова: Трябва да се справим с проблема с корупцията, защото е в основата на всичко"}
{"url": "https://www.24chasa.bg/novini/article/6614841", "text": "Полетите на гражданската авиация между Русия и Египет ще бъдат възобновени през февруари догодина след повече от две години прекъсване, съобщи руският министър на транспорта Максим Соколов, цитиран от Франс прес. Днес Соколов и египетският му колега Шериф Фатхи подписаха споразумение за подобряване на сигурността в самолетите. Това е задължителна стъпка след като самолет с 217 руски туристи бе взривен над Синайския полуостров през есента на 2015 година, предаде  . След тази атака, отговорност за която пое групировката „Ислямска държава“, Москва прекъсна полетите към и от Египет, което доведе до тежки загуби за египетската туристическа индустрия.", "date": "2017.12.15", "title": "Русия и Египет възобновяват полетите помежду си"}
{"url": "https://www.24chasa.bg/novini/article/6614838", "text": "Австралия, \"яхнала\" най-бързо движещата се тектонска плоча на планетата, продължава да се мести на север, което налага осъвременяване на географските координати на страната континент, предаде ДПА. Според новите данни Австралия се е изместила с 1,8 метра в североизточна посока спрямо познатото й местонахождение на картите. Учените са решили да базират новите координати върху прогнозираното местоположение на страната на 1 януари 2020 г. \"Австралийците са в процес на преместване и се движат на север, въпреки че голямата част от тях дори не го забелязват\", казва министърът на природните ресурси и по въпросите на Северна Австралия Матю Канаван. Австралия се придвижва на север с по седем сантиметра годишно, в резултат което се налага да бъдат внасяни корекции в географското й положение. Предишната поправка е направена през 1994 г. Осъвременяването е необходимо, за да се осигури безпроблемна работа на навигационните системи. \"От пристигането на аборигените преди около 50 000 години, Австралия се е преместила с 3,5 километра. При тази скорост само след 30 милиона години целият континент ще се намира на север от Тропика на Козирога, променяйки съществено географията на региона. Мисля, че това е очарователно\", казва законодателката Мишел Ландри.", "date": "2017.12.15", "title": "Австралия се е преместила с 1,8 метра на север"}
{"url": "https://www.24chasa.bg/novini/article/6614872", "text": "Президентът на САЩ Доналд Тръмп остро разкритикува Федералното бюро за разследване, но часове по-късно похвали работата му в слово пред випускници на неговата академия за обучение на кадри, предаде БТА. \"Жалко е това, което се случи с ФБР\", каза президентът, цитиран от ДПА, пред репортери в Белия дом, тръгвайки за церемонията в академията във Вирджиния. \"Но ние ще възродим ФБР. То ще бъде по-силно и ще действа по-добре от всякога\", продължи той. Тръмп осъди начина, по който правоналагащата агенция е водила разследването относно прословутите имейли от личната поща на Хилари Клинтън - неговата съперничка от Демократическата партия в президентските избори м.г. Той неведнъж е изразявал възмущение от това, че ФБР изостави \"делото Клинтън\", но продължи да разследва хора от неговата президентска кампания за евентуални задкулисни връзки с Русия. Президентът обаче бързо смени тона, заставайки пред випускниците на академията на ФБР в Куантико. \"В мое лице като президент американската полиция ще намери истински приятел и лоялен привърженик - по-лоялен от всеки друг\", каза Тръмп.", "date": "2017.12.15", "title": "Тръмп по-непостоянен от всякога - първо остро критикува ФБР, а по-късно го хвали"}
{"url": "https://www.24chasa.bg/novini/article/6614821", "text": "Печатница, бълвала фалшиви долари и евро, е разкрита след акция на службите и спецпрокуратурата в пустеещата бивша механа “Мустанг” в Габрово. За операцията съобщи главният прокурор Сотир Цацаров. Печатар бил мъж на име Иван Дочев, научи “24 часа”. Преди година той излязъл от затвора, където излежал присъда от 3 г. и половина за друга нелегална печатница за фалшиви пари, разбита през 2010 г. “В бившата механа е открита една от най-добрите печатни машини “Хайделберг”, а също - метални матрици с изображения на банкноти долари и евро, бои, хартия, фолио и др.”, каза шефът на спецпрокуратурата Иван Гешев. Машината “Хайделберг” била заровена в земята и затова не била иззета от Дочев при предишното му задържане. Тогава прасета от близка кочина с грухтенето си заглушавали шума от печатарските машини. При новия удар антимафиотите намерили 16 плаки за 50 и 100 долара и 193 листа с по 100 и 500 евро, готови за разпространение. Фалшивите пари не са влезли в обращение, каза шефът на ГДБОП Ивайло Спиридонов. Той посочи, че след задържането Дочев признал за машинациите. 50-годишният мъж е обвинен и като бос на наркобанда, произвеждала и разпространявала пико в Стара Загора и Габрово. В дома на един от тях в гр. Крън е открита пушка помпа “Маверик” с боеприпаси, полицейска риза и елвезни. Лабораторията на бандата била в павелбанското с. Долно Сахране. Спецсъдът в четвъртък остави в ареста Дочев и 4-ма от хората му- Филип Илиев - Феро, Юлиян Щерев, Андрей Тоцков и Сунай Джуков. Повечето са от Казанлък. За издирване е обявен Емилиян Илиев, брат на Феро.", "date": "2017.12.15", "title": "Печатница, скрита в механа, бълва    фалшиви пари (Обзор)"}
{"url": "https://www.24chasa.bg/novini/article/6614877", "text": "Земетресение с магнитуд 6,5 стана днес край индонезийския остров Ява, съобщи Геофизичният институт на САЩ, цитиран от Ройтерс. Епицентърът на труса бил на дълбочина 92 км, на 52 км югозападно от град Тасикмалая, предаде БТА. Според Европейско-средиземноморския сеизмологичен център, цитиран от ТАСС, земетресението било с магнитуд 6,8. Няма съобщения за жертви и разрушения.", "date": "2017.12.15", "title": "Земетресение с магнитуд 6,5 край индонезийски остров"}
{"url": "https://www.24chasa.bg/novini/article/6614881", "text": "Лидерите на страните от ЕС призоваха за единство в отчаян опит да разрешат споровете по въпроса за квотното разпределение на бежанците до юни. Те предупредиха лидерите на страните членки от Източна Европа, че ако не се стигне до споразумение, те ще бъдат победени в гласуване по въпроса, който разклати основите на Съюза, предава Reuters. В среща, продължила почти през цялата нощ срещу петък в Брюксел, 28-те лидери на страните членки запазиха противоположните си позиции по продължаващия две години спор. Средиземноморските страни по външната граница на ЕС – Италия и Гърция и богатите европейски държави, включително Германия, Швеция, Белгия, Франция, Люксембург и Нидерландия искат всички страни да приютят част от имигрантите, за да покажат солидарността си. От другата страна са бившите комунистически държави Полша, Словакия, Унгария и Чешката република, известни като „Вишеградската четворка“, отказващи да приемат мюсюлмани от Близкия Изток и Северна Африка, на основание, че те застрашават тяхната сигурност, като доказват това с ежедневните нападения, осъществявани от мюсюлмани, в Европа. „Има райони, в които няма солидарност и намирам това за неприемливо“, заяви германският канцлер Ангела Меркел.", "date": "2017.12.15", "title": "ЕС си даде срок до юни за споразумение за миграцията"}
{"url": "https://www.24chasa.bg/novini/article/6614900", "text": "Бивш областен управител и бивш заместник-кмет на Хасково е разследван за кражба на ток. Тя е засечена преди два дни от техници на енергото при смяна на електромера на бизнес сграда на Минко Ангелов, разказва  . „Става дума за неправомерно присъединен кабел към електроразпределителната мрежа на дружеството”, обясни Крум Косев от ЕВН. Кабелът черпел ток преди електромера и е захранвал 10 офиса и един магазин, чиито наематели всеки месец плащали на Ангелов. До енергото обаче пари за ток от този електромер не са стигали. През годините са заплащани единствено мрежови цени, допълни Крум Косев. За кражбата на ток Ангелов отрича. \"Ако има някакви нередности и технически пропуски, не са при нас, а са в ЕВН\", каза Митко Ангелов. За ситуацията бившият областен управител обвинява инкасаторите, които не са реагирали по- рано, а самият той не разбрал, че не плаща за този ток. „Ние имаме 10 партиди може би. Никой не ги е гледал, просто идва фактура от ЕВН, която се плаща по банка, идва обща, обясни Митко Ангелов. Той каза, че сметката му за ток през последния месец може би е 2000 лв. По случая е образувано досъдебно производство за незаконно присъединяване към мрежата, за което законът предвижда до 5 години затвор и глоба до 15 хиляди лева.", "date": "2017.12.15", "title": "Разследват бивш заместник-кмет на Хасково за кражба на ток"}
{"url": "https://www.24chasa.bg/novini/article/6610064", "text": "Издателят на вестник \"24 часа\" - \"168 часа\" ЕООД, , съобщиха от Google. Digital News Initiative (DNI) e  \"Издателят на „24 часа”   - платформа за иновативна журналистика, която ще бъде използвана както от работещите в \"24 часа\", така и от всички журналисти от Медийна група България и от други медии, от обикновени потребители, които се регистрират в нея чрез профила си в Google или Facebook\", според координатора на проекта Станимир Въгленов, директор \"Онлайн проекти\" на Медийна група България. Платформата е съвкупност от функционалности за събиране на информация по дефинирани теми от потребителите и комбинирането й в краен дигитален продукт. „168 часа” ЕООД печели финансирането в партньорство със специализираната в дигитализация фирма „Димирома” с управител Роман Ангелов. С помощта на Smart24chasa потребителят ще може да създава нова тема, която след това да бъде достъпна за проучване и развиване, като всички потребители ще могат да я редактират, коментират и модерират. Цялата информация ще бъде категоризирана по източник: социални медии, собствен цифров архив на „24 часа”, източници на данни със свободен достъп, правителствени и частни сайтове, търговски и потребителски източници и др. През октомври 2015 г., като част от Digital News Initiative (DNI) - партньорство между Google и издателите на новини в Европа за подкрепа на висококачествена журналистика чрез технологии и иновации – бе стартиран иновационен фонд DNI с ресурс от 150 млн. евро. „Днес обявяваме получателите на четвъртия кръг от финансиране, като за 102 проекта в 26 европейски държави са предложени 20 428 091 евро за подкрепа на проекти за иновационни новини. Така общото финансиране до момента за инициативата нараства до 94 млн. евро.”, пише в съобщението в официалния блог на Google. В този четвърти кръг получихме 685 проекта от 29 държави. От проектите, финансирани днес, 47 са прототипи (проекти в начален етап, изискващи финансиране до 50 000 евро), 33 са средни проекти (изискващи финансиране до 300 000 евро), а 22 - големи проекти (изискващи до 1 милион евро от финансирането), уточняват от Google. „В предишния трети кръг, през юли, видяхме значително повишаване на интереса към проекти за проверка на фактите и борба с фалшивите новини. Тази тенденция продължава и в този кръг, особено при прототипите. В средните и големите категории насърчихме кандидатите да се съсредоточат върху монетизирането, което доведе до увеличаване на средните и големи проекти, целящи използването на машинно обучение за подобряване на съдържанието и превръщане на повече читатели в абонати.”, уточняват от Google. Като цяло, 21% от избраните проекти се съсредоточават върху създаването на нови бизнес модели, а 13% - за подобряване на откриването на съдържание чрез използване на персонализация. Около 37% от избраните проекти са в сътрудничество между организации с подобни цели. Други проекти включват работа по анализи, измерване на аудиторията и нови възможности за реклама.", "date": "2017.12.15", "title": "Google финансира със 100 хил. евро дигитален проект на \"24 часа\""}
{"url": "https://www.24chasa.bg/novini/article/6615005", "text": "Антимафиоти свалиха от фейсбук група, качила незаконно 39 000 книги. Акцията е след сигнал на писателя Христо Стоянов. Той научил, че в групата е качено негово интервю, дадено пред Борислав Радославов от вестник “България днес” - издание на Медийна група България. То е със заглавие “Писателят Христо Стоянов: Затвор за крадците на книги”, излязло е в броя от 31 откомври т.г., качено е и на сайта на “България днес”. Вместо да сложат линк към материала, във фейсбук групата “Безплатни електронни книги” публикували текста, без да се позовават на автора и медията. Стоянов се заровил и установил, че и книгата му “Скритият живот на една помакиня” е качена в интернет. Оказало се, че книгата е добавена в мрежата от Емилия Енева от Ямбол. “Тя ме блокира във фейсбук, защото гузен негонен бяга. Написах писмо до нея. Интересно е как може някой да открадне чужд труд. Иначе двете администраторки на този фейсбук профил се казват Поли Вълкова и Виолета Пешева”, каза пред “24 часа” Стоянов. Писателят подал жалба в ГДБОП, започнало разследване. Групата е свалена от фейсбук, а администраторите и хората, качвали книгите, се разследват за нарушаване на авторските права. “Моята победа не е свалянето на тази група. За мен е важно, че вече в парламента е предложението ми за по-голямо наказание за подобно престъпление, а не както е сега - под 5 години”, коментира писателят. По думите му престъплението е особено нагло. “Вижте, хората, които свалят електронни книги, ги четат на скъпите си айфони. Те са богати. Бедните нямат такива телефони и си купуват томовете”, добави писателят. В момента той води дело срещу България в Страсбург заради обвинение, че книгата му има порнография. “Аз бях единственият следствен писател”, обяснява Стоянов. Делото още е висящо. Книгата “Скритият живот на една помакиня” е по действителен случай. Разказва за младо момиче с мюсюлманско изповедание, което ражда и убива детето си.", "date": "2017.12.15", "title": "Свалиха от фейсбук група с 39 000 книги заради роман на Христо Стоянов и откраднато интервю от “България днес”"}
{"url": "https://www.24chasa.bg/novini/article/6615034", "text": "Неопитен шофьор навлезе в насрещното движение близо до крастовището на булевардите \"Витоша\" и Пенчо Славейков\" в София. Като разбра какво е направил се качи върху трамвайните релси от страх. Но затъна в чакъла и не можа да помръдне - така запуши движението на трамвай №7. Читатели ни изпратиха снимки на завалията. В момента на място се чака кран, за да извади колата, казаха те.", "date": "2017.12.15", "title": "Млад шофьор затъна в чакъла на релсите и запуши трамвай №7 в София (Снимки)"}
{"url": "https://www.24chasa.bg/novini/article/6614843", "text": "Президентът Румен Радев свиква Консултативния съвет по национална сигурност, за да обсъди ангажиментите на България по време на председателството на Съвета на ЕС. В петък той обяви, че заседанието ще е на 9 януари, което е 9 дни след старта на председателството и два дни преди в София да заседава Европейската комисия. Радев щял обаче да постави пред КСНС отново и въпроси за модернизацията на армията и сделката за нови изтребители. “С интерес чух, че се търсят функции на военнотранспортната ни авиация. Може би си спомняте какви функции изпълняваше тя и мога да помогна да си спомните, че в периода 2009-2012 г. имаше около 70 полета с много интересни функции”, каза президентът. Според него в отбраната се харчи на парче без визия за 10-15 г. Радев призова за разум при отделените средства за поддръжката на изтребителите МиГ-29. Те иначе били наложителни. “Водещото трябва да бъде новата техника. А за МиГ-29 трябва да се съобразяват разходите с това, което ще постигнем в бъдеще. Това важи и за бронираната бойна машина на пехотата, и за многофункционалните модулни и патрулни кораби. Аз също съм задал въпроси към министъра на отбраната. Очаквам отговор”, каза президентът. Премиерът Бойко Борисов отказа да коментира нападките на държавния глава за ВВС и полетите с транспортни самолети през 2009-2012 г. Вместо това говори за вота на недоверие на опозицията, който също ще бъде внесен на старта на председателството. “Ясно е, че БСП и ДПС искат провал на председателството. Надявам се Доган да говори с хората от партията си. Те искат държавата ни да се провали сега. Ние сами се дърпаме да сме си в казана с катрана. Само вижте как са подбрали датата на вота на недоверие. Това ли е градивната опозиция? Те умират да се сринем и в руините те да се опитват отново да крадат. Ще се съпротивляваме този път много”, отсече Борисов. ", "date": "2017.12.15", "title": "КСНС за председателството 9 дни след старта му, Радев щял да пита и за военните"}
{"url": "https://www.24chasa.bg/novini/article/6614792", "text": "Зам.-председателят на ГЕРБ и председател на ПГ на партията Цветан Цветанов ще посети утре Казанлък по случай 11-тата годишнина на местната структура на ГЕРБ, съобщиха от пресцентъра на партията. От 13:00 часа Цветан Цветанов ще направи оглед в кв. \"Изток\", където в момента се изграждат инфраструктурни обекти, финансирани с европейски средства. В 14:00 часа в офиса на ГЕРБ – Казанлък Цветанов и председателят на общинската структура на ГЕРБ и кмет на Община Казанлък Галина Стоянова ще дадат съвместна пресконференция. Час по-късно заместник-председателят на ГЕРБ ще изнесе лекция в рамките на Зимния университет в Казанлък, който местната структура на ГЕРБ организира. Гост-лектор на форума ще бъде и председателят на Младежи ГЕРБ и заместник-министър на външните работи Георг Георгиев.", "date": "2017.12.15", "title": "Цветанов се среща с местната структура на ГЕРБ в Казанлък утре"}
{"url": "https://www.24chasa.bg/novini/article/6614752", "text": "Германската канцлерка Ангела Меркел изрази задоволство от днешното решение на левоцентристката Германска социалдемократическа партия да започне проучвателни разговори с нейния консервативен блок за съставяне на коалиционно правителство, предаде Ройтерс, цитирана от БТА. Тя каза, че се отнася с \"голямо уважение\" към решението на ГСДП, обявено по-рано днес от лидера на партията Мартин Шулц. Меркел говори на конгреса на сестринската си баварска партия - Християнсоциалния съюз, в Нюрнберг. Тя подчерта също значението на тясното сътрудничество с Франция за укрепването на Европейския съюз. \"Европа е немислима без силна Германия и силно германско-френско сътрудничество\", каза канцлерката.", "date": "2017.12.15", "title": "Меркел приветства социалдемократите за решението им да започнат коалиционни преговори"}
{"url": "https://www.24chasa.bg/novini/article/6614770", "text": "Съществува благосклонност сред страните членки на Европейския съюз към присъединяването на Западните Балкани към съюза, а и шансовете за интеграция на Македония в НАТО са отворени, заяви македонският премиер Зоран Заев на съвместна пресконференция с албанския му колега Еди Рама след съвместно заседание на двете правителства в албанския град Поградец, предаде агенция МИА. \"Знам, че Република Македония и Република Албания споделят визията за проспериращ и взаимно свързан регион, интегриран в ЕС и НАТО. Само бих добавил, че за нашата държава и нашите граждани е много важна подкрепата от Албания по този път\", каза Заев, като благодари на Албания. Македонският премиер изрази увереност, че \"различията ни правят по-силни, а не по-слаби\", като подчерта, че следващите няколко месеца може да бъдат ключови за напредъка на Македония в европейската интеграция и за членството й в НАТО.", "date": "2017.12.15", "title": "Заев: Страните членки на ЕС са благосклонни \nкъм интеграцията на Западните Балкани"}
{"url": "https://www.24chasa.bg/novini/article/6614743", "text": "Нов игумен ще има Бачковския манастир, реши на свое заседание Св. Синод в петък. Това е архимандрит Самуил (Николаев Теодосиев), клирик на Видинската епархия. Въдворяването на новоназначения игумен ще извърши Мелнишкия епископ Герасим, главен секретар на Св. Синод, на 17 декември 2017 г. - 11 Неделя подир Неделя - на св. Праотци. Досегашният игумен архимандрит Симон (Бодуров) отива да служи в Русенската епархия. ", "date": "2017.12.15", "title": "Архимандрит Самуил е новият игумен на Бачковския манастир"}
{"url": "https://www.24chasa.bg/novini/article/6612621", "text": "Шамари, побоища с пръчка, наказания, скъсано ухо след силно дърпане. Това е малка част от засечената агресия на приемни родители срещу децата, научи \"168 часа\". Неправителствени организации констатират, че това е превърнато в ужасяващ бизнес, който за щастие все още не е завършил с трагичен край. Макар че това не е съвсем сигурно, защото вече има едно починало в приемно семейство дете на възраст до 3 години, а социалните не казват какви са причините. Приблизително 2000 деца годишно отиват при приемни родители, защото малките са отнети от биологичните им родители заради бедност. Социалните твърдят, че нямат точна статистика за побоите над малчугани, но от конфедерация, защитаваща правата на децата, твърдят, че има много такива случаи. \"Приемната родителка бе жена, тя бе взела две деца и когато някое от тях направи някаква беля, тя взема пръчка и ги удря. След което ги карала да се извиняват\", разказват от конфедерацията. Те недоумяват защо социалните си затварят очите пред подобни фрапиращи случаи. \"Друга приемна родителка така се ядосала на малкото, че от дърпане му е скъсала ухото\", потресена разказва жена от неправителствената организация. Тя се натъкнала на още един не по-малко неприятен случай. Приемно семейство наказвало детето, като го държало гладно с ръце, вдигнати нагоре, точно до хладилника. \"Голяма част от тези деца са българчета, а не ромчета\", споделиха от фондация, която защитава правата на децата. Причината била, че социалните работници не ходят в ромските махали, защото няма да им дадат децата, а условията там са предпоставка да се вземат почти всички деца. Социалните избягват гетата и защото ги е страх да не ядат бой. \"Малките трудно преживяват раздялата с родителите, особено ако те са ги обичали истински и ги отнемат от тях поради липса на финансови средства\", обясняват от конфедерацията. Според нея най-желани за приемните родители били невръстните до три години. Причината била, че те не можели да говорят и съответно, ако се разкрие, че са ставали жертви на насилие, няма да могат да разкажат за случилото им се. Друго 4-годишно пък било карано от приемната родителка да рита биологичната си майка, когато я вижда. Настройването на децата към биологичните им родители било много честа практика при дела за връщане на малчугана при истинската му майка. Един от случаите, които шокирали конфедерацията бил на малко дете, което се обърнало към биологичния си родител с думите: \"Защо ме гледаш като парче месо в месарски магазин?\" Немалко били и случаите на деца, които сами споделяли, че приемният родител им забранявал да се виждат с биологичните и да ги наричат \"мамо и татко\". \"Аз съм твоята майка. На мен може да ми викаш мамо, а на нея - не\", казвала приемната. За някои хора е достатъчно показателно, че приемни родители стават и възрастни хора. Такъв бил и случаят със 75-годишна жена, която станала приемен родител на малко дете. При разговор с хора от конфедерацията се оказало, че то не било научено на нищо, но можело перфектно да разказва турски сериали. По думите на запознати приемните родители винаги изглеждали прилежно. Те идвали добре облечени и пред персонала показвали перфектно отношение към детето. Немалко обаче били и тези, които още на първите срещи с децата показвали, че нямат търпение да ги вземат, за да получат първата заплата за тази \"работа\". Медицинска сестра, работила дълги години в дом за деца, разказва, че много често екипът имал съмнения относно намеренията на приемните \"мама и татко\". По думите й, ако наистина искаш едно дете да изпита какво е любов,то не трябва да се взема срещу заплащане. Важен фактор бил месецът, в който приемното семейство трябва да посещава детето, преди да го вземе.", "date": "2017.12.15", "title": "\"168 часа\": Късат уши и бият с пръчка децата касички"}
{"url": "https://www.24chasa.bg/novini/article/6614531", "text": "По 60 различни начина се приготвят мидите в ресторанта на мидената ферма \"Дълбока\" край Каварна. Рецептите са авторски, дело на собственика на известното заведение Веселин Прокопиев. \"Мидата е неутрална храна - може да бъде в десерта, супата или във всяко друго ястие\", обяснява Прокопиев, чиято ферма е първата подобна в България. \"Предположих, че ще има поминък и исках да създам семеен бизнес\", казва той. Наблюдавал е опита на други производители в Италия, Испания, Франция и Канада. През 1994 година създава своята ферма. Тогава са потопени първите миди на 2,5 метра под водата, а година по-късно вече има около 30 тона. \"В началото вадих мидите и хранех кокошките с тях. Нямаше къде да ги продам. Тогава реших, че трябва да се науча да готвя, за да мога да ги предлагам“, казва Веселин Прокопиев. За себе си казва, че е човек, който не се отказва. Вика неволята и действа. \"Всички рецепти са ми много ценни, защото съм ги създал с любов. Всяка година пускам по 3-4 нови ястия, за да мотивирам клиентите да идват. Има хора, които ни посещават от 1994-1995 г.\", споделя ресторантьорът. Затова през лятото почти не може да се намери маса в заведението му. Прокопиев категорично отказва да включи в менюто риби, които се внасят у нас, като ципура или лаврак. Според него е трудно да се докаже произходът им и как са отглеждани. \"Българите вече подбират храната си. Аз например избягвам да консумирам месо, внесено от някоя държава, без да съм сигурен как е гледано животното\", казва той. Целта му е да не разваля концепцията си и да запази мястото тематично. \"Мисля, че точно тези ресторанти ще имат все по-голямо бъдеще у нас. Няма как да напълниш менюто с многобройни ястия, да е дълго като роман и да твърдиш, че храната се приготвя на момента. Това просто е невъзможно\", обяснява бизнесменът. Кухнята трябва да е най-важна за всички ресторантьори, а не напудрената зала. Веселин дори смята, че клиентите трябва да имат достъп до зоната за готвене. Затова и моделът за т.нар. куукинг шоу е добър - посетителите виждат къде и как се приготвят ястията им. Миденият предприемач не се плаши от конкуренцията. Дори е на мнение, че колкото повече ферми има, толкова по-чиста ще бъде храната на българина. Това е и една от задачите, с които се е заел лично - да обори мита, че мидата не е полезна. „Това е хранителен продукт с уникално качество. Ако приемем яйцето за 100 процента белтък, на второ място е мидата\", твърди Веселин Прокопиев. Мидите осигуряват витамин С, цинк, желязо и протеини. Съдържат също Омега 3 мастни киселини, които помагат в борбата със сърдечните болести, холестерола, намаляват кръвосъсирването и дори съдействат за преодоляване на депресията. Хранят се натурално, без добавки и се размножават по естествен път. Мидите от \"Дълбока\" се проверяват ежегодно и не е имало отклонение от нормите. Марката е патентована и се предлага само в ресторанта на Веселин Прокопиев. \"От фермите, които имам, всеки ден вадя 620 – 650 миди. Не ги продавам. Ако някъде другаде ви кажат, че мидите са от \"Дълбока\", замислете се, преди да ги купите\", съветва той. Прокопиев е завършил морско училище със специалност, свързана с двигатели с вътрешно горене. Самоусъвършенства се, кандидатства по различни програми и така през 2002 година се сдобива с ферма от 780 кв. м. Пет години по-късно прави още 2 декара, а целта му е да стигне разрешения от Басейнова дирекция максимум от 34 декара. „Първият ми кредит беше от българо-американски фонд – 200 000 евро с 18% лихва и такса за управление 10%. След 2 години го изплатих“, споделя бизнесменът. Преди да се разрасне бизнесът и да добие популярност, минава през финансови сътресения. Спомня си, че трудно намерил средства, защото никой не искал да финансира морски дейности. Вторият му опит за кредит също не е сред приятните спомени. Затова, когато проучил възможностите за финансиране от Българската банка за развитие, решава предсрочно да погаси предишното си задължение и от няколко години е клиент на ББР. \"Доволен съм, защото нещата в ББР се случват, без да се губи време. Бързо одобряват и с експертите им се работи лесно. Вече и от други банки се опитват да ме привлекат, но аз ползвам достатъчно добри условия и съм доволен от ББР\", казва Веселин Прокопиев. Споделя, че с подкрепата от банката получава увереност, печели финансиране и по различни европейски проекти. Веселин се учи в процеса на работата и вече е експерт в отглеждането на черноморски миди. \"Условията тук са прекрасни от гледна точка на соленост например. За това мидата става толкова бързо - 300 реки се вливат в Черно море\", обяснява той. Сега планира да разработи стационарни ферми, да отглежда и стриди, както и да се захване с култивирано отглеждане на риба. Интересът му е привлечен и от кафявото водорасло от специален и много ценен вид, вписан в червената книга. \"Трябва да разберем, че сме морска държава и нека повече хора се насочат към морето. Това е огромен ресурс, който може да ни изхранва, не бива да му обръщаме гръб\", категоричен е бизнесменът. Той е заснел и няколко филма, в които споделя своя опит в отглеждането на мидите и ползите от тази чудесна морска храна.", "date": "2017.12.15", "title": "Приготвят миди по 60 начина край Каварна"}
{"url": "https://www.24chasa.bg/novini/article/6614545", "text": "6 деца са приети в Детското отделение на Клиниката по токсикология в УМБАЛСМ \"Н. И. \"Пирогов\". Това съобщи за „Фокус“ доц. Маргарита Гешева, национален консултант по токсикология и началник на отделението по токсикология в лечебното заведение. По думите на доц. Гешева общото между приетите деца е, че са дъвкали дъвки. „Някои дори са глътнали по една или половин. Това е обединяващото, така че става въпрос за епидемиология. Щом има епидемиология, има някакъв токсичен момент“, обясни доц. Гешева. Тя поясни, че четири от приетите момчета са в задоволително състояние, въпреки че имат коремни болки и гадене. „Две момиченца са по-зле – с по-силни болки, повръщане и отпадналост“, допълни доц. Гешева, като уточни, че за момента всички деца остават под наблюдение. „Интересуваше ни да не би дъвките да са обработени по някакъв начин, да не би да има и трева или някаква друга дрога, но химическите резултати са негативни“, каза още тя.", "date": "2017.12.15", "title": "Още две деца в \"Пирогов\", и те натровени от дъвките"}
{"url": "https://www.24chasa.bg/novini/article/6614537", "text": "Не разглеждам коледните бонуси за полицаите като търговска сделка. Има средства, които могат да се разпределят и са разпределени, според нас, по най-добрия начин към служителите, които ежедневно изпълняват полицейска дейност. Това отговори по време на брифинг главният секретар на МВР гл. комисар Младен Маринов на журналистически въпрос за това, че коледните бонуси от 420 лева се приемат от полицаите като опит да бъдат купени за сметка на техните искания за вдигане на заплатите и затова планират протест по граничните пунктове на 22 декември, предава „Фокус”. „Смятам, че винаги когато има такава възможност – тези служители трябва да бъдат възнаградени за дейността, която са извършали през годината… Когато има възможност, ще бъдат наградени индивидуално служителите, които са проявили изключителен професионализъм. Това се прави когато има постигнати добри резултати”, обясни гл. комисар Младен Маринов. Той посочи, че не е получавал официална информация за такъв протест, но знае за такава подготовка. „Колегите са отговорни, но правото на протест не трябва да повлиява на задълженията: да опазваме границата, да се борим с престъпността. Надявам се протестите да са в рамките на закона и да не пречат на ежедневната дейност”, каза още той. Подобна е ситуацията и в синдикалнаната организация на служителите в местата за лишаване от свобода, каза главният прокурор Сотир Цацаров, който също присъстваше на брифинга. „Там проблемите са два: от една страна те са свързани с възнагражденията, а от друга страна – с професионалния риск. Критично ниските нива на съотношение между лишени от свобода и охраняващ състав са предпоставка за инциденти и дори за овладяване на инциденти. Тази професия се оказва ниско платена и изключително рискова. Търси се решение чрез Министерство на правосъдието най-малкото за въвеждане на разумни норми, каквито съществуват в европейските страни”, допълни Сотир Цацаров.", "date": "2017.12.15", "title": "Младен Маринов: Не гледам на коледните бонуси за полицаите като търговска сделка"}
{"url": "https://www.24chasa.bg/novini/article/6614523", "text": "“Имаме амбицията 15 години по-късно да продължим Солунския процес. През шестте месеца на Българското председателство на Съвета на Европейския съюз вниманието на цяла Европа ще бъде насочено към Балканите. Една от нашите задачи е да преодолеем стереотипите, че тази част на Европа е по-слабо развита. ”Това отбеляза вицепрезидентът Илияна Йотова на среща в Солун с гръцкия зам.-министър на вътрешните работи, отговарящ за въпросите на областите Македония и Тракия, Мария Коля-Царуха, предават от прессекретариата на президентството. Илияна Йотова заяви, че помощта на Гърция по подготовката на българското председателство е много важна. “Ще разчитаме на Вас и през следващите 6 месеца”, подчерта тя. “Ние сме членове на голямото семейство на Европейския съюз. Като част от Балканите, от Югоизточна Европа ние сме в още по-близки отношения. Разбира се, съществуват и актуални проблеми, които, убедена съм, ще преодолеем в рамките на доброто сътрудничество”, отбеляза от своя страна Мария Коля-Царуха. “Изправени сме пред прекалено много предизвикателства, за да си позволим да се задълбочаваме в миналото. Пред нас стои голямата задача да развиваме регионите от двете страни на границата”, отбеляза Илияна Йотова. “Убедена съм, че имаме потенциал да задълбочаваме добрите си отношения, затова зачестиха и двустранните срещи на високо ниво, и срещите в четиристранен формат”, заяви вицепрезидентът. Една от важните теми, засегнати на срещата, бе мигрантската криза. Илияна Йотова сподели работата си по този злободневен въпрос в качеството си на евродепутат и подчерта доброто сътрудничеството с гръцкия еврокомисар по миграцията Димитрис Аврамопулос. “В началото Европа остави страните по външните граници, каквито са България и Гърция, да се справят сами с мигрантската криза”, изтъкна тя. “Костваше ни много усилия в убеждаването, че решенията не може да се вземат някъде в канцелариите на Брюксел, без да се отчитат спецификите на държавите членки”, подчерта вицепрезидентът. По думите й споразумението с Турция на практика не работи. Илияна Йотова изтъкна, че именно по време на нашето председателство на Съвета на ЕС ще започне триалогът по промените в Дъблинското споразумение. Тя изрази опасенията си, че в настоящите предложения за промени има много неяснота. По думите й текстът навярно ще бъде блокиран в Европейския съвет, като се има предвид отпорът на страните от Вишеградската четворка относно проявата на солидарност и квотното разпределение. “Този въпрос е изключително важен за Гърция. Не е възможно да приемаме толкова много хора, а в същото време страните на север от нашата да затварят границите си”, категорична бе Мария Коля-Царуха. “Гърция ще бъде до България, ще бъде неин помощник при обсъждането на тези въпроси”, увери тя. Двете обсъдиха и проблема за името на Република Македония. “Надяваме се на положително решение, което не засяга нашата история”, отбеляза Мария Коля-Царуха. От своя страна вицепрезидентът изрази увереност, че през 2018 г. въпросът ще бъде решен с приемлив компромис за всички страни от региона. Двустранните проекти между България и Гърция и възможностите за нови инициативи бяха акцент на разговора на вицепрезидента с Вула Патулиду, зам.-областен управител на област Централна Македония. Двете подчертаха интензивния туристически обмен между България и Гърция. Вицепрезидентът отбеляза, че освен големите инфраструктурни и енергийни проекти трябва да развиваме и т.нар. меки връзки и проекти, свързани с култура и образование. “България работи последователно за откриването на още контролно-пропускателни пунктове”, заяви Илияна Йотова. “До края на този програмен период има още какво да използваме при трансграничните проекти, за да не се връщат парите в Брюксел”, отбеляза вицепрезидентът. “Да убедим Европа да спре тенденцията по замяна на еврофондовете с инвестиционни проекти – това е важната ни задача през първата половина на 2019 г.”, изтъкна Илияна Йотова и добави, че запазването на Кохезионната политика е сред основните приоритети на Българското председателство на Съвета на ЕС. “Трябва да насърчим нашите сънародници да участват в тези проекти. 10 години след членството ни в Европейския съюз хората не знаят как да се възползват от европейските проекти”, отбеляза Илияна Йотова. Вула Патулиду сподели, че в Гърция съществува същия проблем. Вицепрезидентът отбеляза, че голям процент от финансирането на българските общини идва от европейските фондове и без тях положението им ще се утежни, което ще доведе до миграция на младите хора, особено от пограничните региони, и ще се задълбочи демографската криза. Повдигнат бе и въпросът за двойните стандарти в Европа. “Не можем ние на Балканите да бъдем робите на Европа, да има такова разделение между Севера и Юга”, категорична бе Вула Патулиду. По-късно Илияна Йотова се срещна с кмета на Солун Янис Бутарис. Той сподели за развитието на основните проекти в града, както и идеята производителите на вино в Солун и Мелник да направят т.нар път на виното. “Имаме голямо желание да реализираме общи идеи с Пловдив, която ще бъде културна столица на Европа през 2019 г.”, отбеляза Бутарис. В делегацията, водена от вицепрезидента, са Пламен Узунов, секретар на президента по правни въпроси и антикорупция, и Владимир Москов, кмет на Гоце Делчев.", "date": "2017.12.15", "title": "Йотова: През председателството ни искаме да преборим стереотипите за Балканите"}
{"url": "https://www.24chasa.bg/novini/article/6614561", "text": "\"Няма да коментирам Валери Симеонов\". Това каза вицепремиерът и министър на отбраната Красимир Каракачанов относно скандала с Банско пред  . \"Има разминаване в това кога да се случат нещата - дали първо управлението или концесията. Онзи ден около 200-250 човека протестираха срещу втория лифт на Банско.\" \"2 500 кубика дървен материал ще бъде изсечен, за да се направи втори лифт в Банско, а 2 млн. кубика е незаконната сеч годишно. Никой не е за това да пострада природата\", заяви Каракачанов. \"Напрежението идва от това, че на нас ни се иска нещата да се случат по-бързо, а премиерът иска да се огледа всичко по-спокойно. Хората имат различен темперамент. Ние, ако бяхме еднакви с ГЕРБ, щяхме да бъдем в една политическа формация. За мен лично неща неопределими няма. Говорих поотделно и с Валери Симеонов, и с Бойко Борисов\", заяви министърът. \"Поддръжката на авиационните средства е скъпа. Тук въпросът е дали да се купуват нови или да се отделят необходимите средства, за да се поддържа наличната\", каза Каракачанов. \"Авиацията е скъпо нещо и основният ни стремеж е тази техника да можем да я поддържаме\". \"Защо се вдига доверието към армията? Защото хората виждат, че нещо се прави. От 2013 г. не бяха вдигани заплатите на военнослужещите, сега ги увеличаваме с по 10-15 % на всеки\", каза още той.", "date": "2017.12.15", "title": "Каракачанов: Няма да коментирам Валери Симеонов"}
{"url": "https://www.24chasa.bg/novini/article/6614558", "text": "Лидерите на страните от Европейския съюз за първи път решиха да продължат действието на санкциите срещу Русия без дискусии и аргументи. Това съобщи в петък председателят на Европейския съвет Доналд Туск след края на срещата на върха на ЕС в Брюксел, предава ТАСС, цитирана от Фокус. „Това е интересно, но този път лидерите взеха решение за първи път да продължат санкциите без никаква дискусия или аргументи“, заяви той. Освен това, според източник на ТАСС от ЕС, в четвъртък вечерта, след работен обяд, „лидерите са изслушали доклад от канцлера на Германия Ангела Меркел и френския президент Еманюел Макрон за това как се изпълняват минските споразумения“. Според думите на източника, те са „констатирали отсъствието на прогрес по минските споразумения, което означава зелена светлина за продължаването на действието на санкциите“. Събеседникът на агенцията е отказал да отговори на въпрос, дали по времето на работния обяд е имало дискусия по въпроса.", "date": "2017.12.15", "title": "Туск: ЕС реши да продължи санкциите срещу Русия без дискусии"}
{"url": "https://www.24chasa.bg/novini/article/6614557", "text": "Лек автомобил „Фолксваген Голф“ катастрофира в коритото на Стара река в участъка между Пещера и Батак. За щастие, жената, която е шофирала, е била сама и се е отървала напълно невредима, съобщават от Областната дирекция на МВР в Пазарджик. Жената катастрофирала на пътя от Пещера за родното си място, след като на един от завоите изгубила контрол над волана. Колата първо навлязла в насрещното, после скочила в коритото на реката. Купето било разбито, предаде . Първоначално сигнализирала на 112, че е заклещена и не може да се измъкне. Обаждания на спешния номер направили и хора от случайно преминаващи автомобили. На място веднага били изпратени аварийно-спасителен екип, линейка и полиция. Служителите обаче били приятно изненадани, когато при пристигането видели, че шофьорката се е спасила и е излязла жива и здрава от коритото на реката. Нямала дори драскотина, само била много изплашена.", "date": "2017.12.15", "title": "Кола падна в река край Пещера, шофьорката е без драскотина"}
{"url": "https://www.24chasa.bg/novini/article/6614581", "text": "Президентът на САЩ Доналд Тръмп заяви, че Вашингтон се надява да получи по-голяма помощ от Русия в опитите да бъде убедена Северна Корея (КНДР) да изостави ядрената и ракетната си програми, предаде Ройтерс, цитирана от БТА.  \"Основната цел беше да говорим за Северна Корея, защото бихме се радвали много да получим неговата помощ за КНДР. Китай помага, Русия не. Бихме искали да получим помощта на Русия\", заяви Тръмп пред медиите. Вчера той говори по телефона с руския президент, припомня Ройтерс.", "date": "2017.12.15", "title": "Тръмп: Искаме помощта на Русия за Северна Корея"}
{"url": "https://www.24chasa.bg/novini/article/6614597", "text": "Върховният административен съд потвърди санкция в размер от 253 960 лв. (двеста петдесет и три хиляди деветстотин и шестдесет лева) за заблуждаваща реклама на \"Олинеза\" ЕООД, съобщиха от Комисията за защита на конкуренцията /КЗК/. Проучването на КЗК е установило, че рекламното послание \"-15 процента\", свързано с продукта \"Олинеза трапезна майонеза\" създава заблуждаваща визуална и смислова представа за намаление на продажната цена на дребно на една опаковка \"трапезна майонеза Олинеза\" 200 грама, като се промотира нейното намаление с 15 процента, а в действителност това намаление се отнася за цената, на която продуктът се доставя до търговската мрежа. В своето решение Върховният административен съд изцяло споделя констатациите на Комисията за извършено нарушение на забраната за заблуждаваща реклама.", "date": "2017.12.15", "title": "ВАС санкционира с 253 960 лв. фирма за заблуждаваща реклама"}
{"url": "https://www.24chasa.bg/novini/article/6614598", "text": "Върховният административен съд потвърди санкция в размер от 160 026 лв. (сто и шестдесет хиляди двадесет и шест лева) за извършено нарушение от \"Техем Сървисис\" ЕООД, съобщиха от Комисията за защита на конкуренцията /КЗК/. Нарушението се изразява в злоупотреба с господстващо положение на пазара на реализация на индивидуални разпределители на топлинна енергия, във връзка с услугата - дялово разпределение за територията на страната. Проучването на КЗК е установило, че \"Техем Сървисис\" ЕООД е прилагало цени по отношение на уредите за дялово разпределение - Techem data III и Techem vario S III - дистанционен отчет за периода от 1 февруари 2013 г. до 10 февруари 2014 г., за градовете София, Плевен и Русе в размер на 39 лв., а за Пловдив цена 43 лева. КЗК е установила още, че \"Техем Сървисис\" ЕООД е злоупотребило с господстващото си положение и като е ограничило избора на потребителите като е предоставило възможност на потребителите си в Пловдив, а в последствие и в Русе, да изберат дали да закупят или да наемат уредите за дялово разпределение, а на потребителите си в останалите градове не е предложил такава възможност. В своето решение Върховният административен съд изцяло споделя констатациите на Комисията за извършено нарушение на чл. 21 от ЗЗК.", "date": "2017.12.15", "title": "Санкционираха фирма със 160 026 лева, злоупотребила с положението си на пазара"}
{"url": "https://www.24chasa.bg/novini/article/6614624", "text": "Състоянието на ранения таксиметров шофьор от Ямбол, който бе на лечение в многопрофилната болница \"Св. Пантелеймон\", се е влошило и днес е транспортиран в Старозагорската болница за операция за изваждане на попадналите в белия му дроб сачми. За това съобщиха от ямболската болница. Шофьорът бе прострелян около 20.00 ч. на 11 декември, когато двама ученици в спортното училище в Ямбол опитали да го ограбят и убият. При сбиване между извършителите и 31-годишния мъж, той успял да избяга, но получил опасна за живота рана от изстрел с въздушна пушка, преправена в огнестрелно оръжие. За няколко часа ямболски полицаи установиха и задържаха извършителите. Открити са оръжията на престъплението, разпитани са и свидетели.", "date": "2017.12.15", "title": "Пребитият от ученици таксиджия се влошил, вадят сачмите от белия му дроб с операция"}
{"url": "https://www.24chasa.bg/novini/article/6614632", "text": "В Истанбул днес бе пусната в действие първата безпилотна линия на метрото Юскюдар-Юмранийе, предаде ТАСС, позовавайки се на Анадолската агенция. Президентът Реджеп Тайип Ердоган, който присъства на церемонията за откриването й, каза, че с тази линия общата мрежата на метрото е достигнала 160 км, а до 2019 г. трябва да се увеличи до 355 км, предава БТА. \"Доближаваме се до постигането на поставената цел - да превърнем Истанбул в град, свободен от автомобили и с развита система на обществения транспорт\", подчерта Ердоган. На първия етап безпилотните влакове ще се движат по 10-километровия участък Юскюдар-Юмранийе, на който ще има 9 станции. До юни 2018 г. линията ще бъде допълнена с още 8 станции, а дължината й ще стане 20 км. По данни на Анадолската агенция при пълно натоварване по тази линия ще могат да се превозват около 700 хиляди пътници дневно.", "date": "2017.12.15", "title": "В Истанбул пуснаха първата безпилотна линия на метрото"}
{"url": "https://www.24chasa.bg/novini/article/6614646", "text": "Председателят на Европейската комисия Жан-Клод Юнкер заяви в петък, че забавянето на формиране на правителство в Германия няма да се отрази негативно на ефективността на Европейския съюз, пише Politico. “Не мисля, че германската позиция, независимо от това дали ще отнеме седмици или месеци, ще отслаби действията й в Европа“, заяви Юнкер пред репортерите, след двудневната среща на върха на Европейския съвет в Брюксел в петък, предава \"Фокус\". Според неговите думи „една страна не е само правителството й“, но това не е „призив за забавянето на формиране на правителство в Германия с още една година“. Германският канцлер Ангела Меркел в петък даде съвместна пресконференция с френския президент Еманюел Макрон в края на ключовата среща в Брюксел, по време на която Макрон й пожела „успех“ в предстоящите коалиционни преговори с Германската социалдемократическа партия(ГСДП), която официално взе решение да участва в такива разговори.", "date": "2017.12.15", "title": "Юнкер: Европа няма да отслабне от забавеното формиране на правителство в Германия"}
{"url": "https://www.24chasa.bg/novini/article/6614657", "text": "Пожар горя в жилищен блок на улица \"Дойран\" 9 в Благоевград, предаде \"Фокус\". Огънят е овладян от един екип на Районна служба \"Пожарна безопасност и защита на населението\" - Благоевград минути след подаване на сигнала. Няма данни за пострадали хора.                                                                                                                                                                                                                                                                                                                       ", "date": "2017.12.15", "title": "Пожар в жилищен блок в Благоевград"}
{"url": "https://www.24chasa.bg/novini/article/6614663", "text": "Автомобил е самокатастрофирал на пътя Стара Загора - Казанлък в района на село Ягода, няма пострадали. Това съобщиха „Фокус“ от пресцентъра на МВР. Очаква се до минути да бъде пусната и втората лента на пътя, която бе ограничена заради катастрофата.                                                                                                                                                                                                                                                                                                                       ", "date": "2017.12.15", "title": "Катастрофа ограничи движението по пътя Стара Загора - Казанлък"}
{"url": "https://www.24chasa.bg/novini/article/6614167", "text": "Британската министър-председателка Тереза Мей заяви днес, че Великобритания работи за осигуряването на най-доброто търговско споразумение с ЕС, връщайки си същевременно контрола върху въпроси като имиграцията, предаде Ройтерс, цитирана от БТА. Министър-председателят на Обединеното кралство Тереза Мей приветства решението на лидерите на Европейския съюз да бъде дадена „зелена светлина“ на втория етап от преговорите за Брекзит, които ще уредят отношенията между Лондон и Брюксел след „развода“, предава AFP. „Днес е направена важна стъпка по пътя към постигането на гладък и организиран Брекзит, и за изграждането на нашето дълбоко и специално бъдещо партньорство\", написа Мей в социалната мрежа „Туитър“, изказвайки благодарности на председателя на Европейската комисия Жан-Клод Юнкер и на председателя на Европейския съвет Доналд Туск. Ще изпълним волята на британския народ и ще получим най-доброто споразумение по Брекзита за нашата страна - осигурявайки най-големия възможен достъп до европейските пазари, увеличавайки свободната търговия със страните по света и осъществявайки контрол върху границите, законите и парите си, написа още Мей в Туитър.", "date": "2017.12.15", "title": "Мей: Благодаря на Юнкер и Туск за важната стъпка, направена днес, към Брекзит"}
{"url": "https://www.24chasa.bg/novini/article/6614169", "text": "Израелската полиция е разпитала отново премиера Бенямин Нетаняху в рамките на разследването по две обвинения за корупция срещу него, предаде Асошиейтед прес, цитирана от БТА.  Израелските медии съобщават, че това е неговият седми разпит. Едното от обвиненията е, че Нетаняху е приемал неправомерно щедри подаръци от богати фигури на бизнеса и Холивуд, между които австралийския милиардер Джеймс Паркър и холивудския продуцент Арнън Милчан. Общата стойност на подаръците е била десетки хиляди долари. Другото разследване трябва да установи дали премиерът се е опитал да сключи тайна сделка със собственика на вестник \"Йедиот ахронот\" за благоприятно отразяване на негови изяви. Нетаняху отрича и двете обвинения като лов на вещици, организиран от враждебни медии. Скандалите все още не са застрашили управлението на Нетаняху, но се отразиха зле на публичния му рейтинг. Без изявен съперник на политическата сцена, той е на власт вече 11 години и може да бие рекорда по продължителност на управлението на Давид Бен Гурион, основателя на еврейската държава, ако сегашният парламент изкара мандата си до ноември 2019 г., отбелязва Франс прес. Съпругата на премиера, Сара Нетаняху, може да бъде съдена по обвинение в злоупотреба с десетки хиляди долари, които отчитала разходи за кетъринг, но използвала за лични нужди.", "date": "2017.12.15", "title": "Полицията в Израел отново разпита премиера Нетаняху"}
{"url": "https://www.24chasa.bg/novini/article/6614158", "text": "Шофьор, изгубил съзнание, е ударил 12-годишно дете в добричкото село Карапелит, съобщават от пресцентъра на областната дирекция на МВР. Водачът на лек автомобил \"Ситроен\" със силистренска регистрация при моментна загуба на съзнание е изтървал управлението, блъснал е момичето и се е спрял в крайпътно дърво, е установила полицията на мястото на инцидента. Според информация от КАТ шофьорът е предприел пътуването след изписване от болница. Пострадалата е настанена в болницата в Добрич с охлузни рани, като няма опасност за живота й, посочват от областната дирекция на МВР.", "date": "2017.12.15", "title": "Шофьор, изгубил съзнание, е блъснал 12-годишно дете в добричко село"}
{"url": "https://www.24chasa.bg/novini/article/6614179", "text": "\"Разбрах, че Борисов е пуснал SMS на Тома Белев в 10.00 часа сутринта, че точката за концесията ще бъде отложена и събралите се на сбирка пред парламента две семейства, ТЕЗИ ГЛУПАЦИ, веднага се похвалиха във Facebook\", казал Валери Симеонов пред BiT. Така започва публикацията във Фейсбук на председателя на Асоциацията на парковете Тома Белев по повод  . Ето и останалата част от поста на Белев. Публикуваме без редакторска намеса: \"Може да съм един от тези глупаци, но глупостта ми стига до там да не лъжа публично в ефир и да не обиждам. За разсея митологията, на която вярва г-н Валери Симеонов - НФСБ, СКАТ относно комуникацията с премиера, ще кажа, че нямам подобен СМС от премиера на Република България, нито че той ме уведомява какво ще реши, нито съм се \"хвалил\" във ФБ с нещо, което не знам. Всеки може лесно да провери това на стената ми. А ако г-н Симеонов се съмнява може да му дам телефона си да провери лично. Комуникацията с всички власти предпочитам да става по официален път. Ето за да докажа това, ще информирам г-н Симеонов,че днес пуснахме сигнал до премиера, до него и до финансовия министър, в който ги уведомяваме, че предложението на министър Нено Димов за промяна на договора на Юлен АД представлява форма на държавна помощ в размер между 8 и 99 милиона лева годишно, изчислена по решенията на МС от октомври 2017г. за други концесии на публична държавна собственост - четири плажа. И този размер всеки може сам да установи по тройно просто правило, ако го знае\".", "date": "2017.12.15", "title": "Тома Белев: Нямам есемес от премиера, ако Симеонов се съмнява, да ми провери телефона"}
{"url": "https://www.24chasa.bg/novini/article/6614184", "text": "Рецидивист от Петрич поиска от ГД \"Изпълнение на наказанията\" 150 хил. лв., защото се разболял от диабет в затвора в Бобов дол. Симеон М. е осъждан многократно за кражби, хулигански прояви и др., като последно изтърпява 1-годишно наказание за шофиране без книжка. Подал искова молба до съда, за ад получи обезщетението за претърпени неимуществени вреди. Твърди, че докато лежал зад решетките се разболял от диабет в резултат на стрес, неправилно хранене и неадекватно лечение. Стресирал се от обиските на надзирателите в килиите. В хода на делото в съда в Кюстендил стана ясно, че диабетът е диагностициран малко след като Симеон влязъл в затвора, но според експертите болестта е настъпила поне два месеца по-рано. Преглеждан е от ендокрионолог, лекуван е в болница, дават му се редовно лекарства и се храни по специална диета. Съдът е категоричен, че затворническата администрация е направила всичко необходимо и не е бездействала, за да е виновна за болестта на петричанина и отхвърли иска му за обезщетение. Решението може да се обжалва пред Върховния административен съд в 14-дневен срок от получаване на съобщението, че е изготвено.", "date": "2017.12.15", "title": "Затворник рецидивист иска 150 хил. лв., заболял от диабет зад решетките"}
{"url": "https://www.24chasa.bg/novini/article/6614214", "text": "Възрастна жена от Котел дала 6000 лева на телефонни измамници, съобщиха от пресцентъра на ОД на МВР-Сливен. Измамата станала в четвъртък, като 77-годишната жена била заблудена по схемата за оказване помощ на полицията \"за залавяне на група за телефонни измами\". В този случай те предложили награда от 3000 лева на жената, ако съдейства. По случая в РУ-Котел е започнало досъдебно производство.", "date": "2017.12.15", "title": "Възрастна жена от Котел даде 6000 лева на телефонни измамници"}
{"url": "https://www.24chasa.bg/novini/article/6614205", "text": "Вчера, в 5.50 часа, полицаи от Районно управление на МВР - Левски се отзовали на сигнал от медицинска сестра във вътрешно отделение на болницата в града. Тя съобщила, че мъж е счупил стъкло на входна врата на отделението. Това съобщиха от пресцентъра на МВР. Изпратеният на място автопатрулен екип установил 27-годишен мъж от града. Той бил задържан с полицейска мярка до 24 часа. При извършения му личен обиск в джоб на якето му била открита цигара, по думите му - с марихуана. Назначени са експертизи. Уведомен е прокурор от Районна прокуратура – Левски, образувани са досъдебни производства по чл. 216, ал.1 и по чл. 354 а, ал. 3, т. 1 от НК. Работа по случая продължава разследващ полицай.", "date": "2017.12.15", "title": "Задържаха 27-годишен, счупил стъкло на входа на отделение в болница в Плевенско"}
{"url": "https://www.24chasa.bg/novini/article/6614232", "text": "България бе една от първите държави в Европа, която по законодателен път реши въпроса с управлението на интернет имената и адресите, в интерес на потребителите. Това е заявил заместник-министърът на транспорта, информационните технологии и съобщенията Димитър Геновски по време на конференция за диалога между България и Международната организация за интернет имена и адреси (ICANN), цитиран в съобщение от пресцентъра на МТИТС. Моделът на управление на интернет, който подкрепя прозрачността и свободата, създаде условия за здравословна конкуренция между голям брой компании, е казал още Димитър Геновски. Той е посочил, че в резултат на тази политика, страната ни достигна до водещи позиции по скорост на интернет и по достъпност на цените за ползване на услугата. \"Силната страна на България е свързана с разпространението на високоскоростен широколентов достъп до световната мрежа, като повече от половината (55 на сто) от абонаментите за фиксиран достъп до интернет, са за високоскоростна връзка. Това е пример как държавната политика в управлението на този глобален ресурс е мощен инструмент за постигане на икономически растеж\", е заявил заместник-министър Геновски. Българските предприемачи и институции са много активни в запазването и регистрирането на интернет имена. По думите на Геновски 57500 сайтове са регистрирани в областта \".bg\" на латиница, а само за няколко месеца, регистрираните интернет имена на кирилица са почти 3200. Зам.-министърът е припомнил, че параметрите на сътрудничеството с ICANN са очертани в меморандум с Министерството на транспорта, информационните технологии и съобщенията (МТИТС). На прага на първото българско председателство на Съвета на Европейския съюз, взаимодействието придобива нови измерения. \"България е очертала своите приоритети в управлението на интернет, които са в синхрон с европейските приоритети и цели за изграждане на единен цифров пазар. Реализацията им изисква бърз и достъпен интернет за всички жители на Европа. Поставянето на тези теми на дневен ред ще бъде и един от приоритетите в рамките на българското председателство\", е посочил Геновски.", "date": "2017.12.15", "title": "България е сред първите в Европа, решила законово управлението на интернет имена и адреси"}
{"url": "https://www.24chasa.bg/novini/article/6614237", "text": "Оперативно-издирвателни действия предприеха служители на Районно управление на МВР - Гулянци във връзка с инцидент в село Крета. Това съобщиха от пресцентъра на МВР. Около 08.40 на 13 декември в полицията постъпил сигнал за скандал и сбиване в централната част на населеното място, при което пострадал 62-годишен мъж от селото. Потърпевшият е настанен за лечение в плевенска болница. В резултат на разследването са установени другите участници в свадата, нанесли му наранявания - 35-годишен и 14-годишен от същото село. С постановление на наблюдаващия делото прокурор са задържани за срок до 72 часа. По случая е образувано досъдебно производство. Работната на разследващите продължава.", "date": "2017.12.15", "title": "Двама пребиха мъж и го вкараха в болница в Плевенско"}
{"url": "https://www.24chasa.bg/novini/article/6614243", "text": " Окръжен съд – Ямбол остави в ареста Симеон Д. (на 18 г. от гр. Ямбол) и непълнолетния Костадин С. (от гр. Ямбол). Те са обвинени за това, че на 11 декември 2017 г. около 20:30 часа в с. Дражево, област Ямбол, действайки в съучастие като съизвършители са направили опит да отнемат чужди движими вещи от владението на 31 - годишен таксиметров шофьор – лек автомобил „Форд“ и парите от оборота. Учениците са имали намерение противозаконно да ги присвоят, като са употребили сила и заплашване. Те са възпроизвели изстрели с газов пистолет и въздушна пушка в областта на гърба на водача на автомобила и го е заплашили с нож и деянието е придружено с опит за убийство на пострадалия. Това съобщиха от Апелативна прокуратура-Бургас. Според прокурора е налице обосновано предположение за това, че Симеон Д. и Костадин С. са извършили престъплението, в което са обвинени. Представителят на държавното обвинение е категоричен, че обвиняемите биха могли да извършат ново престъпление или да се укрият. Съдът прие мотивите на прокурора и задържа под стража обвиняемите. Определението на Окръжен съд – Ямбол подлежи на обжалване пред Апелативен съд –Бургас.", "date": "2017.12.15", "title": "Оставиха в ареста учениците, които едва не убиха таксиджия край Ямбол"}
{"url": "https://www.24chasa.bg/novini/article/6614238", "text": "Комисията на енергийно и водно регулиране проведе закрито заседание в специализиран състав \"ВиК\", на което прие окончателно решение за изменение на цени на ВиК услуги за 2018 г. С решението са коригирани цени на ВиК услугите на операторите в 14 области на страната - София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол. Това съобщиха от пресцентъра на КЕВР. В съответствие с действащата законова и подзаконова уредба, в края на всяка календарна година Комисията е задължена да актуализира утвърдените цени на ВиК услугите за всяка следваща година в 5-годишните бизнес планове на ВиК дружествата, като отчете размера на инфлационния индекс за 2017 г. и изпълнените от операторите показатели за качество на услугите. Решенията за цените на ВиК услугите в 14-те области в България са приети от регулатора в рамките на 2017 г., когато са одобрявани 5-годишните бизнес планове на ВиК операторите и цените на заложените в тях ВиК услуги за всяка отделна година. Бизнес плановете бяха утвърдени през периода април-ноември 2017 г., с отделни процедури за всяко от 14-те ВиК дружества, като бяха проведени 14 открити заседания и 14 обществени обсъждания. По всички направени предложения на обсъжданията Комисията излезе с ясни и мотивирани становища в публикуваните си на интернет страницата на регулатора решения за одобряване на бизнес планове и цени на ВиК операторите. КЕВР стриктно ще следи изпълнението на бизнес плановете на ВиК дружествата и ще предприема мерки при неизпълнението им. След третата година на 5-годишния регулаторен период, съгласно законовите изисквания, Комисията задължително ще провежда цялостен регулаторен преглед на изпълнението на поетите ангажименти от ВиК дружествата – постигнат размер на заявените инвестиции и показателите за качество на услугите, намаляване на загубите по мрежата и др. При доказано неизпълнение на заложените в бизнес плановете инвестиции и показатели, Комисията незабавно ще коригира цените на утвърдените ВиК услуги, като ги намалява.", "date": "2017.12.15", "title": "КЕВР окончателно реши: Поскъпва водата в 14 области на страната"}
{"url": "https://www.24chasa.bg/novini/article/6614257", "text": "УниБИТ има за цел да е университет за таланти, казва с гордост ректорът проф. д.ик.н. Стоян Денчев. Университетът по библиотекознание и информационни технологии (УниБИТ) е бутиков университет и създава уникална симбиоза между духовност и технологии. Мисията му е подготовката на висококвалифицирани, социални, личностно мотивирани и адаптивни към пазара на труда специалисти. УниБИТ си поставя за основна стратегическа цел устойчивото си развитие като водещо висше училище със значителен научен, технологичен и иновационен потенциал. В структурата на УниБИТ са включени два факултета по библиотекознание и културно наследство и по информационни науки. От 5 години в УниБИТ активно работи междуфакултетска катедра към ЮНЕСКО “Информационно-комуникационни технологии в библиотечните науки, образованието и културното наследство” и множество институти и центрове, които осигуряват качеството на научно-преподавателската работа. Световно признание за университета е, че той беше домакин на два международни форума: на глобалната среща по образование EDUsummIT'17 “Преосмисляне на обучението в дигиталната ера” с участието на 80 чуждестранни учени и изследователи от над 30 държави, както и на QED'17 ЮНЕСКО конференция на тема “Децата в дигиталната ера” с 250 участници, от които към 50 чужденци. На глобалната среща по образование беше приета декларация “Покана за действие” към обучаващи се и обучители с ИКТ, към професионално развитие с интегрирани технологии, към образователни политики за внедряване на технологии. УниБИТ има амбицията да продължи да изпълнява и т.нар. трета мисия на университетите - да работи по проекти с национално и регионално значение, включително и проекти, свързани с Националната стратегия за развитие на научни изследвания 2020, Иновационната стратегия за интелигентна специализация на Република България, Националната стратегия за развитие на висшето образование в Република България и други. Университетът има натрупан образователен, научен, иновационен и технологичен капацитет и се включва много активно в европейското научно, образователно и иновационно пространство. УниБИТ има изградени партньорски връзки с множество европейски научни и образователни центрове и високотехнологични компании, особено в сферата на интернет технологиите, културните и творческите индустрии, образователните технологии и други. През последните 5 години УниБИТ е участник в повече от 10 международни проекта (Еразъм+, ТЕМПУС и LLP), като на два Еразъм+ проекта е координатор и е разработил методология и курсове по “Иновационен мениджмънт” и “Дизайн мислене” в партньорство с Испания, Великобритания, Италия и Словакия. Университетът участва в проекти за трансфер на знания от Европа към Русия, Казахстан, Молдова и Виетнам по “Компютърни науки” и “Информационна сигурност”. Студентите и докторантите на УниБИТ са неизменна част от проектните екипи. УниБИТ предлага професионална подготовка в областта на библиотечно-информационните науки, информационните технологии, компютърните науки, културното наследство, туризма, архивистика, национална сигурност и други.", "date": "2017.12.15", "title": "Ректорът проф. Стоян Денчев: УниБИТ  е бутиков университет, където  талантите  учат духовност и технологии"}
{"url": "https://www.24chasa.bg/novini/article/6614255", "text": "Германският канцлер Ангела Меркел заяви, че предстои още по-трудна работа в бъдеще, след като Европейският съюз реши да премине към следващата фаза на преговорите за излизането на Великобритания, съобщи Асошиейтед прес, цитирана от БТА.  Преговорите, които ще започнат през новата година, ще включват дискусии по голям спектър от въпроси за бъдещите отношения между Великобритания и оставащите 27 членки на съюза, включително за търговията. Меркел коментира днес, че лидерите направиха \"добра стъпка напред\". \"Сега може да започне втората фаза, но и още по-тежка работа от тази, която свършихме дотук.\" Тя добави, че 27-те страни, оставащи в ЕС, са работили заедно \"чудесно\" и са опазили единството си досега в преговорите за Брекзит. \"Надявам се и съм оптимистка, че ще успеем да го направим и занапред, докато процесът продължава.\"", "date": "2017.12.15", "title": "Меркел: Предстои още по-трудна работа по Брекзит"}
{"url": "https://www.24chasa.bg/novini/article/6614261", "text": "На 16 декември (събота), от 11.00 часа, в зала № 3 на НТС (ул. „Раковска“ №108, ет. 2) ще се проведе конференция на тема „Лявото: вчера, днес и утре“. Това съобщиха от пресцентъра на БСП - София. Лидерът на БСП – София Калоян Паргов ще открие събитието, което е посветено на 126 години от създаването на Софийската градска организация и 150 години от рождението на Георги Кирков. Програма на конференцията: 11.00 – 11.15 – Откриване: Калоян Паргов - слово Георги Йорданов - слово Водещи: проф. Захари Захариев и проф. Ваня Добрева 11.20 - 11.27 – чл.-кор. проф. Васил Проданов: Къде би отишъл, кого би привлякъл за приятел и в каква посока би търсил бъдещето на лявото Маркс, ако бе жив днес? 11.28 - 11.35 – проф. Румен Гечев: Релацията: Пазарно регулиране - социализъм 11.36 - 11.43 – проф. Искра Баева: Откъде идваме? Накъде отиваме? 11.44 - 11.52 - проф. Димитър Генчев: Идеите на Георги Кирков в съвременния свят 11.53 - 12.00 – Боян Ангелов: Писателят и социалистическите идеи 12.01 - 12.08 - проф. Минчо Минчев: Левият проект на България – вчера и днес 12.09 - 12.16 - акад. Васил Сгурев: Някои проблеми пред развитието на страната 12.17 - 12.24 - Теофан Германов: Идеологиите на ръба на кризата 12.25 - 12.32 – Анна Пиринска: За утрешния ден на Европа: добрите примери на лявата политика. 12.33 - 12.40 – Любка Герасимова: Георги Кирков - строителят на партията, интелектуалецът, прозрял бъдещето на лявата идея 12.41 - 12.48 – Павел Матев: Лявото в България днес 12.49 -13.00 – Ангел Вълков: Никога не е късно за Георги Кирков 13.00 - 13.15 – почивка 13.15 - 13.22 – проф. Иво Христов: Що е то „ляво” в 2017 у нас 13.23 - 13.30 – чл.-кор.проф. Иван Ангелов: Лява ли е сегашната икономическа политика на БСП 13.31 - 13.28 - Мирослав Попов: Какво крият от левицата? 13.29 – 13.36 - Иван Токаджиев: С тревога, болка и любов за миналото, настоящето и бъдещето на българската култура 13.37 – 13.44 - Васко Бояджиев: Минало и настояще – пепел и жарава 13.45 – 13.52 – Румен Петков: Левицата и демоните на прехода 13.53 -14.00 – доц. Емилия Лазарова: Георги Кирков, който ни липсва 14.01 - 14.08 - проф. Максим Мизов: Лявото - колизии и предизвикателства 14.09 -14.16– доц. Валентин Вацев: Лявото на ХХІ век 14.17 - 14.24 - проф. Нако Стефанов:Социално-солидарна икономика и социално-солидарно общество 14.25 - 14.32 - проф. Дончо Конакчиев: Някои икономически аспекти на лявата политика 14.33 – 14.40 – проф. Мариела Модева: Леви политики в областта на културата. Съвременни измерения 14.41 – 14.48 - Петър Герасимов: Накъде отива лявото? Един поглед към Китай 14.50 -15.00 –почивка 15.00 – 17.30 - изказвания и дискусия", "date": "2017.12.15", "title": "БСП – София с конференция утре на тема „Лявото: вчера, днес и утре“"}
{"url": "https://www.24chasa.bg/novini/article/6614269", "text": "Европейският съюз пристъпва към „проучвателни контакти\" с Великобритания, за да започне да очертава отношенията им след като Обединеното кралство напусне Общността през 2019 г. Това заяви председателят на ЕС Доналд Туск, предава Франс прес, цитирана от Фокус. „Що се отнася до рамката за бъдещи отношения, сега е моментът за вътрешни подготовки и проучвателните контакти с Великобритания, за да имаме по-ясна представа за визията им\", подчерта Туск. Правителствените и държавни лидери на ЕС одобриха започването на следващата фаза на преговори за излизането на Великобритания от структурите на Общността. Това съобщи председателят на Европейския съвет Доналд Туск в петък. „Лидерите на ЕС се съгласиха да преминем към втората фаза от разговорите за Брекзит. Поздравления“, написа по-рано полският политик в социалната мрежа „Туитър“. Британският министър-председател Тереза Мей пристигна в Брюксел с отслабени позиции, след като в сряда парламентът в Лондон прие законодателни промени, които гарантират, че депутатите, а не кабинета ще имат последната дума за договора с Брюксел. Налице бяха опасения, че европейските лидери ще поставят под съмнение дали тя има необходимата политическа подкрепа в Лондон, за да сключи сделката. Смущаващото поражение – първото за Мей в плановете й за Брекзит, дойде след като Джереми Корбин призова депутатите от Лейбъристката партия да подкрепят промените в законодателството, предложени от консерватора Доминик Грийв. Резултатът от вота разкри дълбокото разделение в редиците на торите, което попречи на Мей да се похвали с „победа“ в Брюксел.", "date": "2017.12.15", "title": "Туск: ЕС пристъпва към проучвателни контакти с Великобритания"}
{"url": "https://www.24chasa.bg/novini/article/6614284", "text": "\"Нормалното конституционно право на всеки един държавен глава, в лицето на президента на републиката, е да налага вето по приет от Народното събрание закон. Към този момент все още няма гласуван и приет изцяло антикорупционнен закон. Това, че президентът на републиката има свое виждане по начина, по който трябва да изглежда този закон, стана ясно още на Консултативния съвет. Вие си спомняте, когато се подкрепяше алтернативен проект, който не мина още на първо четене. Защо е тази припряност? Защо се бърза? Нека да се гласува законът. А това е конституционно право и е неотменимо, държавният глава е в правото си да го упражни или не\". Това заяви правосъдният министър Цецка Цачева пред журналисти в парламента. На въпрос дали наистина не се предвижда наказателно преследване в новия закон, Цачева отговори така: Категорично не е вярна подобна теза. Тъй като в дебатите и по първото гласуване на законопроекта и в правна комисия за второто му четене, пък и от публичното обсъждане , имаше неколкократни позиции, които са изразявани и става ясно, че преди да се разследва едно престъпление, трябва да бъде разкрито. Смисълът на този антикорупционен орган е да събира и обработва информацията, да подава годна информация с доказани факти до разследващите структури в България.", "date": "2017.12.15", "title": "Цачева: Президентът е в правото си да налага вето, но законът още не е приет. Защо се бърза?"}
{"url": "https://www.24chasa.bg/novini/article/6613705", "text": "Печатница за фалшиви долари и евро е била разкрита след акция на ГДБОП и спецпрокуратурата в Габрово.  Печатар бил мъж на име Иван Дочев, който преди година излязъл от затвора за фалшификация на пари. Това обявиха главният прокурор Сотир Цацаров, шефът на спецпрокуратурата Иван Гешев и директорът на ГДБОП Ивайло Спиридонов.  Печатницата се помещавала в бивше заведение в Габрово, известно като механа \"Мустанг\". В нея били открити 16 плаки за 50- и 100-доларови банкноти и за 100 евро. Там имало и печатна машина \"Хайделберг\", която произвеждала всичко - от лични документи до банкноти, обясни прокурор Гешев. Тя е била заровена в земята. Банкнотите не са били влезли още в обращение, каза Спиридонов и посочи, че задържаният е направил пълни самопризнания. Разследващите иззели 193 листа за банкноти. Цацаров обясни, че печатарят е бил и лидер на банда от 4-ма за наркотици, която произвеждала и разпространявала пико в Габрово и Стара Загора. Лабораторията на бандата била в село Долно Сахране, Павел Баня. Спецсъдът е оставил зад решетките и 5-имата.", "date": "2017.12.15", "title": "Разбиха печатница в Габрово, бълвала фалшиви долари"}
{"url": "https://www.24chasa.bg/novini/article/6613735", "text": "Ден преди официалното откриване на сезона в най-големия ски курорт Банско, експертен екип от НАП София се срещна и проведе открит диалог с представители на местния бизнес и браншови организации. Инициативата е на столичната териториална дирекция на НАП във връзка с очакваните засилени обороти и цели насърчаване на доброволното спазване на данъчните и осигурителните задължения от страна на всички бизнес оператори. Това съобщиха от пресцентъра на НАП. От страна на приходното ведомство присъстваха г-н Пламен Димитров, зам.-директор на дирекция „Контрол“ в Централно управление, г-н Антон Тончев, директор на дирекция „Контрол“ в ТД на НАП София и представители на отдел „Оперативни проверки“. МВР представляваха Борис Борисов, началник отдел „Икономическа полиция“ в Главна дирекция “Национална полиция“, старши комисар Николай Хаджиев, директор на Областна дирекция на МВР-Благоевград и главен инспектор Иван Попов, началник на РУ-Банско. Кметът на община Банско Георги Икономов също бе на срещата. От страна на бизнеса присъстваха хотелиери, ресторантьори, ски учители и други. „Искаме да затвърдим и надградим партньорството с бизнеса и местната власт. За нас то е успешно, резултатите го показват много категорично. През миналата година оборотите в Боровец са се увеличили със 104%, а в Банско с 35%. Вървим към така желаната устойчива промяна в поведението на бизнеса. Ние очакваме изрядност към бюджета и максимално „изсветляване” на реализираните обороти през настоящия зимен сезон. Това означава и защита на коректните данъкоплатци, и една равнопоставена среда за бизнес, сигурност за работещите и стимул за развитие.“ - каза във връзка с кампанията г-жа Илиана Христова, директор на ТД на НАП София. „От 1 януари 2018 г. влиза в сила промяна в разпоредбите на Закона за ДДС, която НАП инициира във връзка с честата практика след проверка в обект, при която е установено нарушение, водещо до налагане на принудителна административна мярка „Запечатване на обект“ веднага да сменят лицата, които стопанисват обекта, с цел да се избегне мярката. От началото на 2018 г. принудителната мярка ще се прилага и към „новите“ стопанисващи, ако те са знаели, че обекта ще бъде запечатан. В официалния сайт на Агенцията ще се обявяват публично обектите, които предстои да бъдат запечатани. Ако желаете да наемете обект, направете справка в сайта“ - препоръча г-н Пламен Димитров от ЦУ на НАП. Обект на наблюдения и проверки от столичната дирекция на НАП ще бъдат търговски обекти в курорта Боровец и всички курортни населени места на територията на област Благоевград. При възникнала необходимост и в зависимост от поведението на задължените лица ще се извършват и допълнителни проверки. Служителите на НАП София ще следят за изрядното използване на фискалните устройства, реално отчитане на обороти и спазване на данъчното и осигурителното законодателство. При установено неиздаване на касова бележка, обектите на нарушителите могат да бъдат запечатани за срок до един месец. През миналия зимен сезон заради нарушения в Банско и Боровец бяха издадени 32 заповеди за затваряне. В хода на проверките, органите по приходите задължително ще следят и за валидни трудови договори и осигуряване на реални заплати на работещите в обектите. Подавани ли са в срок осигурителни декларации и внесени ли са дължимите задължителни осигурителни вноски също ще бъде обект на проверка. Ще се извършват и съвместни контролни действия със служителите на МВР, както и с всички институции, които са отговорни по отношение на трудовото законодателство. Сигнали за неиздадени касови бележки могат да се подават на телефона на НАП 0700 18 700 или на имейл infocenter@nra.bg", "date": "2017.12.15", "title": "НАП София, бизнесът и местната власт в Банско обединяват усилия за зимния сезон"}
{"url": "https://www.24chasa.bg/novini/article/6613761", "text": "\"Господин Симеонов има право на собствено различно виждане от другите колеги в кабинета. Също така има правото и свободата да го изразява и го прави. Какво нередно има в това? Така работи демокрацията\". Това заяви вицепремиерът Томислав Дончев по повод  \"Напрежение няма. Понякога има търкания и разногласия, но това е нормално. Даже би било подозрително да не е така. Как очаквате винаги всички хора, всички политически формации, всички да мислят едно и също. Ако беше така, аз бих бил притеснен. Процесът на вземане на решения е публичен. Имате възможност да чуете мненията и репликите на всеки\", заяви Дончев. \"Не ме вкарвайте на търковател на нечии думи, кой кого иска да вижда или да не вижда. Дали и как ще се виждат е по-скоро персонален въпрос. Макар и да е и институционален въпрос \", категоричен бе той. \"Не знам дали напрежението ще се успокои. Както казах преди малко е напълно нормално този процес да е динамичен и да има и търкане и разногласия, понякога и да има и според и различни виждания по различни теми. Как да очаквате обратното. Когато говорим за казуса Пирин предпочитам да се движим по изключително солидната линия на законосъобразността\", допълни той.", "date": "2017.12.15", "title": "Дончев: Симеонов има право на собствено виждане, различно от това на останалите колеги"}
{"url": "https://www.24chasa.bg/novini/article/6613765", "text": "Инспектор от Второ РУ-Благоевград е арестуван днес на работното си място. 40-годишният Петър Китанов е задържан при акция на \"Вътрешна сигурност\", под ръководството на Районна прокуратура. Срещу него ще бъде повдигнато обвинение за лично укривателство за два случая. Наши източници съобщиха, че той е имал задача да намери две търсени от полицията лица. Той ги е открил, но се направил, че не ги е намерил и така не изпълнил възложената му задача.  По-късно от прокуратурата ще съобщят подробности.", "date": "2017.12.15", "title": "Арестуваха полицай на работното му място, открил двама издирвани, но ги покрил"}
{"url": "https://www.24chasa.bg/novini/article/6613752", "text": "Държавният глава на САЩ Доналд Тръмп е разговарял по телефона с руския си колега Владимир Путин в четвъртък, предава новинарският телевизионен канал CNN. По-късно съобщението бе потвърдено и от Белия дом, предаде \"Фокус'. За последно Путин и Тръмп разговаряха по телефона в средата на месец ноември, припомня телевизията.", "date": "2017.12.15", "title": "Белият дом също потвърди: Путин и Тръмп разговаряха по телефона"}
{"url": "https://www.24chasa.bg/novini/article/6613784", "text": "Астрономи започнаха \"електронно подслушване\" на загадъчния астероид, наречен Умуамуа, в търсене на извънземен живот на обекта, удивил учените с необичайната си форма на пура, съобщават Франс прес и ДПА. Операцията в рамките на програмата \"Breaktrough Listen\" започна в сряда. За целта към мистериозния обект беше насочен мощният радиотелескоп \"Грийн Банк\" в щата Западна Вирджния, САЩ, предаде БТА.  След 10-часово наблюдение е установено, че Умуамуа не излъчва изкуствени сигнали и няма признаци, че е \"нещо повече от късче материя\" в космоса, се посочва в изявление, направено от говорителка на \"Breaktrough Listen\". През ноември беше съобщено, че наподобяващият пура астероид е първият по рода си пришълец от друга слънчева система. Удълженият обект с дължина 400 метра удиви учените с необичайната си форма. Астероидът Умуамуа, чието наименование на хавайски означава пратеник, първоначално беше взет за комета. Той е открит на 19 октомври с телескопа Pan-STARS1 на Хаваите. Обектът няма аналог сред около 750-те хиляди астероиди и комети, наблюдавани досега в нашата Слънчева система, в която са се формирали. Необичайната му форма накара изследователи от програмата \"Breaktrough Listen\" да допуснат, че става въпрос за нещо повече от космическо тяло - кораб на извънземни, проектиран по този начин, за да се минимизира триенето с газове и прах в космоса. Тезата за творение на пришълци е невероятна, според Рюдигер Йен от Европейската космическа агенция (ЕКА). \"Тази идея обаче не ме разсмива. Все пак зад нея стоят видни учени. Подобна форма вероятно е по-разпространена, отколкото си мислим, но повечето астероиди, които биха могли да имат такава, са твърде отдалечени и твърде тъмни, за да бъдат засечени\", сподели Йен. Проектът \"Breaktrough Listen\" е лансиран в началото на 2016 г. и е посветен на търсенето на извънземен интелект. Сред целите му за наблюдение са 1 милион близки звезди и централните региони на минимум 100 близки галактики. Програмата на стойност 100 милиона долара се финансира от руския предприемач Юрий Милнер. Сред видните й поддръжници е световноизвестният британски теоретичен физик и космолог Стивън Хокинг.", "date": "2017.12.15", "title": "Астрономи \"подслушват\" за извънземен живот астероида с форма на пура"}
{"url": "https://www.24chasa.bg/novini/article/6613781", "text": "Министърът на труда и социалната политика Бисер Петков заяви, че коледните добавки за пенсионерите имат социален характер и идеята им е да подпомагат хората с най-ниски доходи. Петков каза това по време на парламентарния контрол в отговор на питане от народните представители Георги Гьоков, Виолета Желева и Кристина Сидорова, предаде БТА. Според депутатите един милион български пенсионери са ощетени, защото не са получили коледни добавки. Депутатите попитаха защо въпреки обещанията от страна на министъра за компенсиране на по-голяма група от хора тази година, това не се е случило. Бисер Петков обясни, че няма да скрие, че са правени разчети за диференцирано изплащане на коледните добавки, за да се преодолее това, че част от пенсионерите са получили по-голямо увеличение на пенсиите през тази година - минималните пенсии през 2017 година стигнаха до 200 лева с двукратното увеличение. По думите на министъра при разчетите се е оказало обаче, че съществуват технически и информационни проблеми, които не гарантират по-голяма справедливост. По тази причина е запазен подходът, който се прилага няколко години - да се дават добавки на пенсионерите, чиито пенсии или сбор от пенсиите, са под линията на бедността. За тази година беше възприета линията на бедност за 2018 година - 321 лева,за да не отпаднат от коледното подпомагане хора, които са получили великденски добавки.", "date": "2017.12.15", "title": "Бисер Петков: Коледните добавки за пенсионерите имат социален характер"}
{"url": "https://www.24chasa.bg/novini/article/6613815", "text": "Варненската районна прокуратура настоява за по-голяма присъда на лишения от свобода Янко Костов за закана с убийство към съдия при и по повод изпълнение на службата му, както и за хулиганство в съдебната зала, където отправил обиди и заплахи към прокурора и съдията. Деянието му по член 325, ал. 4, във връзка с ал. 2 и ал. 1 от НК се отличава с изключителен цинизъм и дързост и е извършено при условията на опасен рецидив. Районната прокуратура във Варна иска увеличаване на общото наказание за двете деяния и налагане на ново по-високо наказание след групиране на присъдите му на основание член 24 от НК. Янко Костов е осъждан многократно. Три от предишните му осъждания също са за хулиганство. Имал е и присъда за закана с убийство. В съдебната зала на Варненския окръжен съд на 10 ноември 2016 г. бе произнесена 7-годишна ефективна присъда на 43-годишния Костов, с която е признат за виновен за разпространение на наркотици и принуда. С ефективната присъда съдът определил и мярка за неотклонение „Задържане под стража“ спрямо наркоразпространителя. В момента, в който служителите на съдебната охрана поставяха белезниците на ръцете му, осъденият започна да псува съдията и да се заканва, че ще го намери и убие. На излизане от съдебната зала Костов не пропусна и прокурора по делото. За тези престъпления срещу него е образувано наказателно дело, което след отвод на съдиите от Варна бе разпределено да се гледа в Районния съд в Балчик. За заканата с убийство и за хулиганството в съдебната зала съдът му наложи общо наказание 2 години лишаване от свобода при строг режим. След групиране на наказанията съдебният състав му определил да изтърпи най-тежкото – 7 години лишаване от свобода при строг режим, наложено му за наркоразпространението и принудата по делото във Варненския окръжен съд.", "date": "2017.12.15", "title": "Искат по-голяма присъда за заплахи към съдии и прокурор"}
{"url": "https://www.24chasa.bg/novini/article/6613831", "text": "Държавният глава Румен Радев ще наложи вето на антикорупционния закон. Това стана ясно от коментара му пред журналисти по повод  , предава „Фокус“., „Въпросът не е само за назначаването на ръководството. В някои медии това се преекспонира и излиза, че целият дебат около този закон е около назначаването. Изобщо не е около него. Тук дебатът трябва да бъде за същността на този закон, за неговия дух. Мисля, че те не съответстват на очакванията на българските граждани и на здравия разум“, коментира държавният глава. По думите му този закон не разкрива корупционни схеми и модели, а ще се стреми да възстановява справедливостта в обществото чрез отнемане на незаконно придобито имущество, без да акцентира на наказателното преследване. „Инструментите, с които ще борим корупцията в този закон, са неефктивни. Той не удря и по корумпиращите, те пак ще захранват корупция. В същото време той може да бъде използват и като бухалка за разправяне с неудобните“, каза още президентът. „Що се отнася до назначаването нямам за самоцел аз да назначавам ръководството на този орган. Това, за което настоявах и продължавам да настоявам е да има баланс на властите при назначаването“, допълни той. „Виждам с каква ревност управляващите държат изрично те и само те да имат думата при назначаването“, посочи още президентът Румен Радев.", "date": "2017.12.15", "title": "Румен Радев: Ще наложа вето на антикорупционния закон"}
{"url": "https://www.24chasa.bg/novini/article/6613827", "text": "Около 22:00 ч. на 14 декември пътническият влак от София за Мездра е атакуван с камъни от неизвестни лица в района на спирка Кумарица. В резултат на вандалската проява леко е пострадало младо момиче, което е пътувало във влака. Това съобщиха от пресцентъра на БДЖ. По първоначална информация в един от вагоните на композицията е пътувала група футболни фенове, които са провокирали ситуацията. Вагонът е със счупени едно панорамно стъкло и две стъкла на страничните врати. От началото на 2017 г. това е 81-ият случай, при който влакове на „БДЖ - Пътнически превози” ЕООД са замеряни с камъни. Тенденцията е изключително тревожна, защото подобните случаи за тази година вече са шест повече в сравнение с 2016 г. Националният железопътен превозвач осъжда остро подобни хулигански прояви, които освен нанесените материалните щети, застрашават сериозно живота и здравето на клиентите и служителите на БДЖ. \"Хвърлянето на камъни по влаковете може да има трагични последствия. При средна скорост на влака 65 км/ч, дори и малко камъче може да пробие стъклото и да рани човек! Щетите, които националният железопътен превозвач понася всяка година от счупени с камъни стъкла на вагони, мотриси и локомотиви, са в размер на стотици хиляди левове. Неизмеримо по-важни от парите, обаче, са човешкият живот и здраве!\", посочват още от БДЖ,", "date": "2017.12.15", "title": "Вандали замеряха с камъни влака София-Мездра, пострадала е пътничка"}
{"url": "https://www.24chasa.bg/novini/article/6613836", "text": "Абсолютно несериозно е президентът да се изказва, че ще наложи вето на Антикорупционния закон, който още не е приет. Това заяви шефът на депутатите от ГЕРБ Цветан Цветанов пред журналисти в кулоарите на парламента. \"Антикорупционният закон не е публикуван в държавен вестник. Все още не е приет. Моля ви, нека да бъдем сериозни. Уважение към президента и президентската институция, но да се изказваш, че ще наложиш вето по нещо, което още не е прието, смятам, че е абсолютно несериозно. Ние сме парламентарна република, народни представители, които след като приемем даден законопроект, той става реалност, когато бъде обнародван в Държавен вестник. Тогава вече президентът е в конституционните си правомощия да наложи вето с определени мотиви. Има ли представени мотиви?\", попита Цветанов. \"След като бъде обнародван законът, ще чуем неговите мотиви и ще имаме дебат в пленарна зала. Нека институциите да не минаваме с подобни оценки за това кой какво ще направи и да става през медиите. Смятам, че това е малко несериозно\", каза още Цветан Цветанов.", "date": "2017.12.15", "title": "Цветанов: Несериозно е Радев да казва, че ще наложи вето на закон, който още не е приет"}
{"url": "https://www.24chasa.bg/novini/article/6613885", "text": "До края на 2018 г. ще бъде прекратена практиката администрацията да си общува на хартия. Това обяви вицепремиерът Томислав Дончев по време на днешния парламентарен контрол. Заместник министър-председателят уточни, че електронното управление не е да се направи електронен аналог на хартиените процеси. \"Да имаш електронно управление означава да имаш цялостна архитектура - логика на електронното управление\", заяви Томислав Дончев. Той уточни, че електронното управление не представлява набор от електронни услуги, а трябва да се осигури възможност регистрите в държавните администрации да се свържат помежду си като алтернатива на предоставянето на хартиена справка, предаде БТА. Томислав Дончев заяви, че приоритет на правителството е да се прекрати практиката гражданите да носят документи в администрациите, защото тази информация е налична там. По думите му това не означавало администрациите да си кореспондират само по електронен път или да обменят информация по електронната поща. Идеята била всяка информация да бъде вписана в регистър, който да е достъпен на държавните администрации. По този начин, когато гражданинът заяви дадена административна услуга, тя ще може да се провери по служебен път. Той обяви, че вече е започнала електронизация на услугите, за които вече има адекватни електронни регистри. Те обаче все още не били много. Томислав Дончев информира, че за да се улесни достъпът на гражданите до администрацията, в скоро време предстои над 100 закона да бъдат променени. Вицепремиерът допълни, че за да бъде ускорен процесът по въвеждане на електронно управление, всички доставки на софтуер се контролират, защото се следва цялостна концепция, за да може този софтуер да стане част от това управление. По настояване на депутатите от левицата на 22 декември вицепремиерът ще отговори детайлно по въпроса за електронното управление.", "date": "2017.12.15", "title": "Дончев: Държавната администрация ще започне онлайн общуване до края на 2018 г."}
{"url": "https://www.24chasa.bg/novini/article/6613876", "text": "С решение от 14 декември по делото Орланди и други срещу Италия Европейският съд по правата на човека в Страсбург установи, че Италия е извършила нарушение на Член 8 от Европейската конвенция за правата на човека с това, че отказала да признае сключените в чужбина бракове на шест двойки - пет двойки италиански граждани и една двойка на италианска и канадска гражданки. Пред Съда жалбоподателите се оплакват, че отказът на италианските власти да регистрират сключените им в чужбина бракове като брак или под каквато и да е друга форма, ги лишило от правната защита и правата, които са последица от брака. Това съобщиха от пресцентъра на Българския хелзинкски комитет.  Всички шест двойки жалбоподатели имат сключен брак в чужбина, за който са поискали да бъде регистриран от италианските власти. Едната двойка получила отказ, обоснован с противоречие с нормите на обществения ред. Други четири от двойките първоначално получили отказ, но след като през 2017 г. Италия уредила възможността еднополовите двойки да узаконят семействата си с института на гражданските съюзи, въведен след предходно решение на ЕСПЧ по делото Олиари и други срещу Италия, бракът им бил записан като граждански съюз. Шестата двойка, която също получила отказ с основание противоречие с италианския обществен ред, обжалвала отказа пред съда. По това дело италианският касационен съд се произнася, че съгласно практиката на националните съдилища, противоположният пол на съпрузите е най-неотменимото изискване за съществуването на брак като правно значим акт. Поради това отсъствието на този елемент поставя под въпрос съществуването на брака, което означава, че той не поражда правни последици. Съгласно решението на касационния съд, отказът от регистрация на този сключен в чужбина брак не може да се основава на противоречие с италианския обществен ред, нито на това, че не съществува или не е валиден, а само на това, че не може да породи правни последици в италианския правен ред. Като отбелязва, че държавите, страни по Конвенцията, са все така свободни да ограничават достъпа до брак само до разнополови двойки, ЕСПЧ припомня, че в досегашната си практика е установил необходимостта връзките на еднополовите двойки да бъдат признати и закриляни от закона. Съдът отчита въвеждането на гражданските съюзи в италианското законодателство през 2017 г. и по тази причина изследва само въпроса дали е имало установен справедлив баланс между интересите на италианската държава и на жалбоподателите само в периода преди въвеждането на новото законодателство. Съдът отбелязва, че 24 от 47-те държави, членки на Съвета на Европа, са узаконили еднополовите бракове, а едва 16 са тези, които не уреждат никаква форма на узаконяване на връзките на еднополови двойки, сред които е и България. ЕСПЧ се произнася, че отказът да бъдат регистрирани връзките на жалбоподателите, е поставил семействата им в правен вакуум, който не отчитал фактическото положение, довел до пречки в ежедневието им и лишил връзката им от правна защита. За да откаже регистрация на сключените в чужбина бракове италианската държава не се е обосновала с никакъв преобладаващ обществен интерес. Съдът намира, че държавата-ответник не може да пренебрегва положението на жалбоподателите, тъй като то представлява семеен живот по смисъла на Член 8 от Конвенцията. На всеки от жалбоподателите Съдът присъжда 5000 Евро компенсация за неимуществените вреди и общо 19000 Евро за разноски. \"Решението е срещу Италия и обвързва Италия. Но от него е видно, че България нарушава конвенцията като не предоставя никаква закрила на еднополовите двойки и е застрашена от осъждане, ако съдът бъде сезиран\", коментира адв. Адела Качаунова, директорка на Правната програма на Българския хелзинкски комитет (БХК). БХК припомня, че понастоящем пред Административен съд София-град има висящо дело за отказ на Столична община да впише сключен в чужбина брак на българка с нейната партньорка в личния регистрационен картон. По делото, което се води от адв. Деница Любенова от Младежка ЛГБТ организация \"Действие\", се очаква решение.", "date": "2017.12.15", "title": "Съдът в Страсбург: Италия е нарушила международното право за еднополовите бракове"}
{"url": "https://www.24chasa.bg/novini/article/6613909", "text": "Районна прокуратура – Перник е внесла за разглеждане в съда обвинителен акт срещу Симеон Т. за подаден фалшив сигнал за бомба в парламента, съобщиха от Апелативна прокуратура - София. На 7 март т.г. обвиняемият Т. бил в дома си в пернишкото с. Драгичево. Около 12 ч той се обадил на телефон за спешни повиквания 112 и заявил, че заложил бомба в парламента и щял да я взриви, като избие много други хора, ако \"не бъде заключено лицето И.А.\" Запитан от оператора, който приел повикването му, за местонахождението му, той отговорил, че е от гр. Перник. Сигналът незабавно бил предаден в Оперативна дежурна част при ОД МВР-Перник, след което били предприети оперативно-издирвателни мероприятия за установяване на лицето. Полицейските служители посетили дома на Симеон Т., който веднага им признал, че нищо от това, което бил съобщил по телефон 112, не отговаряло на истината. Обяснил, че по този начин искал да накара органите на МВР по-бързо да заловят лице на име И.А. Според обвиняемия, въпросното лице било виновно на негово име да бъдат регистрирани няколко търговски фирми. Предстои Симеон Т., който е осъждан, да застане на подсъдимата скамейка, по обвинение за извършено от него престъпление.", "date": "2017.12.15", "title": "Съдят мъж от Драгичево, обадил се за бомба в парламента"}
{"url": "https://www.24chasa.bg/novini/article/6613904", "text": "Унгарският министър-председател Виктор Орбан даде представа за степента на разделението по въпросите на миграцията в Европейския съюз на срещата на лидерите от общността, на която страни от Централна и Източна Европа се противопоставиха на приемането на повече бежанци, предаде Асошиейтед прес, цитирана от БТА.  Във видео с английски субтитри, публикувано днес във Фейсбук, Орбан описа по колоритен начин снощната вечеря на срещата на върха на ЕС, заявявайки с усмивка: \"Часът е 12,40. Борихме се помежду си досега. Това беше близък бой, един вид политически близък бой.\" Той каза, че поляците, унгарците, чехите и словаците \"са се справили добре в битката\" срещу тези, които искат от тях да приемат повече бежанци от настанените в лагери в Италия и Гърция. \"Отстояхме позиции си, но не можахме да убедим противниците си\", заяви Орбан. ", "date": "2017.12.15", "title": "Орбан: Лидерите на страните от ЕС водихме битка заради миграцията (Видео)"}
{"url": "https://www.24chasa.bg/novini/article/6613930", "text": "По данни на статистиката за второто тримесечие на тази година броят на хората в България, наети на трудов договор и пълно работно време, назначени на минимална основна работна заплата, е 416 818 души. Социалният министър Бисер Петков каза това по време на парламентарния контрол в отговор на питане на народния представител Тодор Байчев. Депутатът попита какъв точно е броят на хората на минимално възнаграждение и призова министърът да бъде по-смел при увеличаването на минималната заплата, тъй като много хора в България получават това трудово възнаграждение, предаде БТА. През последните една-две години, поради по-значителното нарастване на минималната работна заплата, броят на хората, наети на минимално възнаграждение, нараства, каза Петков. Министърът посочи, че с предложението на правителството минималната работна заплата да стане 510 лева през 2018 година, минималното възнаграждение бележи ръст от 10,9 на сто спрямо 2017 година. По думите на министъра това, според правителството, ще допринесе за повишаване на мотивацията на работната сила и намаляване на риска от бедност сред работещите. Той посочи, че този значителен ръст, който се предлага от правителство, се приема нееднозначно от синдикати и от работодатели.", "date": "2017.12.15", "title": "Наетите на минимална работна заплата са 416 818"}
{"url": "https://www.24chasa.bg/novini/article/6613940", "text": "\"Готов съм да преразгледам, ако трябва и след срещата с Радев, и мораториума с лекарствата. Майка ми, бог да я прости, умря от рак. Ние със сестра ми си продадохме, каквото имахме, за да й купуваме молекула за борба с рака\", каза премиерът Бойко Борисов по повод  . \"1/3 от страните в ЕС, ако имат дадено лекарство, трябва да го купим и ние. Ще го вкараме пак в парламента и ще го решим\". \"Въобще не й обръщам внимание на Нинова. Имаше избори със служебно правителство от президента Радев. На всеки 6 месеца, като на някой нещо не му харесва, да правим избори ли? И то точно по време на председателството ни, когато полагаме толкова усилия\", коментира премиерът. \"В момента говорим по време на председателството ни да се направи и една среща на върха с Турция. Ние си носим нашата отговорност и я носим добре. Аз предложих участие на Турция на тази среща, също и на колегата Ципрас. Той благодари на България за намесата ни за Лозанския договор\", каза Борисов. \"Влиянието, което те имат на Балканите, би било добре да се впрегне в конструктивен план, а не в деструктивен\". \"В речта си Юнкер ни даде за пример за финансовото ни състояние. Шефът на ЕЦБ каза, че сме постигнали \"впечатляващ\" успех, това беше точната дума\", заяви още той. \"Вчера лично говорих с немските офицери в България, ясно е, че БСП и ДПС искат провал на председателството. Надявам се Доган да говори с хората от партията си. Те искат държавата ни да се провали сега. Ние сами се дърпаме да сме си в казана с катрана. Само вижте как са подбрали датата на вота на недоверие. Това ли е градивната опозиция? Те умират да се сринем и в руините те да се опитват отново да крадат. Ще се съпротивляваме този път много\", категоричен бе премиерът. \"Аз знам какво говорят Юнкер, Меркел, Макрон, Ципрас. Всички са категорични, че трябва да запазим моста с Турция, защото иначе всички тези бежанци, които са там, ще дойдат в Европа през България и Гърция\", обясни той. \"Естония се справи добре, особено в сферите за киберсигурността. Техният екип ще продължи да работи с нашия, а после и с австрийския, за да може да не се прекъсне процеса и нещата да се продължат\", добави Борисов. \"Темата за Брекзит е много сложна, аз тайно се надявам, че един ден Великобритания ще се върне в ЕС след всичките мъки, които ще преживеем и те, и ние\", бе категоричен Бойко Борисов. \"Колегите от Еврозоната искат да си говорят сами. Темите, които трябва да се решат, са политически. Има държави, които настояват сами да си поемат риска - както сме ние например. Имаме държавен резерв, златен резерв - ние можем сами и не представляваме риск. И да стане проблем в България, държавата може да си го отрегулира сама\", коментира премиерът. \"Много неща се говориха с Юнкер, много малко заключения се приеха. България сега е на върха си в контактите, които имаме с колегите. Имаме рядък шанс да се възползваме от това. Ние ще влезем в Еврозоната и това означава, че ако някой закъса, ще вадим от нашите пари, за да им помагаме. Затова искаме много твърди критерии\", каза още той. \"Призовавам колегите от БСП и ДПС да проявят за тези 6 месеца и малко разум. Имаме редки шансове, след това можем да си покажем българския характер. Разбирам, че завистта е голяма, но в тези 6 месеца да се опитат и те да са малко българи\", заключи Борисов.                                                                                                                                                                                                                                                                                                                       ", "date": "2017.12.15", "title": "Борисов: Майка ми умря от рак - всичко разпродадохме, готов съм да преразгледам мораториума (Видео)"}
{"url": "https://www.24chasa.bg/novini/article/6613901", "text": "Възпитаници на Художествената гимназия представят за 4-ти пореден път свои картини в Съдебната палата. Изложбата е на 4-тия етаж пред кабинета на главния прокурор Сотир Цацаров, който е и неин инициатор. Тя бе открита преди минути. Героите днес сте вие и вашите преподаватели, обърна се Цацаров към младите таланти.  На изложбата говори и академик Светлин Русев, който не скри, че е изненадан както от отношението на главния прокурор към младите художници, така и от техните картини.   \"Изненадата ми е от това, което виждам като художествена продукция. Явно младите колеги не са си губили времето\" - каза академик Русев. Той добави, че не познава друго такова явление -  на подобно място (съдебна палата) да се организира изложба. Благодаря на главния прокурор за подадената ръка, на тези години първата подадена ръка се помни за цял живот, каза академик Русев, обръщайки се към учениците.  На изложбата бяха още професор Валентин Старчев, професор Станислав Памукчиев и професор Ивайло Мирчев.  Още при откриването бяха закупени няколко платна.", "date": "2017.12.15", "title": "Таланти от Художествената гимназия с 4-та изложба в Съдебната палата"}
{"url": "https://www.24chasa.bg/novini/article/6614043", "text": "Правителствените и държавни лидери на Европейския съюз одобриха започването на следващата фаза на преговори за излизането на Великобритания от структурите на Общността. Това съобщи председателят на Европейския съвет Доналд Туск в петък, предава Франс прес, цитирана от Фокус. . „Лидерите на ЕС се съгласиха да преминем към втората фаза от разговорите за Брекзит. Поздравления“, написа полският политик в социалната мрежа „Туитър“. Британският министър-председател Тереза Мей пристигна в Брюксел с отслабени позиции, след като в сряда парламентът в Лондон прие законодателни промени, които гарантират, че депутатите, а не кабинета ще имат последната дума за договора с Брюксел. Налице бяха опасения, че европейските лидери ще поставят под съмнение дали тя има необходимата политическа подкрепа в Лондон, за да сключи сделката. Смущаващото поражение – първото за Мей в плановете й за Брекзит, дойде след като Джереми Корбин призова депутатите от Лейбъристката партия да подкрепят промените в законодателството, предложени от консерватора Доминик Грийв. Резултатът от вота разкри дълбокото разделение в редиците на торите, което попречи на Мей да се похвали с „победа“ в Брюксел.", "date": "2017.12.15", "title": "Лидерите на ЕС одобриха началото на новия кръг от преговорите за Брекзит"}
{"url": "https://www.24chasa.bg/novini/article/6614101", "text": "През 2018 г. водещо направление на активната политика на пазара на труда ще бъде обучението на работната сила, заяви социалният министър Бисер Петков във времето за парламентарен контрол, цитиран от БТА. Със средства от държавния бюджет за активна политика на пазара на труда ще се финансира обучението на не по-малко от 11 000 безработни, като приоритетни целеви групи ще бъдат продължително безработните и безработните без професии и квалификация, каза министърът. Обученията ще бъдат определени съобразно потребностите на работодателите и прогнозите за търсене на работна сила. Ще се предоставя целият спектър от възможности за обучение - за придобиване на професионална квалификация, за ключови компетентности, на работното място под формата на стажуване и чиракуване, обучение чрез работа - т. нар. дуална система. Ще бъде обърнато специално внимание на ранно отпадналите от образователната система. Развитието на регионите ще се подкрепя чрез регионални програми за обучение и заетост, каза още Бисер Петков. За подготовката на квалифицирана работна сила ще се използват възможностите на ОП \"РЧР\" в настоящия програмен период. Планиран е ресурс от 322 милиона лева за устойчиво интегриране на пазара на труда на 60 400 безработни, наети или младежи до 29 година. Предвидени са 270 милиона лева за обучение за придобиване на професионална квалификация и ключови компетентности, и осигуряване на заетост на 19 400 безработни и неактивни за успешната им реализация на пазара на труда. През 2018 г. ще стартира новата схема \"Работа\" с бюджет 80 милиона лева, която ще подпомогне преодоляването на регионалните диспропорции на пазара на труда и повишаването на уменията и заетостта на 10 000 безработни и неактивни от районите с висока безработица. Заложени са 145 милиона лева за обучение на 34 500 заети за придобиване на квалификация по професии и ключови компетентности, както и за специфични обучения и специализирани чуждоезикови обучения. Средства в размер на 38 милиона и 500 хиляди лева са предвидени за развитие на управленски и бизнес умения за самостоятелна заетост и предприемачество. За преодоляване на недостига на квалифицирана работна сила се търсят решения чрез внос от трети държави за професии, за които има доказана липса на кадри и са включени в списък, утвърден от министъра на труда и социалната политика, каза Бисер Петков. Той припомни, че за тези професии е въведена опростена процедура за синя карта. Министърът допълни, че в изпълнение на програмата на правителството за управление до 2021 г. ще бъде осигурено професионално обучение с бюджетни средства на най-малко 50 000 безработни по търсени от работодателите професии. Със средства по ОП \"РЧР\" ще бъдат обучени 100 000 търсещи работа.", "date": "2017.12.15", "title": "Бисер Петков: Обучението на работници \nще е водеща политика на пазара на труда \nпрез 2018 година"}
{"url": "https://www.24chasa.bg/novini/article/6613929", "text": "За единен е-регистър за използваните специални разузнавателни средства (СРС) се обяви главният прокурор Сотир Цацаров, за да има повече контрол на подслушването. \"Има тотално нежелание да има единен регистър. Например съдията във Видин не знае какво прави съдията в София. Аз навсякъде съм предлагал тази идея за промяна в закона за СРС още като съдия. И този регистър да бъде в бюрото за контрол на СРС. Бюрото е необходимо, ако получи и разширение на правомощията си. Бюрото е необходимо, ако поддържа и електронен регистър. Тогава бюрото веднага ще може да осъществи контрол за лицето Х дали някъде другаде не тече паралелно СРС спрямо него и дали друг не е поискал СРС на друго основание и т.н.\", допълни Цацаров. Той отрече да е издавал заповед на прокурорите да не съдействат при проверки на бюрото, както твърди председателя му Бойко Рашков. Добави, че от 2015 г. има указания в прокуратурата, които регламентирали, че Рашков и хората му нямат право да се запознават със съдържанието на записани телефони разговори като СРС. \"Защо е нужно на членовете на бюрото да четат съдържанието на СРС, до което достъп имат разследващите и защитата\", попита реторично Цацаров. Коментира и думи на Рашков, че Роман Василев* е позор за прокуратурата: \"Моите уважения към Бойко Рашков... Не мисля, че е много коректно да бъде наричан позор за прокуратурата. От тази система Рашков е излязъл, в тази система вероятно и ще се върне, ако не намери политическа реализация. Аз никога няма да кажа, че той е позор за прокуратурата поради една проста причина - нямам самочувствието, че мога да раздавам такива оценки. Ако той има самочувството, че той е моралното мерило в прокуратурата на фона на цялата си политически ангажирана кариера досега, нека раздава оценки\".", "date": "2017.12.15", "title": "Цацаров се обяви за единен регистър за СРС"}
{"url": "https://www.24chasa.bg/novini/article/6614107", "text": "Правата на децата да станат по-видими за обществото, призова по време на открит урок днес в Перник омбудсманът Мая Манолова. Тя разказа, че в годината на постъпването й в институцията имало само две жалби от деца, предава БТА. След като я популяризирахме, вече жалбите растат лавинообразно, сподели омбудсманът. Според Манолова правата на децата се нарушават - и в системата на образованието, и на здравеопазването, и в семейството. Децата все повече осъзнават своите права и са готови да ги защитават, твърди Манолова. По думите й, ако те са активни и будни сега, утре ще станат активни и будни възрастни, които няма да се примиряват с несправедливостите в обществото. Омбудсманът обсъди с четвъртокласниците от Осмо ОУ \"Кракра Пернишки\" проблемите за тежките раници, за учебните програми и натовареността в училище. В хода на дебата възникна идея за въвеждане на електронно обучение, като учебниците остават вкъщи. В пернишкото училище е направен експеримент раниците да остават в класната стая и у дома учениците да не учат. Оказало се, че само две деца се подготвяли отлично в училище. В МОН, в обществото трябва да започне разговор какво очакваме от образованието, с какви базови знания ще излизат децата, каза Манолова. Според нея е необходимо да се промени методиката на обучение, а не да бъде една и съща от 20 години насам. Тя апелира за всеки проблем, отнасящ се до децата, да бъде търсено мнението им. Мая Манолова присъства днес на открит урок в Перник по покана на Емилияна Станкова, която е сред първите деца - посланици на институцията. Момичето е на 15 г. и е с тежко гръбначно заболяване. Омбудсманът има детски посланици и в Силистра, Сливен, Ямбол, в няколко столични училища. Догодина Манолова възнамерява да продължи откритите уроци пред учениците, на които обяснява какви са правомощията на омбудсмана и как защитава правата на децата. Ще продължа каузата ни за закриване на детските интернати, за промени в Семейния кодекс, които да въведат института на споделеното родителство, заяви Манолова. По думите й специален фокус през следващата година ще бъдат т.нар. самотни деца, които живеят в България с баба и дядо, докато родителите изкарват пари в чужбина, семействата на деца с увреждания и др.", "date": "2017.12.15", "title": "Мая Манолова: Правата на децата да станат по-видими за обществото"}
{"url": "https://www.24chasa.bg/novini/article/6614111", "text": "Турция започва инициативи в ООН за анулиране на решението на САЩ да признаят Йерусалим за столица на Израел, заяви президентът Реджеп Тайип Ердоган, цитиран от Ройтерс и БТА. Ердоган заяви, че Турция първо ще се опита да постигне анулиране на решението в Съвета за сигурност и ако не успее, ще опита да постигне това в Общото събрание на ООН. В сряда мюсюлманските лидери, които се събраха в Истанбул, осъдиха решението на американския президент Доналд Тръмп да признае Йерусалим за столица на Израел и призоваха международната общност да отговори, като признае Източен Йерусалим за столица на Палестина.", "date": "2017.12.15", "title": "Ердоган: Турция ще опита да анулира решението на САЩ за Йерусалим в ООН"}
{"url": "https://www.24chasa.bg/novini/article/6614113", "text": "Бившият министър на икономическото развитие на Руската федерация Алексей Улюкаев е осъден на осем години лишаване от свобода и глоба в размер на 130 млн. рубли, предава кореспондент на TACC от съдебната зала. „Признавам Улюкаев за вионовен и го осъждам на осем години лишаване от свобода с изтърпяване на наказанието в колония със строг режим и глоба от 130 млн. рубли“, бе решението, прочетено от съдията по делото Лариса Семенова. По-рано в петък съдът призна Улюкаев за виновен по обвинение във взимане на подкуп в размер на два милиона щатски долара от Игор Сечин за издаването на „Роснефт“ на положителна оценка за сделката по придобоването на държавен пакет акции в „Башнефт“. „Съдът установи, че Улюкаев е извършил престъпление, предвидено в Глава 6 на Наказателния кодекс, а именно – получил е подкуп в особено голям размер в замяна на действия в полза на този, който го е дал“, се казва в решението на съдията Лариса Семенова, което бе обявено в петък. По-рано прокурорът по делото поиска Улюкаев да бъде осъден на 10 г. лишаване от свобода. Делото срещу него – първото срещу министър в Русия, се води от 15 ноември 2016 г.", "date": "2017.12.15", "title": "Осъдиха бившия руски министър Алексей Улюкаев на 8 години затвор"}
{"url": "https://www.24chasa.bg/novini/article/6614137", "text": ", взел 8 000 евро от шеф на транспортна фирма за издаване на 4 разрешителни за държави извън ЕС, съобщи градският прокурор Емилия Русинова. А това станало през август 2012 г., когато Попов е бил в браншова организация. Той уверил превозвача, че парите не са за него, а са за представители на други браншови организации, които участват в комисията, издаваща разрешителните. Превозвачът имал вече 4 разрешителни, но му трябвали поне още толкова. През декември същата година на семинар извън София превозвачът попитал тези представители на браншови организации дали са получили парите и съответно какво става с разрешителните. Те не знаели нищо.  \"Да, да, взех парите, ама не беше баш така\", казал Попов. Проверката е започнала, след като главния прокурор Сотир Цацаров се е самосезирал по медийни публикации, обясни Емилия Русинова.", "date": "2017.12.15", "title": "Попов взел 8 000 евро от превозвач за 4 разрешителни и уверил, че парите не са за него"}
{"url": "https://www.24chasa.bg/novini/article/6614147", "text": "Въпрос на юридическо решение е дали концесионният договор за Банско ще бъде пренаписан. Това може да се наложи заради новия Закон за концесиите, който влиза в сила от 2018 г. Това отговори екоминистърът Нено Димов на въпрос на журналисти. Той припомни, че на 22 декември изтича срокът за обществено обсъждане на плана за управление на Национален парк \"Пирин\". От това колко бележки има по него, зависи и кога ще бъде разгледан. Имало много предложения и със сиурноср обработването им щяло да отнеме няколко дни. \"Решението ми да изтегля тази точка за концесионния договор беше много ясно свързана с плана за управление и с необходимостта да се търси баланс между икономическата част в концесионния договор и екологичната в плана за управление\", заяви той. Не мисля, че има опасност вторият лифт на Банско да разклати управляващата коалиция, заяви той. И отказа да коментира реакцията на вицепремиера Валери Симеонов. \"Такива въпроси -към него\", каза министърът.                                                                                                                                                                                                                                                                                                                       ", "date": "2017.12.15", "title": "Нено Димов: Юристи ще пренаписват концесията за Банско, ако се наложи"}
{"url": "https://www.24chasa.bg/novini/article/6614121", "text": "Британският министър по въпросите за излизането на Обединеното кралство от структурите на Европейския съюз Дейвид Дейвис приветства решението на лидерите от Общността да дадат „зелена светлина“ за започването на следващата фаза от преговорите за „развод“ между Брюксел и Лондон, предава Фокус. В социалната мрежа „Туитър“ Дейвис написа: „Днес е добър ден за Брексит и важна стъпка за Великобритания. Благодарение на упоритата работа и решителност постигнахме значителен напредък. Все още има много работа, но ние сме готови за следващия етап“ от преговорите за Брекзит.", "date": "2017.12.15", "title": "Дейвид Дейвис:  Предстои много работа, но сме готови за следващата фаза на Брекзит"}
{"url": "https://www.24chasa.bg/novini/article/6614163", "text": "За да подсили сигурността по време на европредседателството, общината ще разположи в София още 300 камери за видеонаблюдение. Те ще бъдат монтирани по трасето от летището по бул. \"Цариградско шосе\" през НДК до кв. \"Бояна\". Това каза столичният кмет Йорданка Фандъкова, която, заедно с вътрешния министър Валентин Радев, представи единната система за сигурност на София, предава БТА.  Други близо 50 камери ще бъдат монтирани в метрото, уточни Фандъкова. Така в столицата от 1 януари ще има близо 3000 камери. Част от новата система е изградена с получените 2 млн. лв. от правителството, а общината е добавила от бюджета си 1.1 млн. лв., посочи Фандъкова. С новите камери се записват номерата на автомобилите и ако бъде засечена издирвана кола, системата ще индикира това на операторите. Модерното видеонаблюдение може да анализира частично нарушенията на движението в столицата, но за да бъдат установявани всички, каращи с превишена скорост например, системата ще бъде надграждна, посочи още Фандъкова. Министър Радев изрази задоволството си от изградената система за видеонаблюдение и припомни, че тя е само един от елементите от системата за сигурност, която България ще прилага по време на европредседателството. Частично ще бъдат затваряни основни булеварди, по които ще преминават високопоставени гости през шестте месеца на председателството. Възможно е и в конкретни дни при срещите на високо равнище районът около НДК също да бъде затварян за кратко. Колкото до подготвяния от полицейските синдикати протест на 22 декември, Радев заяви, че е информиран за него и допълни, че следващия вторник по време на среща със синдикатите ще бъдат коментирани възможностите за разпределяне на отпуснатите близо 55 млн. лв. за увеличение на заплатите в МВР.", "date": "2017.12.15", "title": "Фандъкова: Още 300 камери за наблюдение ще бъдат монтирани в столицата"}
{"url": "https://www.24chasa.bg/novini/article/6614283", "text": "Внимавайте, МВР ви наблюдава – 3 500 камери ще следят за сигурността в столицата. Това каза вътрешният министър Валентин Радев, който заедно със столичния кмет Йорданка Фандъкова посети Центъра за видеонаблюдение на Столичната община, в който ще бъдат обединени системите за наблюдение на СДВР и общината за предстоящото Председателство на Съвета на ЕС, предаде „Фокус“. „Тук всичко се вижда. Такъв център съм виждал само в Главна дирекция „Борба с организираната престъпност“. Впечатлен съм от многото камери. 3 500 ще наблюдават всички, които ще идват на гости в столицата по време на председателството. Опънати са 6 км оптика между тази сграда и НДК“, отбеляза министър Радев. „Наблюдението е първата стъпка към превенцията – да не се случи нещо, което до сега не се е случвало и аз много вярвам, че няма да ни се случи и по време на Председателството. С тази симбиоза, с този център, където усилено се наблюдава с всички камери наистина ще се свали престъпността“, посочи още той, като уточни, че от 6 до 8 души от МВР ще могат да работят в центъра и да получават информация директно от там. „Една от целите ни беше да направим такъв пункт. Имаме още една по-нататъшна - централизирано събиране на данни. Но това е първата стъпка – оптиката - всички да ги виждат, всички да знаят, че са гледани“, каза още министър Радев. По думите му сигурността за Председателството е обща грижа на МВР и Столична община и е свързана с цялостното представяне на страната ни през тези 6 месеца. „Притесняваме се от нелегални мигранти, които преминават през държавата ни към Централна Европа. Някои от тях може да останат тук и, ако имат лоши помисли, ние да ги видими и да ги спрем. Колегите и гостите, които дойдат тук, трябва да усетят същата грижа и не по-голям или по-малък пропускателен режим, какъвто има в Европа. Трябва да има усещане за сигурност и да мислим само как да подобряваме нещата“, каза още той.", "date": "2017.12.15", "title": "Валентин Радев: 3 500 камери ще следят за сигурността в столицата"}
{"url": "https://www.24chasa.bg/novini/article/6614323", "text": "Решението е окончателно – Германската социалдемократическа партия (ГСДП) ще участва в преговори със Съюза (ХДС/ХСС) за съставяне на нова голяма коалиция в Берлин. Това е решението на ръководство на партията, което бе обявено пред медиите от председателя й Мартин Шулц, съобщава немското издание Focus. „Докладвах на партийното ръководство на ГСДП за преговорите, които проведох с лидерите на партиите от Съюза (ХДС/ХСС)“, подчерта Шулц, след което с фракционния лидер Андреа Налес са достигнали до заключението да предложат започване на преговори за голяма коалиция, предава Фокус. На свой ред Налес заяви, че решението за разговорите с политическия блок, воден от канцлера Ангела Меркел, е взето единодушно. „Влизаме открито и конструктивно в преговорите“, увери фракционният лидер на ГСДП.", "date": "2017.12.15", "title": "Шулц: Влизаме в преговори за коалиция с Меркел"}
{"url": "https://www.24chasa.bg/novini/article/6614316", "text": "Говорителят на Кремъл Дмитрий Песков изрази днес съжаление за  , предаде Ройтерс. Лидерите на ЕС взеха решението си снощи на срещата си на върха в Брюксел. Санкциите бяха наложени заради анексирането на украинския Кримски полуостров и заради подкрепата на Москва за бунтовниците в Източна Украйна, предава БТА.", "date": "2017.12.15", "title": "Кремъл съжали за продължените санкции срещу Русия"}
{"url": "https://www.24chasa.bg/novini/article/6614327", "text": "Четири деца от 78-о училище \"Христо Смирненски\" в Банкя са в токсикологията в \"Пирогов\" със съмнение за отравяне с дъвки, съобщиха от здравното заведение за  . Дъвките са внесени от съученик на децата и са били с изтекъл срок на годност. Едно от децата е започнало да повръща още в училището, други са се оплакали от болки в стомаха. От училището повикали Спешна помощ. В момента в „Пирогов” текат прегледите на децата. По предварителни данни всички са контактни и не са в тежко състояние.", "date": "2017.12.15", "title": "Четири деца се натровиха с дъвки в училище в Банкя"}
{"url": "https://www.24chasa.bg/novini/article/6614410", "text": " Германия и Франция ще разработят съвместно предложение за реформа на еврозоната до март догодина. Това заяви канцлерът на ФРГ Ангела Меркел след заключителната за годината среща на върха на държавните и правителствени лидери на Европейския съюз, предава Франс прес, цитирана от Фокус. „Искаме до март да намерим обща позиция, която е изключително важна“, подчерта Меркел на брифинг. До нея бе френският президент Еманюел Макрон, отбелязва агенцията.", "date": "2017.12.15", "title": "Германия и Франция ще разработят общо предложение за реформа в еврозоната"}
{"url": "https://www.24chasa.bg/novini/article/6614416", "text": "Днес около 11,30 ч, при съвместна операция на Районна прокуратура – Благоевград и отдел \"Вътрешна сигурност\" към МВР, е бил задържан полицейски инспектор Петър. Китанов. Това е станало в кабинета на Началника на 02 РПУ – Благоевград. Поводът за задържането му са действия, извършени от него в качеството на длъжностно лице. На 16 май 2016 г. Китанов съставил докладна записка по преписка на ОД МВР - Благоевград, в който удостоверил неверни обстоятелства. В нея било посочено, че лицето М. К. не се намира на територията на България, а живее и работи в Гърция. Целта била този документ да бъде използван като доказателство за тези обстоятелства пред органа по приходите. Няколко дни по-рано – на 9 май , в областната дирекция на МВР било постъпило искане от органа по приходите за оказване на съдействие за извършване на ревизия на данъчно-задължено лице \"Д.П.И-Е\" ООД, представлявано от М.К. Със съставянето на въпросния документ с невярно съдържание се целяло прекратяването на преписката и проверката, поискана съгласно Данъчно-осигурителния процесуален кодекс. На 7 ноември 2017 г. Китанов спомогнал лицето А.Г. да остане ненаказано. С действията си, за които не се споразумял с А.Г., полицейският инспектор целял да бъде осуетено наказателно преследване срещу него. Същият бил извършил няколко престъпления - противозаконно унищожаване на чужда вещ, причиняване на телесна повреда, закана с убийство, непристойни действия. Към настоящия момент се провеждат разпити на всички полицейски служители, които са работили по различни случаи съвместно с Китанов. Предстоят разпити на граждани, засегнати от работата на задържания полицейски инспектор. В рамките на 24 часа предстои той да бъде привлечен в качеството му на обвиняем и да му бъдат повдигнати обвинения за извършени престъпления по чл.311 ал.1 НК и по чл.294 ал.4 вр. ал.1 НК.", "date": "2017.12.15", "title": "Прокуратурата със съобщение за арестувания полицай в Благоевград"}
{"url": "https://www.24chasa.bg/novini/article/6614417", "text": "Авиокомпанията \"Райънер\" ще разговаря с  , пише изданието \"Дейли експрес\". Стачката на служителите на компанията може да доведе до отмяна на полети на 20 декември, което да провали пътуванията на хиляди хора. От \"Райънер\" са се свързали с пилотите си в Ирландия, Великобритания, Италия, Германия, Португалия и Испания, за да обсъдят исканията им. Това е прецедент в политиката на компанията, която за първи път от 32 години се съгласява на обсъждане с пилотските синдикати. От компанията се надяват да предотвратят стачката точно преди коледните празници и да няма потърпевши пътници от евентуална такава.  \"Полетите около Коледа са много важни за пътниците ни и ние искаме да ги успокоим, че няма да бъдат засегнати от евентуални стачни действия на пилотите ни. Най-добрият начин да постигнем това е да говорим със служителите си и днес им писахме, за да ги поканим на разговор, в който да признаем и пилотския синдикат. Такова признаване би било значима промяна в компанията ни\", се казва в изявление на компанията. ", "date": "2017.12.15", "title": "\"Райънер\" ще разговаря с пилотите, може и да няма отложени полети по Коледа"}
{"url": "https://www.24chasa.bg/novini/article/6614443", "text": "Министърът на туризма Николина Ангелкова се срещна с ръководството на Българската хотелиерска и ресторантьорска асоциация /БХРА/, за да начертаят съвместни инициативи, които да подпомогнат бранша и работата с кадрите в туризма, съобщиха от министерството. В разговора са участвали тримата съпредседатели на Управителния съвет на асоциацията Атанас Димитров, Георги Щерев и Бранимир Миланов, както и Малин Бистрин, съветник по въпросите на зимния туризъм в Министерството на туризма, който е и зам.-председател на БХРА. Ръководството на хотелиерската и ресторантьорска асоциация са заявили желанието си за съвместна работа с Министерството на туризма с креативни идеи в полза на българския туризъм. Призовавам за обединение на туристическия бранш и ще подкрепим всякакви инициативи, които ще подпомогнат работата му, е заявила министър Ангелкова. Тя е припомнила, че Министерството на туризма създава обществен съвет, в който ще се включат широк кръг експерти от туристическия сектор. Министър Ангелкова е представила и международна програма в туризма за 2018 г., както и срещите на високо ниво в туризма, планирани в рамките на българското председателство на Съвета на Европейския съюз. Тя е уверила ръководството на БХРА, че прогнозите на световните туроператори дават сериозни основания за увеличаване на чуждестранните туристи. Във връзка с това Министерството на туризма е подготвило комуникационна кампания, която да представи страната ни по най-добрия начин пред туристите от генериращите за България туристически пазари, е казала министърът. Тя и ръководството на БХРА са обсъдили възможността да действат в работен порядък за съвместна организация на задълбочен дебат за кадрите в туризма, на който да очертаят мерки за критерии, с които обективно да се оценяват работещите в туризма и от тази оценка да зависи и тяхното заплащане. Постигнато е било съгласие, че са нужни механизми за мотивиране на кадрите в туризма към усъвършенстване, за да се гарантира качеството на българския туристически продукт.", "date": "2017.12.15", "title": "Ангелкова: Призовавам за обединение на туристическия бранш"}
{"url": "https://www.24chasa.bg/novini/article/6614474", "text": "Седем участници в терористична клетка на \"Ислямска държава\" са задържани в Санкт Петербург за подготовка на терористични актове, съобщи центърът на връзки с обществеността на руската Федерална служба за сигурност, цитирана от ТАСС и БТА.  Клетката е била ръководена от главатари на международната терористична организация в чужбина по интернет месинджъра \"Телеграм\", се казва в съобщението. Участниците планирали да извършат на 16 декември поредица от терористични актове чрез самовзривяване на терорист камикадзе в едно от култовите учреждения в града, а също убийства на граждани и взривяване на саморъчни бомби на места, където се събират много хора. При спецоперацията по арестите са иззети значително количество взривни вещества, компоненти за саморъчни взривни устройства, автоматично оръжие, боеприпаси, екстремистка литература. Ликвидирана е лаборатория за изготвяне на взривни устройства, добавя ФСБ.", "date": "2017.12.15", "title": "Разбиха терористична клетка на \"Ислямска държава\" в Санкт Петербург"}
{"url": "https://www.24chasa.bg/novini/article/6614126", "text": "Истински екшън се е разиграл в спа хотел във Вършец на 10 делември. Това съобщават сега от пресцентъра на областната дирекция на МВР в Монтана. Млад мъж е заплашил с пистолет по-възрастен опонент при скандал, след което е бил пребит със собственото си оръжие. Разпрата станала към 4 часа сутринта на 10 декември. На спешния телефон 112 бил подаден сигнал за сбиване между двама мъже във фоайето на един от най-големите хотели в курортното градче. Сигналът е посетен от дежурен автопатрул при РУ Вършец. На място служителите са установили Г.Н./46 г./ от гр. Вършец и А.Й./22 г./ от гр. Пловдив, като двамата са заявили, че между тях е имало спор, при който Г.Н. е обидил А.Й., който му е отвърнал, като го е ударил с ръка в лицето. Двамата са потвърдили, че нямат претенции един към друг и отказват съдействие от органите на МВР. От проведените впоследствие оперативно-издирвателни мероприятия е установено, че на 10.12.2017 г. между тях е имало две сбивания - пред входа на пиано-бара и във фоайето на хотела, като са си разменяли множество удари. От изисканите записи от охранителнителните камери е установено, че при първото сбиване А.Й. държи в ръка пистолет, който впоследствие му е отнет от Г.Н. и с пистолета са нанесени удари по главата и тялото на А.Й. Пистолетът е открит със засъхнала кръв по него, захвърлен до входа на хотела. Установено е, че е газов пистолет \"Retay pt-24\". Към момента няма данни за собствеността му. По случая е заведена преписка в РУ Вършец. Боят в хотела във Вършец бил заради поръчана песен в пиано бара, разкриха от полицията в Монтана. Не изпълнили желанието за музикален поздрав в пиано бара и гостът от Пловдив се разгневил, започнал да буйства под влияние на алкохола. Охранителят го извел навън и така се стигнало до саморазправата.", "date": "2017.12.15", "title": "Пребили млад мъж със собственото му оръжие (Обновена)"}
{"url": "https://www.24chasa.bg/novini/article/6614503", "text": "Палестинец наръга граничен полицай в столицата на палестинската автономна територия на Западния бряг на река Йордан в петък и му нанесе средна телесна повреда. Това е поредната вълна на насилие в района, в поредния „ден на гнева“ на палестинците, след решението на Доналд Тръмп да признае официално Йерусалим за столица на Израел, пише израелското издание The Jerusalem Post. Нападателят е обезвреден веднага и е откаран от линейка на Червения кръст. Сблъсъци избухнаха и в районите на Източен Йерусалим, Каландия, Витлеем и Хеброн. Хиляди палестинци се събраха и край оградата на границата между Израел и Ивицата Газа, предава \"Фокус\". Двама души бяха арестувани в Свещения град след петъчните молитви, когато мюсюлманите се спуснаха по улиците и предизвикаха безредици. Те викаха: „с кръв и дух ще освободим Ал Акса“ и „Йерусалим е арабски град“. Полицията въведе допълнителни мерки за сигурност в района на Стария град.", "date": "2017.12.15", "title": "Поредно насилие в палестинските територии след решението на Тръмп за Йерусалим"}
{"url": "https://www.24chasa.bg/novini/article/6614518", "text": "Германските социадемократи започват сондажи за голяма коалиция с хистияндемократите. Това съобщи окончателно председателят им Мартин Шулц след поредното гласуване в президиума на партията днес. Първите сондажи ще се проведат още между Коледа и Нова година.Ако сондажите бъдат завършени успешно, то официалните преговори трябва да започнат още на 14 януари. Условие за съставянето на правителство е и то да бъде гласувано на извънредния конгрес на социалдемократите на 11 януари. Мартин Шулц посочи екипа, който ще води сондиранията. В него влизат той и шестимата му заместници, лидерката на парламентарната фракция и премиери на провинции. При съставяне на коалиционен договор, той трябва да бъде одобрен от цялата партийна база. Едва тогава, ще се пристъпи към сглобяването на нов кабинет. „Ако има нова голяма коалиция, тя няма да е като предишната. Имаме нужда от модернизиране на Германия и ние бихме могли да учстваме само в управление, което гарантира това“, посочи още Шулц. Той обяви, че преговорите ще се водят с отворен край, тоест без гаранция за задължителен успех. На тях социалдемократите отново ще повдигнат въпроса и за други възможни сътрудничества като подкрепата на правителство на малцинството. Засега Меркел и консеравторите отхвърлят други идеи освен съставяне на голяма коалиция.", "date": "2017.12.15", "title": "Започват сондажи за голяма коалиция в Германия. Правителство най-рано февруари"}
{"url": "https://www.24chasa.bg/novini/article/6614661", "text": "Министър Лиляна Павлова откри кръгла маса, посветена на киберсигурността и политиките за интернет по време на българското председателство, организирана от Държавната агенция за електронно управление (ДАЕУ). Това съобщиха от пресцентъра на министерството за българското председателство на Съвета на ЕС 2018.  Тя благодари на международната Интернет корпорацията за присвоени имена и адреси (ICANN) за заявената подкрепа и готовност за сътрудничество в областта по време на дебатите по дигиталния дневен ред, които предстоят по време на Българското председателство. Специален гост на форума днес беше президентът на ICANN Йоран Марби, който има над 20-годишен опит в сферата на интернет и високите технологии. „Интернет свързан остта е важна най-вече за обикновените хора и свободното движение на данни го прави достъпен. Много е важно да бъдат взети правилните и важни решения с помощта на повече хора и да бъде постигнат много финия баланс за различните отговорности на пазара“, каза Йоран Марби. Организацията ICANN е създадена с цел да алармира за заплахите и търси решения в защита на интернет-пространството. Корпорацията работи за участие на всички заинтересовани страни в управлението на интернет (Multistakeholder Model) и за DNS политиката. „В наши ръце остават едни от най-тежките досиета от Естонското председателство. Очакваме дебати, в които ще трябва да сме умел балансьор и да намерим все още липсващия консенсус по защитата на електронната неприкосновеност от една страна и авторските права от друга. Нашата амбиция до юни 2018 е да завършим преговорите по няколко пакета, сред които и този за киберсигурността“, отбеляза министърът за Българското председателство. Лиляна Павлова приветства и обявената днес образователна кампания за кибер хигиена, която ще стартира с началото на Българското председателство на Съвета на ЕС през януари под патронажа на еврокомисар Мария Габриел и Държавната агенция за електронно управление. Тя ще продължи през всички 6 месеца на председателството под мотото # Няма да ме хакнат. Кампанията за „онлайн здраве“ е насочена към широката общественост, към младите хора в социалните мрежи, организациите и бизнеса, които могат чрез образоване, създаване на правила и добри кибер навици от най-ранна възраст, чрез лична отговорност и поведение в интернет пространството да допринесат за преодоляване на тревожната статистика. Последни данни показват, че 32 милиона от паролите по света са твърде слаби, а 80 % от кибер атаките могат да се предотвратят чрез кибер хигиена. Според изследванията, 21% от хората използват едни и същи пароли повече от 10 години, а почти половината анкетирани са имали \"инцидент по сигурността\" през изминалата година – откраднат профил, парола и съобщение за компрометирана лична информация. „До 4000 кибератаки се регистрират на ден, от които европейската икономика търпи загуби от 300 милиарда на година“, отбеляза председателят на ДАЕУ Росен Желязков. Той се спря на важността на интернет политиките и киберсигурността и на предстоящите преговори по редица цифрови досиета, които предстоят в ЕС по време на Българското председателство. Сред тях са: Регламентът за защита на личните данни (GDPR), Директива за мрежова и информационна сигурност, ePrivacy, Европейски кодекс за електронни съобщения (Communications Code), Актът за кибер сигурност. „Свободата и сигурността трябва да са в хармония, а не две страни на монетата“. Видеообръщение към участниците поднесе и европейският комисар по цифрова икономика и цифрово общество Мария Габриел. Тя посочи, че в света на няколко милиарда едновременно свързани устройства – от хладилника през телевизора до транспорта и в бъдещето, в което всичко ще бъде онлайн – всичко ще бъде уязвимо. Затова е важно да се ограничи до минимум възможността тези устройства да бъдат атакувани от разстояние. Заместник – ресорният министър на транспорта, информационните технологии и съобщенията Димитър Геновски от своя страна припомни, че България бе една от първите държави в Европа, която по законодателен път реши въпроса с управлението на интернет имената и адресите, в интерес на потребителите. По думите му, след въвеждането на възможността за регистриране на имена на кирилица, само за няколко месеца са регистрирани близо 3200 домейна.", "date": "2017.12.15", "title": "Павлова откри дебат за киберсигурността и приветства #Няма да ме хакнат"}
{"url": "https://www.24chasa.bg/novini/article/6614668", "text": "Холандската военна полиция откри огън по мъж, въоръжен с нож, който се държал заплашително на международното летище Схипхол в Амстердам, предадоха световните агенции. По думите на очевидци от сградата на летището са били евакуирани хората. Преустановено е било и движението на влаковете от летището за центъра на Амстердам и за други градове в страната, предава БТА. В Туитър военната полиция казва, че мъжът с ножа е изрекъл заплахи, бил е прострелян от полицията, задържан е и е бил изведен от сградата. Полицията уверява, че ситуацията е вече под контрол.", "date": "2017.12.15", "title": "Евакуираха летището в Амстердам, мъж с нож отправял заплахи, простреляха го (Видео)"}
{"url": "https://www.24chasa.bg/novini/article/6614672", "text": "Италиански сенатори заявиха днес на среща с македонския премиер Зоран Заев, че вратите на Европейския съюз и НАТО се отварят и за Македония, припомняйки подчертаваното от България намерение като следващ председател на ЕС да постави Западните Балкани сред приоритетите за разширяване на съюза, предаде агенция МИА. Италия е за интеграция на Западните Балкани в ЕС и подкрепя стратегическите цели на Македония за членство в ЕС и НАТО, подчертаха сенаторите на среща в сградата на правителството в Скопие, предаде БТА. Делегацията на италианския сенат, водена от председателят на сенатската комисия за политики на ЕС Ванино Кити, подчерта важността на контактите между македонското Събрание и двете камари на италианския парламент. Премиерът Заев изтъкна, че искреното сътрудничество и взаимното доверие на високо равнище дават резултати и в икономическото сътрудничество, което се потвърждава от факта, че Италия е сред петте най-важни икономически и търговски партньори на Македония.", "date": "2017.12.15", "title": "Италия: С Българското европредседателство вратите на ЕС се отварят и за Македония"}
{"url": "https://www.24chasa.bg/novini/article/6614681", "text": "Британската премиерка Тереза Мей каза, че нейната страна и ЕС ще започнат разговорите за бъдещите си отношения веднага, след като Евросъюзът вземе решение за преминаване към следващия етап от преговорите, предаде Ройтерс, цитиран от БТА. Тези преговори ще засегнат и преходния период, след като Великобритания официално напусне ЕС, заяви Мей в предаване на телевизия \"Скай нюз\". Според нея това ще даде сигурност на бизнеса и на хората. Премиерката посочи, че все още има много неща, които трябва да се свършат в оставащия до развода период. Мей потвърди датата за напускането на ЕС - 29 март 2019 г., макар че според Брюксел тя ще остане свързана с правилата на съюза за още около 2 г. след това.", "date": "2017.12.15", "title": "Мей: Веднага щом ЕС реши за втория етап, започваме разговори за отношенията ни"}
{"url": "https://www.24chasa.bg/novini/article/6614700", "text": "Израелските сили за сигурност са убили трима палестинци и са ранили още около 150 в петък, по време на продължаващите втора седмица масови безредици, организирани заради решението на американския президент Доналд Тръмп да признае официално Йерусалим за столица на Израел, предава Reuters, цитиран от \"Фокус\" По-голямата част от жертвите и пострадалите са в района на границата между Ивицата Газа и Израел, където се събраха хиляди палестинци и започнаха да хвърлят камъни по израелските войници, стоящи отвъд граничната ограда. Според палестински източници, двама демонстранти са загинали, а още 145 са ранени. В района на Западния бряг на река Йордан също избухнаха улични стълкновения, в резултат от които загина един палестинец, застрелян, след като е нападнал с нож служител на силите за сигурност. Още пет демонстранти са ранени", "date": "2017.12.15", "title": "Трима палестинци са убити, а още 150 ранени при сблъсъци с израелски военни"}
{"url": "https://www.24chasa.bg/novini/article/6614730", "text": "Пешеходец е бил блъснат от лек автомобил по пътя Бургас - Сарафово в района на летището около 18.30 часа тази вечер. Мъжът е загинал на място, в момента \"Пътна полиция\" регулира движението в участъка на катастрофата. Все още не е ясна самоличността на жертвата, но по първоначална информация става въпрос за мъж на 60 години, който се е движил на пътното платно.", "date": "2017.12.15", "title": "Кола премаза пешеходец край летището в Бургас"}
{"url": "https://www.24chasa.bg/novini/article/6614776", "text": "Петима са задържани за производство на амфетамин, фалшиви долари и евро. Акцията е на ГДБОП под наблюдението на спецпрокуратурата. Престъпната група е действала на територията на Казанлък, Стара Загора и Габрово. Имала е собствен цех за производство на метаамфетамин. Дрогата е била разпространявана предимно в Казанлък и Стара Загора, предаде  . Ръководителят на групата е развивал и самостоятелна дейност за производство на фалшиви долари и евро. Той вече и бил осъждан като фалшификатор, като е излежал 3 г и половина в затвора. След освобождаването си възстановява отново престъпната си дейност. Оборудва производствен цех в Габрово. Печатната машина, плаките и хартията били с изключително високо качество.", "date": "2017.12.15", "title": "Задържаха петима за производство на фалшиви пари и амфетамини"}
{"url": "https://www.24chasa.bg/novini/article/6614790", "text": "Пътнически влак се сблъска с товарен в петък, в района на град Зволена в централната част на Словакия. Десет души са ранени, предава РИА Новости, като се позовава на информация от местните противопожарни служби. „За щастие, влаковете не са се сблъскали с висока скорост. На мястото пристигнаха коли на бърза помощ. Разминахме се без тежки наранявания“, заяви Душан Ганцко, представител на местната противопожарна служба, цитиран от \"Фокус\". Движението на влаковете в района на аварията е преустановено. Полицията изяснява причините за произшествието.", "date": "2017.12.15", "title": "Два влака се сблъскаха в Словакия, има ранени"}
