{"url": "https://www.24chasa.bg/novini/article/6878692", "text": "Не един, а два ножа е носел със себе си 33-годишният командос от бригада Специални сили в Пловдив младши сержант Ангел Желязков в нощта, когато намушкал в сърцето полицая Добромир Лазаров заради красивата дознателка Люба Алексова. Това се разбра във военния съд, където се гледа искането на прокуратурата за постоянен арест на военния. “Желязков е бил подготвен за фаталната среща с Лазаров на 20 май вечерта. Имал е сгъваем джобен нож и сувенирен, с който е извършено престъплението”, каза обвинителят полк. Ангел Узунов. По думите му полицаят Лазаров е получил множество защитни прорезни рани по ръцете, докато се опитвал да се предпази. Друга е версията на защитата на командоса. Според адвокат Красимир Елдъров полицаят пръв е нападнал. Нанесъл удар с юмрук в лицето на Ангел Желязков, за което е назначена експертиза. Защитникът твърди, че дни преди сблъсъка между двамата Добромир Лазаров се снабдил с телефонния номер на съперника си и започнал да го заплашва. “Ще те убия, педерастче малко”, била една от заканите. Дознателката Люба Алексова е потвърдила за заплахите пред разследващите. При разпита си Ангел Желязков е заявил, че часове преди срещата Добромир Лазаров пак му се обадил. “Къде си бе, нещастник. Къде си, да те намеря и да те претрепя”, крещял в слушалката полицаят. Командосът му отговорил, че не желае да се виждат, за да няма конфликт. Лазаров обаче тръгнал от Сопот, където живее, и пристигнал в Пловдив. В 23, 30 ч причакал Желязков и 32-годишната дознателка Люба Алексова да паркират колата пред блока на военния.   “А, отивате да си спинкате”, избухнал полицаят. Двамата мъже се скарали и сборичкали. Люба е свидетелствала, че при схватката била блъсната и паднала на земята. Затова и не видяла как командосът забива ножа в сърцето на противника си. Пострадалият е успял да измине десетина метра, преди да се строполи на земята. “Какво направи бе, човек”, били последните му думи към Желязков, който се спуснал да му помогне. “Нали ти казах да не идваш, опропасти ми живота”, отговорил военният. Прокурорът Ангел Узунов подчерта, че засега разследващите имат само едно категорично доказателство, че полицаят се е заканвал на съперника си с убийство, и това е било 2-3 дни преди кървавата свада. Обвинителят добави, че жертвата не е била въоръжена Защитникът на военния пък попита къде е тогава пистолетът на Лазаров и защо в събраните материали няма информация за това. Адвокат Елдъров пледира, че клиентът му е бил в ситуация на неизбежна отбрана, както в случая с пловдивския рентгенолог д-р Иван Димитров, който застреля крадеца Георги Джевизов-Плъха. “Не съм имал намерение да се конфронтирам. По всякакъв начин се опитвах да го избегна. Действах при самозащита. Съжалявам”, каза в последната си дума младши сержант Ангел Желязков, който е командир на бойно отделение в бригада Специални сили. 15 негови колеги от ротата дойдоха в съда, за да го подкрепят. “Потресени сме. Ангел не е агресивен. Полицаят го е тормозил. Пръв го е нападнал и той е защитил не само себе си, но и дознателката, която е била с него. Със скръстени ръце ли е трябвало да стои”, попитаха командосите. Bоенният съдия Величка Влашева остави за постоянно в ареста Ангел Желязков, срещу когото е повдигнато обвинение за умишлено убийство.", "date": "2018.05.23", "title": "Командосът, заклал полицая, бил с два ножа (Обзор)"}
{"url": "https://www.24chasa.bg/novini/article/6878559", "text": "Банките, които работят у нас, от 1 януари 2021 г. ще оценяват риска при одобряване на кредити по нови методики и ще следят стриктно за издължаването на кредитополучателите. УС на БНБ, чийто шеф е Димитър Радев, одобри новите правила на Европейския банков орган. Те ще са в сила от 2021 г., ако централната банка не реши да съкрати този срок. Според новите правила банките ще прилагат стандартизиран модел, за да установят кои са източници на риск при различни категории или групи от длъжници. Трезорите трябва да изследват рисковите фактори не само в момента на неизпълнение, но поне една година преди то да настъпи. При отпускането на заеми експертите им трябва да имат предвид чувствителността на рисковите характеристики към икономическите условия, поради което е задължително да се предприемат мерки веднага след появата на значителни разминавания. Всички трезори ще имат рейтингова скала за длъжници, отпускането на заемите трябва да бъде съобразено с мястото на съответния длъжник в нея. Редът за кредитиране не трябва да създава привилегировани длъжници, предвиждат новите условия.", "date": "2018.05.23", "title": "БНБ въвежда нови правила за кредитиране от 2021 година"}
{"url": "https://www.24chasa.bg/novini/article/6878714", "text": "“Тъй като въпрос №7 от матурата по български език и литература предизвика сериозна обществена полемика, се събрахме всички, отговорни за доброто провеждане на зрелостните изпити, и решихме задачата да не се зачита в изпитния вариант.” Това обяви в сряда Таня Михайлова, зам.-министър на образованието, след като два дни експертите на МОН спориха с езиковеди от БАН дали са дали на матурата въпрос с четири погрешни отговора. Задачата носи една точка и ще я получат всички абитуриенти. “Няма драматична грешка в подусловие Б, но тъй като има спорен момент, взехме това решение”, каза Михайлова. Тя обясни как се създават тестовете. Започва се с комисия за изработване на тестови задачи. След това има друга за експертна оценка. Със заповед на министъра определени лица утвърждават изпитните материали за зрелостните изпити. В последните дни преди матура има лица, които окончателно оценявали изпитните варианти. Имаме проверка на задачите на няколко нива, увери Михайлова. Комбинациите били над 11 милиона. Приветствам решението на министерството заради спокойствието на учениците и родителите, каза проф. Светла Коева, шеф на Института за български език при БАН. Според нея в отговора, даден за верен, граматична грешка няма, но изречението създава предпоставки за лоша интерпретация или неразбиране. В изречението имало семантична неточност. Реакцията на министерството закъсня. Трябва да има наказан експерт, реагира късно вчера председателят на ресорната парламентарна комисия Милена Дамянова от ГЕРБ.", "date": "2018.05.23", "title": "Дават на всички точка за въпроса без верен отговор (Обзор)"}
{"url": "https://www.24chasa.bg/novini/article/6878663", "text": "“Относно АЕЦ “Белене” какви ли не теории чух. В момента имаме стока и площадка, в която българският данъкоплатец е вложил над 3,5 млрд. лв. Ако не вземем мерки за тази стока - тя не е домати и краставици, а ядрени реактори, от милиарди ще стане милиони и ще отиде за скрап. Не сме толкова богати, че да можем да си го позволим.” Това заяви премиерът Бойко Борисов в началото на правителствено заседание по повод решението да се поиска парламентът да размрази проекта за втора ядрена централа. Борисов уточнява, че изграждането ще стане без договор за изкупуване на тока и без държавни гаранции. “Трябва ли да стоим, за да се харесаме политически на едни или други и за милиарди оборудване да го унищожим? Отнасяме се единствено със загриженост за това, което българският данъкоплатец е платил вече. Ако ще пращаме реакторите в музей, значи трябва да направим специален, където да ги закараме. Това ще е най-скъпият музей за над 3,5 млрд. лв.”, казва още премиерът. И допълва, че към изграждането на “Белене” има интерес от доста държави. “Само че за да пратя Томислав Дончев или Теменужка Петкова да водят преговори, те първо трябва да имат съответния мандат. Не мога да разбера каква е тази истерия. Ако не водим преговори, няма ли да има обратната истерия”, казва Борисов. Премиерът допълва, че продажбата на оборудването за “Белене” може да стане само с разрешение на производителя. Единственият кандидат за реакторите бил Иран, но с излизането на САЩ от ядреното споразумение и това вече не било възможно. Освен това предлаганата цена била малка - 100 млн. долара. Борисов казва още, че след 15 г. ще има натиск да се затворят реакторите в АЕЦ “Козлодуй” и тогава може да се наложи на България да внася ток. Премиерът коментира и протестите за АЕЦ “Белене”. “Не можах да схвана. Президентът е в Москва, а протестът е срещу мен”, учуди се Борисов. Всички парламентарни групи са склонни да свалят мораториума върху изграждането на централата, установи репортерска проверка.", "date": "2018.05.23", "title": "Борисов: Без “Белене” може да внасяме  (Обзор)"}
{"url": "https://www.24chasa.bg/novini/article/6878727", "text": "Юлия Скрипал оцеля след опит за убийство, за което британските власти обвиняват Русия. Но дъщерята на един от най-известните руски шпиони каза в специално изявление за Ройтерс, че иска да се върне в страната си в дългосрочен план, въпреки отравянето. \"Животът ми се обърна с главата надолу\", каза тя. Юлия и баща й Сергей Скрипал, бивш полковник в руското военно разузнаване, издал на британската служба за външно разузнаване МИ-6 десетки агенти, бяха намерени в безсъзнание на пейка в британския град Солсбъри на 4 март. Трийсет и три годишната Юлия бе 20 дни в кома, предава БТА. \"Събудих се с вестта, че сме били отровени\", каза Скрипал в първата си медийна изява след покушението. Тя се свърза с Ройтерс чрез британската полиция. Юлия Скрипал е в Лондон под закрилата на британската държава и точното й местоположение се пази в тайна. Тя бе изписана от болницата около пет седмици след отравянето. \"Извадихме голям късмет, че и двамата оцеляхме при този опит за убийство. Възстановяването ни е бавно и много болезнено\", каза тя. Юлия каза, че опитва малко по малко да се справи емоционално и физически с опустошителните промени, които са й се случили. \"Искам да помагам на баща ми, докато се възстанови напълно. В дългосрочен план се надявам да се върна у дома в моята страна. \", заяви тя. Скрипал говори пред камерата на руски и представи комюнике на руски и английски, което казва, че е написано от нея. Тя сложи подписа си под двата документа, след като направи изявлението и отказа да отговори на въпроси, след като говори пред камерата.", "date": "2018.05.23", "title": "Юлия Скрипал: Покушението обърна живота ми с главата надолу (Снимки)"}
{"url": "https://www.24chasa.bg/novini/article/6878717", "text": "Франция се задължи да построи завод за производство на части за самолетите “Ербъс” в Пловдив, а в замяна България ще спре арбитражния си иск на стойност 18 млн. евро срещу “Ербъс хеликоптерс”. Това предвижда спогодба, която вчера подписаха вицепремиерът и министър на отбраната Красимир Каракачанов и вицепрезидентът на “Ербъс Хеликоптерс” Серж Дюран. Заводът за самолетни части ще е в Пловдив, неговата първа копка вече бе направена. През първите три години в него трябва да бъдат назначени поне 300 български работници, а в следващите бройката им е възможно да нарасне до 800 души, предвижда спогодбата. Освен това “Ербъс Хеликоптерс” за ползване от Военноморските сили на България , обясниха от Министерството на отбраната. Хеликоптерът ще се ползва за спасителни мисии в морето. България заведе арбитражно дело срещу “Ербъс Хеликоптерс” заради неизпълнени ангажименти по договора за доставка на хеликоптери “Кугър” и “Пантер” от 2005 г. Тогава МО закупи 12 хеликоптера “Кугър” и 6 “Пантер” за 383 млн. лв. Според анализ на министерството от пазарната. Впоследствие първото правителство на ГЕРБ намали поръчката, като отряза 3 от хеликоптерите “Пантер”. Впоследствие доставчикът не осигури част от резервните части, не бяха изпълнени и компенсаторните инвестиции в България. Заради това през 2016 г. България подаде иск срещу “Ербъс Хеликоптерс” в арбитражния съд в Париж за сумата от 18 млн. евро. Сегашният екип в МО обаче се опасяваше, че България може да загуби делото. Заради това започна и преговори с компанията за сключване на споразумение, което да спре арбитражното дело.", "date": "2018.05.23", "title": "“Ербъс” плаща със завод 18 млн. евро дълг към България (Обзор)"}
{"url": "https://www.24chasa.bg/novini/article/6878736", "text": "Президентът на Италия Серджо Матарела даде мандат на новодошлия в политиката Джузепе Конте да оглави коалиционно правителство на крайнодясната партия \"Лига\" и антисистемното Движение \"Пет звезди\", предаде Ройтерс. Конте, който е професор по право във Флоренция, трябва да състави списък от министри и да го представи за одобрение на президента, преди кабинетът да положи клетва, предава БТА. Италия изпадна в задънена улица след изборите през март, на които никоя политическа сила не можа да получи мнозинство в парламента. След седмици безрезултатни преговори между различни политически партии, \"Пет звезди\" и \"Лигата\" най-накрая се договориха в петък да управляват заедно. Те се зарекоха, че ще се опълчат на правилата на ЕС за валутния съюз, финансовата дисциплина и имиграцията. Конте е подкрепен от \"Пет звезди\", но не заема изборна длъжност и няма политически или мениджърски опит, посочва Ройтерс. Критици казват, че има опасност той да бъде изключително слаб лидер, без особено влияние върху коалиционните си партньори. Конте заяви, че правителството му ще защитава интересите на обикновените италианци, но призна, че трябва да спазва европейските и международните задължения на Италия. \"Сега се готвя да браня интересите на всички италианци пред всички европейски и международни инстанции чрез водене на диалог с европейските институции и с представителите на другите страни. Искам да бъда адвокат, който ще защитава италианския народ\", каза той пред журналисти, след като Матарела му връчи мандата. \"Съзнавам необходимостта да потвърдя мястото на Италия в Европа и в света\", добави той след продължилия час и половина разговор с президента, предаде Франс прес. Той увери, че е участвал в разработването на общата управленска програма, която обръща гръб на строгите икономии и иска предоговаряне на европейските договори.", "date": "2018.05.23", "title": "Конте получи мандат от Матарела да оглави коалиционно правителство на \"Лигата\" и Движение \"Пет звезди\""}
{"url": "https://www.24chasa.bg/novini/article/6878739", "text": "Международният валутен фонд (МВФ) запази прогнозата си за икономически растеж на Русия от 1,7 на сто през 2018 година въпреки санкциите, заяви пред журналисти ръководителят на мисията на фонда в Москва Ернесто Рамирес Риго, цитиран от ТАСС. По думите му в страната действат няколко различни фактора, санкциите не са единствените, които влияят на макроикономическата ситуация. Фондът е на мнение, че не разполага с достатъчно информация, за да преразглежда прогнозите си, допълни Рамирес, предава БТА. Освен това според него цената на петрола нараства повече от очакваното и това компенсира въздействието на санкциите. МВФ смята за необходимо да се доведат докрай мерките за прочистване на банковата система в Русия предвид оздравяването на няколко големи чатни банки през 2017 година, се казва в документ на институцията. В резултат на това оздравяване се е увеличил делът на държавното участие в сектора, възникнали са въпроси за адекватността на финансовата отчетност и е станала още по-очевидна необходимостта от по-нататъшно усъвършенстване на надзора, е посочено в документа. В доклад на Световната банка, цитиран от ТАСС, се казва, че възстановяването на икономиката на Русия продължава на фона на относително високите цени на петрола, което подобрява макроикономическата стабилност, но перспективите за увеличение на БВП в периода 2018-2020 година са ограничени в рамките на 1,5-1,5 на сто годишно. При все това в краткосрочна перспектива тези прогнози могат да се променят под влияние на динамиката на цените на петрола, е посочено в документа.", "date": "2018.05.23", "title": "МВФ запази прогнозата си за икономически растеж от 1,7% в Русия въпреки санкциите"}
{"url": "https://www.24chasa.bg/novini/article/6878764", "text": "Семейството на убитата малтийска журналистка Дафне Каруана Галиция е предало през април два нейни лаптопа и три харддиска на германската федерална полиция, разкри днес журналистическа организация, цитирана от ДПА. Информацията бе съобщена от в. \"Зюддойче цайтунг\", който е партньор в т.нар. \"Проект Дафне\", журналистическа инициатива за продължаване на делото на журналистката, която бе убита през октомври, предава БТА. Преди това семейството е отказало да даде лаптопите на малтийските следователи с мотива, че Каруана Галиция не е вярвала на местната полиция. Вместо това на малтийските органи, разследващи убийството, е бил даден лаптоп, използван за последен път от журналистката през 2015 г. Лаптопите са в центъра на правен спор, след като един от заподозрените за убийството, Алфред Деджорджо, внесе жалба заради отказа на семейството да осигури достъп на разследващите органи до оборудването. Деджорджо, брат му Джордж и трети мъж на име Винс Мускат, са обвинени, че са убили журналистката с кола бомба на 16 октомври. Германската полиция е уведомила малтийски магистрат, че се е сдобила с лаптопите, съобщи изданието \"Таймс ъв Малта\".", "date": "2018.05.23", "title": "Лаптопите на убитата малтийска журналистка са били предадени на германската полиция"}
{"url": "https://www.24chasa.bg/novini/article/6878549", "text": "Брюксел обяви допълнително изискване за влизане в еврозоната - членство в банковия съюз. Това съобщи зам.- председателят на ЕК Валдис Домбровскис малко след като ЕЦБ пусна доклада си за конвергенцията на държавите кандидатки. Той се мотивира с поуките от кризата, които изисквали строг надзор над финансовия сектор. Домбровскис заяви, че ЕК приветства желанието ни за членство, обеща финансова помощ за това, но подчерта, че следващите стъпки трябва да ни посочи ЕЦБ. Още преди изявлението от Брюксел в публични изказвания финансовият министър Владислав Горанов заяви, че сме “готови в деня след евентуално одобрение на присъединяването на лева към валутния механизъм да кандидатстваме и в банковия съюз” На финансов форум в София подуправителят на БНБ Калин Христов изложи подробно причините България да се отнася силно резервирано към подобни “неустоими предложения”. България и още шест държави - кандидатки за еврозоната, не покриват всички критерии за еврозоната. Това е записано в доклада на ЕЦБ. Освен за нас оценки има за Чехия, Хърватия, Унгария, Полша, Румъния и Швеция. България покрива 5 от 7-те критерия за членство, пише в доклада. Инфлацията ни е под средната за ЕС, бюджетният ни дефицит - под изискваните 3%, коефициентът на дълга не надвишава 60% от БВП, а дългосрочните лихвени проценти са под изискваните 3,2%. България и Хърватия са двете държави, в които националната валута е стабилна, е записано в доклада. Тъй като обаче не сме в чакалнята пред еврозоната, ЕЦБ смята, че не сме покрили този критерий. Документът отбелязва напредъка ни в макроикономическата стабилност, но посочва, че няма гаранции за натрупване на дисбаланси. ЕЦБ има опасения за институционалната, финансовата и персоналната независимост на БНБ и на нейния гуверньор, е записано в доклада. Проблем остава и законовата рамка за контрол над финансовите институции и тяхното преструктуриране.", "date": "2018.05.23", "title": "ЕК: Първо в банковия съюз, след това приемате еврото (Обзор)"}
{"url": "https://www.24chasa.bg/novini/article/6878793", "text": "Американският държавен секретар Майк Помпейо каза, че САЩ са готови да се откажат от преговори със Северна Корея, ако предстоящите разговори за програмата й за ядрени оръжия тръгнат в грешна посока, предаде Ройтерс. \"Лоша сделка не е вариант\", каза Помпейо във встъпителните си думи на изслушване в комисията по външни работи в камарата на представителите на американския Конгрес. \"Американският народ разчита на нас да свършим работата както трябва. Ако правилната сделка не е на масата, ние съответно ще си тръгнем\", предава БТА. Помпейо посочи, че американската кампания за оказване на натиск върху Пхенян заедно с партньори на САЩ дава резултат. \"Отношението ни няма да се промени докато не видим заслужаващи доверие стъпки към завършено, достъпно за проверка и необратимо освобождаване на Корейския полуостров от ядрено оръжие\", каза държавният секретар. В отговор на въпрос Помпейо увери, че САЩ нямат намерение да правят отстъпки на Пхенян на срещата на президента Доналд Тръмп с лидера на КНДР Ким Чен-ун, планирана за 12 юни в Сингапур. По отношение на ядрената програма на Иран Помпейо каза, че правителството на президента Тръмп смята да работи с \"колкото може повече партньори, приятели и съюзници\", за да спре всички ядрени и неядрени заплахи, идващи от Техеран. По отношение на Русия Помпейо изтъкна, че Вашингтон няма да търпи руска намеса в междинните избори за Конгрес тази година, предаде Асошиейтед прес. Държавният секретар уточни, че правителството на президента Тръмп ще \"предприеме всички подходящи контрамерки\", за да се бори с \"непреставащите усилия\" на Русия да се намесва във вота през ноември. Помпейо призна, че засега САЩ не са в състояние да приложат \"ефикасно възпиране\", което да спре тези руски усилия.", "date": "2018.05.23", "title": "Помпейо: САЩ няма да приемат\n\"лоша сделка\" с Пхенян"}
{"url": "https://www.24chasa.bg/novini/article/6878799", "text": "Според Годишника на световната конкурентоспособност - 2018 на Института за развитие на управлението /IMD, Швейцария/ българската икономика, теглена от ЕС, продължава бавно да се възстановява, но без да блести. През 2018 г. България заема 48-мо място от 63 страни, което е подобрение със седем позиции спрямо 2015 г., но влошаване спрямо 2007 г.. Българската икономика остава сред най-неконкурентоспособните. Дългосрочните фактори на конкурентоспособност на българската икономика остават устойчиво ниски, което прави вероятността за пробив в близките години много малка, без съществена корекция в политиките на българските правителствени и бизнес лидери. Това се посочва в прессъобщение за ежегодната Оценка на конкурентоспособността на българската икономика на Центъра за изследване на демокрацията и на Института за развитие на управлението, Швейцариям, предава БТА. Като мерки за повишаване на конкурентоспособността са посочени подобряване на ефективността на съдебната власт и публичната администрация; пренасочване на повече квалифицирана работна ръка от публичния към частния сектор; насочване на повече финансиране от ЕС към професионално образование; приоритизиране на развитието на националната система за иновации в законов, както и в бюджетен аспект; завишаване на прозрачността и европейската интеграция в българската енергийна система. Бизнесът продължава да оценява като сериозен проблем изтичането на мозъци. За четвърта поредна година данните за общата и младежката безработица бележат понижение, като важна причина остава напускането на страната от много млади хора. Това, в комбинация с ниското равнище на заплащане в сравнение с Европа, в повечето сектори продължава да създава предпоставки за изтичане на квалифицирани кадри зад граница и увеличение на дела на скритата икономика в България. Тежестта от спазването на регулациите и липсата на одитна култура и добри счетоводни практики също са посочени от бизнеса като значителни пречки. Още веднъж се потвърждава нуждата от увеличаване на международния опит, адаптивността и гъвкавостта на българските фирми. Същевременно България се нарежда сред водещите места по инвестиции в телекомуникациите, комуникационни технологии и дигитални умения, което показва потенциала за развитие на таланти и високо обучени кадри, при наличие на необходимите политики, добро управление и инфраструктура. По данни на Годишника на световната конкурентоспособност - 2018, положително се оценяват размерът на данък печалба, общият размер на корпоративните и лични данъци, размерът на правителствения дълг, възможността за бързо и безпроблемно регистриране на нови фирми и регулациите на пазара на труда.", "date": "2018.05.23", "title": "Институтът за развитие на управлението: Българската икономика се възстановява, без да блести"}
{"url": "https://www.24chasa.bg/novini/article/6878630", "text": "Министърът на отбраната на Черна гора Предраг Бошкович заяви днес, че на територията на страната няма да се създават бази на НАТО, а планираният военен полигон в планината Синяевина няма да застраши растителния и животинския свят в района, предаде Танюг. Министърът направи това изявление, за да разсее опасенията на част от опозицията и неправителствения сектор, както и на местни жители, че проект на правителството за създаване на учебен стрелкови полигон в планината Синяевина за нуждите на армията ще засегне трайно околната среда. Изказани бяха предположения, че полигонът ще попречи на селското стопанство и туризма в района, а някои дори изразиха съмнение, че зад този проект се крие евентуално намерение за създаване на натовски бази, предаде БТА. Бошкович каза, че правителството още не е взело окончателно решение за полигона и изчаква резултатите от проучване за ефекта му върху околната среда. Той обаче изтъкна, че не се планира на този полигон да се унищожават излишно оръжие или вредни отпадъци, а теренът ще се използва само за учебна стрелба.", "date": "2018.05.23", "title": "Министърът на отбраната на Черна гора: В страната няма да има бази на НАТО"}
{"url": "https://www.24chasa.bg/novini/article/6878633", "text": "Палестина се присъедини към още две агенции на ООН, съобщи днес пред Съвета за сигурност координаторът на световната организация за Близкия изток Николай Младенов, цитиран от Франс прес. Това са Конференцията на ООН за търговия и развитие и Организацията на обединените нации за промишлено развитие. Базираната в Женева Конференция на ООН за търговия и развитие е помощен орган на Общото събрание, чиято цел е да интегрира развиващите се страни в световната икономика. Базираната във Виена Организация на обединените нации за промишлено развитие е натоварена със задачата да насърчава промишлеността с цел устойчиво развитие и намаляване на бедността. Палестина има статут на държава наблюдател нечлен на ООН от 2012 г. и досега се е присъединила към над 50 международни организации и споразумения по данни на палестинското външно министерство. Сред тях са Международния наказателен съд и ЮНЕСКО, предаде БТА. Младенов призова на ежемесечното заседание на Съвета за сигурност за Близкия изток да бъдат предприети спешни действия, за да се избегне нова израелско-палестинска война заради насилието в ивицата Газа, предаде Асошиейтед прес. Според Младенов Газа е част от \"по-големия пъзел\", свързан с нуждата за обединение на всички палестинци и за връщането на израелци и палестинци обратно на масата за преговори.", "date": "2018.05.23", "title": "Палестина се присъедини към още две агенции на ООН"}
{"url": "https://www.24chasa.bg/novini/article/6878635", "text": "Египетски археолози откриха останки от голяма сграда от гръцко-римската епоха на север от Кайро, съобщи Асошиейтед прес. Сградата е построена с червени тухли. Открита е на археологическия обект Са ел-Хагар в провинция Гарбия, предаде БТА. Археолозите са намерили златна монета с лика на Птолемей Трети, управлявал Египет през 3-и век пр. н. е. Монетата е изсечена от Птолемей Четвърти в памет на баща му. На обекта е намерена също керамика и керамични статуетки, бронзови сечива и малка фигурка на овен. Египет се надява новите археологически открития да дадат тласък на туризма, пострадал от безредиците в страната след въстанието през 2011 г.", "date": "2018.05.23", "title": "Археолози откриха сграда от гръцко-римската епоха в Египет"}
{"url": "https://www.24chasa.bg/novini/article/6878641", "text": "Европейските държави ще останат обединени в решимостта си да се придържат към подписаното през 2015 г. ядрено споразумение с Иран, въпреки решението на Вашингтон да се оттегли от него. Това заяви пред репортери във Вашингтон германският външен министър Хайко Маас, цитиран от Ройтерс. Маас каза, че е разяснил германската и европейската позиция в откровен, но градивен разговор с президентския съветник по националната сигурност Джон Болтън и подчертал, че е важно да се избегне всякакво подновяване на ядрената дейност на Иран, предаде БТА. \"Европа е много, много единна в становището си по ядреното споразумение с Иран и това няма да се промени\", каза Маас, който трябва по-късно да се срещне с американския държавен секретар Майк Помпейо.", "date": "2018.05.23", "title": "Хайко Маас в САЩ: Европа ще остане единна \nза ядрената сделка с Иран"}
{"url": "https://www.24chasa.bg/novini/article/6878611", "text": "Германските власти евакуираха жителите на централна част в източния град Дрезден заради неексплоадирала бомба от Втората световна война, намерена при строителни работи, предаде Асошиейтед прес. Властите съобщиха, че днес са евакуирани около 8700 души, които живеят и работят в район около централната железопътна гара, докато сапьори работеха по обезвреждането на 250-килограмовата британска бомба, открита предния ден. Градските власти предупредиха, че не се знае колко време ще отнеме обезвреждането, защото бомбата се е оказала със сложно взривно устройство, предаде БТА. Голяма част от Дрезден беше превърнат в руини при бомбардировките на съюзниците през Втората световна война, обезсмъртени в известния роман на американеца Кърт Вонегът \"Кланица 5\". Повече от 70 години след края на войната, при строителство в германски градове все още редовно са откривани неизбухнали бомби.", "date": "2018.05.23", "title": "Евакуираха централен район в Дрезден заради бомба от Втората световна война"}
{"url": "https://www.24chasa.bg/novini/article/6878614", "text": "Френският президент Еманюел Макрон се срещна с ръководителите на около 60 технологични компании, сред които Фейсбук, Юбър, Ай Би Ем и Майкрософт, съобщиха световните агенции. Основните теми на конференцията бяха защитата на личните данни, правата на работниците, данъчните регулации и как интернет гигантите могат да използват глобалното си влияние за общото благо. Тази среща бе организирана в момент, когато Фейсбук, Гугъл и други онлайн гиганти са възприемани все повече като хищници, които злоупотребяват с лични данни, избягват данъчно облагане и задушават конкуренцията, отбеляза Асошиейтед прес. Френският президент направи кратко обръщение на английски пред гостите си, събрали се в градината на Елисейския дворец. Сред тях бяха главните изпълнителни директори на международни компании, включително Марк Зукърбърг (Фейсбук), Сатя Надела (Майкрософт) и Дара Хосровшахи (Юбър), както и шефове на френски компании. \"Няма безплатен обяд\", пошегува се Макрон и изрази очакване за \"откровени и директни\" разговори за решаване на колективни въпроси като климатичните промени и неравенствата, предаде БТА. Макрон, чиято страна се бори за по-голямо данъчно облагане на големите интернет компании, каза на гостите преди закрития за медии обяд, че \"гратисчийството\" не е редно и че трябва да се мисли за общото благо. Той е един от най-отявлените критици в Европа на данъчните схеми, използвани от тези компании, които лишават ежегодно правителствата от милиарди евро от потенциални данъчни приходи. Макрон защити и агресивен нов европейски регламент за личните данни, който влиза в сила тази седмица и дава на европейците повече контрол какво компаниите могат да правят с данните от техните публикации, кликове и търсения.", "date": "2018.05.23", "title": "Макрон: Гратисчийството не е редно, трябва да се мисли за общото благо"}
{"url": "https://www.24chasa.bg/novini/article/6878617", "text": "Директорът на Главна дирекция „Пожарна безопасност и защита на населението“ главен комисар Николай Николов и кметът на София Йорданка Фандъкова получиха приза „Закрилник на надеждата“. Плакетите им бяха връчени днес от директора на болница „Надежда“ д-р Анелия Рачева, съобщиха от МВР. Поводът за отличието е реакцията на столичните пожарникари и екипите на общината при потушаването на огнената стихия, разразила се на 4-и май в близост до здравното заведение. Тези плакети са израз на нашата благодарност за оказаното съдействие и проявените съпричастност и професионализъм по време на потушаването на пожара в близост до болница „Надежда“, каза по време на срещата д-р Анелия Рачева. Припомняме, че по време на пожара в стационара на МБАЛ “Надежда“ имаше 67 пациенти, 29 от които новородени бебета. Бързата реакция и добрата координация между всички институции, участващи в потушаването на пожара, предотвратиха допълнителни инциденти и осигуриха спокойствието и сигурността на пациентите.", "date": "2018.05.23", "title": "Приз \"Закрилник на надеждата\" за главен комисар Николай Николов"}
{"url": "https://www.24chasa.bg/novini/article/6878623", "text": "На 22 и 23 май 2018 г. Българското председателство на Съвета на Европейския съюз бе домакин в София на министерска среща ЕС-САЩ в областта на правосъдието и вътрешните работи. Срещата затвърди дългогодишното ползотворно сътрудничество между Съединените американски щати и Европейския съюз по въпросите на правосъдието и вътрешните работи, както и важността на общия отговор на съвместни заплахи, свързани със сигурността, съобщиха от пресцентъра на МВР. Съединените щати бяха представени от главния прокурор на САЩ, Джеф Сешънс, и от изпълняващата длъжността заместник-секретар по вътрешна сигурност, Клеър Грейди. Европейският съюз, който бе домакин на срещата, бе представен от комисаря по миграция, вътрешни работи и гражданство Димитрис Аврамопулос, комисаря по правосъдие, потребители и равенство на половете Вера Юрова, комисаря по сигурността на Съюза Джулиан Кинг, както и от българския министър на вътрешните работи Валентин Радев и българския министър на правосъдието Цецка Цачева, австрийския федерален министър на вътрешните работи Херберт Кикл и австрийския федерален министър за конституционни въпроси, реформите, дерегулацията и правосъдието Йозеф Мозер като настоящо и бъдещо председателства на Съвета на Европейския съюз. Европейският съюз и Съединените щати обсъдиха общите усилия за борба с тероризма, с акцент върху ефективното споделяне на информация, превенцията на радикализацията и употребата на Интернет за целите на тероризма, както и бдителността по отношение на авиационната сигурност и химичните, биологичните, радиологичните и ядрените заплахи и взривните вещества, особено във връзка с нарастващите химически заплахи във въздушния транспорт и на обществени места. По отношение на обмена на информация за резервационните данни на пътниците, участниците в срещата подчертаха важността на този обмен и отбелязаха предстоящото развитие в отделните дискусии по тази тема във формат ЕС-Канада. Участниците постигнаха съгласие да продължат обсъждането на темата за резервационните данни на пътниците по време на следващата министерска среща ЕС-САЩ, която ще се проведе през втората половина на 2018 г. в САЩ. Участниците обсъдиха и сътрудничеството между службите за сигурност и правоприлагащите органи в киберпространството, потвърждавайки колко е важно да бъде осигурен бърз достъп до електронни доказателства на правоприлагащите и съдебните органи, като същевременно се гарантират личната неприкосновеност и гражданските свободи. По подобен начин те подчертаха и необходимостта от запазване на сигурно, отворено и безопасно киберпространство за насърчаване на икономическото и социалното развитие и обмениха идеи как по най-добър начин да отговорят на това нарастващо предизвикателство. Европейският съюз и Съединените щати обмениха и информация за развитието на процесите в областите на миграцията, граничното управление и съответните визови политики. Европейският съюз предостави актуална информация за миграционните тенденции в Европа и текущите инициативи за укрепване на управлението на своите външни граници. Европейският съюз и Съединените щати направиха преглед на направеното до момента от страна на ЕС и САЩ, включително от петте заинтересовани държави членки на ЕС, по отношение на постигането на законоустановените изисквания на Програмата за безвизови пътувания, за да се разгледа тяхното включване. Двете страни отчетоха и необходимостта от засилване на оперативното сътрудничество, с цел ефективна превенция и премахване на контрабандата на мигранти и трафика на хора, и обсъдиха важното значение на системите за сигурна и законна имиграция, Накрая Съединените щати и Европейският съюз се спряха на важността от осигуряването на бърз обмен на финансова информация и подобряването на ефективността на финансовите разследвания. Европейският съюз и Съединените щати обсъдиха най-новите тенденции в тези области и споделиха добри практики, с цел засилване на общото противодействие на изпирането на пари и финансирането на тероризма. Подчертавайки напредъка в тези ключови области от взаимен интерес и изтъквайки отново, че за да се отговори на глобалните заплахи пред сигурността, са необходими общи решения, Европейският съюз и Съединените щати изразиха готовност да се срещнат отново през втората половина на 2018 г. във Вашингтон, окръг Колумбия.", "date": "2018.05.23", "title": "Министрите Цачева и Радев на среща ЕС-САЩ относно правосъдието и вътрешните работи"}
{"url": "https://www.24chasa.bg/novini/article/6878626", "text": "И аз не знам как стана. Мисля, че затова ми е счупена ръката – от стискане на волана. Това заяви пред   Михаил Трайков, шофьорът на автобуса, блъснат от тир на автомагистрала \"Тракия\". Трайков е с над 20-години професионален стаж. Пръв се качва в автобуса и слиза последен. \"Пътниците, най-важни са пътниците. Аз не можех да изляза. Казах им да отворят аварийни кранове да излязат те. Аз излязох последен”, разказва той. Хората в рейса са много по-уязвими, тъй като в градския транспорт предпазни колани няма. Още на място разследващите полицаи изтъкнаха ролята и късмета на шофьора, който е предотвратил преобръщане на автобуса. Трайков очаква операция. Според него турският тираджия вероятно е заспал – инцидентът става на равно, при хубаво време. Веднага щом го чува по телефона, към мястото тръгва шефът на гаража му Емил Ботев. „Каза ,че двама души лежат на пода и не мърдат. Много беше притеснен, много беше уплашен”, разказа той. Според него в случая е имало поне малко късмет – автобусът се е подпрял на отводнителна канавка и това също е спомогнало да не се преобърне Тази сутрин тир изхвърли от пътя автобус на градския транспорт в София. 12 души пострадаха при катастрофата. Двама от пътниците са ранени тежко и са настанени с опасност за живота в Окръжна болница. Инцидентът стана на магистрала \"Тракия\" на входа на София. Автобусът по линия номер 7 се е движел към столицата, когато е застигнат от тир с турска регистрация. Бута го над 30 метра. В момента на удара в автобуса са се возели 25 души, сред тях – и деца. Те са пътували от село Лозен за София. Трима от пострадалите са в ИСУЛ, на четирима е оказана спешна помощ в „Пирогов”. Тежко ранените са настанени в болница \"Света Анна\". „От тях двама са в тежко състояние. Хоспитализирани са в реанимация ,другите са настанени в хирургична клиника, в нехирургична клиника”, каза началникът на спешното отделение Анна Николова. Шофьорът на тира – Гьокхан Кахриман, е в ареста.", "date": "2018.05.23", "title": "Шофьорът на автобуса, блъснат от тир на \"Тракия\": Счупена ми е ръката"}
{"url": "https://www.24chasa.bg/novini/article/6878642", "text": "Китайски инвеститори проявяват интерес към изграждането на тунел под Шипка и АМ \"Черно море\". Това стана ясно на Четвъртата международна конференция \"Инвестиции и инфраструктура в Северна България\", която се състоя днес в Луковит. Форумът беше организиран от Камарата на строителите в България /КСБ/ и Искра Михайлова, председател на Комисията по регионално развитие към Европейския парламент, предава БТА. На дискусионна кръгла маса Михайлова, заместник-министрите на регионалното развитие и благоустройството Малина Крумова и на околната среда и водите Красимир Живков, представители на институции, браншови организации, областни управители и кметове на общини обсъдиха възможности за развитие на региона и механизми за използване на финансови инструменти. Инж. Светослав Глосов, член на УС на Агенция \"Пътна инфраструктура\" и почетен председател на КСБ, каза, че интересът на китайските инвеститори към двата инфраструктурни обекта е от месец и се очаква те да заявят писмено този интерес, за да може да се подпише меморандум или друга форма за изграждането им. Глосов поясни, че тунелът под Шипка ще облекчи движението между двете граници на страната. Той е приоритетен проект в управленската програма на правителството за периода 2017 - 2021 г. Тунелът ще е с дължина 3,2 км. и ще е най-дългият у нас, каза още Светослав Глосов. Той добави, че на експертен съвет е бил приет първият проектен етап, както инженерно-геоложкия доклад, местоположението на порталите на тунела и други технически компоненти. Председателят на УС на КСБ инж. Илия Терзиев посочи, че е необходима промяна в Законите за обществените поръчки и устройство на територията, за да се облекчи работата на строителните фирми и общините. По думите му, затруднения за тях създавали и липсата на достатъчен капацитет, високите цени и обжалването на обществените поръчки, както и недостигът на кадри в бранша.", "date": "2018.05.23", "title": "Китайски инвеститори с интерес към\nтунела под Шипка и АМ \"Черно море\""}
{"url": "https://www.24chasa.bg/novini/article/6878576", "text": "Българското винопроизводство се развива в унисон със съвременните световни тенденции. Това беше общото заключение на световните винени експерти, посетили страната ни през месец май. Те първи опитаха най-новите попълнения в портфолиото на една от модерните родни изби New Bloom Winery. Сред винените специалисти бяха двама Master of wine, един Master of Sommelier и членове на журито на големи международни конкурси, винени журналисти и търговци. Дегустацията на вината води главният енолог на избата Владимир Влъчков. В нея се включиха Константинос Лазаракис, Master of wine от Гърция, граф Джон Умберто Салви, английски Master of Wine, както и Иса Бал, Master of Sommelier и носител на титлата “Най-добър сомелиер на Европа”. На ексклузивната вечеря избата от град Съединение представи модерния прочит на класическите и познати сортове като Совиньон Блан, Шардоне, Каберне Совиньон заедно с нестандартни и малко известни винени разновидности като Регент. Експертите опитаха новите вина в серията Face-to Face (F2F) – едносортов Совиньон Блан 2017, розе F2F от Каберне Совиньон и Марселан, както и елегантно Шардоне, реколта 2016, в същата серия, отлежало в дъбови бъчви. Те дегустираха също златния медалист от Mundus Vini - New Bloom от сорта Регент. Интересен факт е, че New Bloom Winery са първите и единствени засега у нас, които работят с този сорт, както и с друг интересен немски представител Дорнфелдер. За първи път от избата показаха естествено пенливо вино, направено по традиционен метод. Именно така се произвеждат толкова ценените от познавачите шампански вина във Франция. За направата му в New Bloom Winery използват 100% Шардоне, реколтата е 2015. “За нас най-водещото нещо е вкусът на виното Целта ни винаги е била да правим вкусни вина, с добра хармония, баланс и елегантност”, сподели Владимир Влъчков по време на представянето. Избата разполага с близо 6000 дка собствени лозя в Тракийската низина. Лозовите масиви на New Bloom са на над 10 години, като засаждането на различните сортове е започнало през 2005 година. “Лице-в-лице” с новите тенденции Световните експерти опитаха и двете нови “лица” на избата, включени в серията Face-to-Face (F2F - лице-в-лице), които от началото на годината обраха редица международни отличия. Бялото вино от Совиньон Блан тази година спечели сребърен медал Mundus Vini и сребро от Vinalies Internationales. Розето под същата марка от сортовете Каберне Совиньон и Марселан пък бе наградено със Златен ритон на Винария 2018 и също има сребърен медал от Mundus Vini 2018. Стилът на розето F2F е в светлината на класиката в жанра - нежен розов нюанс, елегантен вкус и екзотичен дъх, специално за познавачите и ценителите на hаut de gamme (високото качество), оцениха го винените специалисти. При F2F Шардоне избата демонстрира елегантното използване на дъбови бъчви, без дъбът да приватизира изцяло сортовия характер на виното. Точно в тази посока са и световните винени тенденции. Отлежаването в дъбови нови и по-стари бъчви е между 6 и 8 месеца. Международните специалисти по виното се интересуваха колко дълъг е животът на едно такова Шардоне от България. “Всичко зависи от стреса, който е понесло гроздето – т.e. дали е било много топло времето, или са валели много дъждове. Замерванията ни и усилията, които положихме още на лозето, ни дават основание да вярваме, че сме създали продукт с дълъг живот”, отговори главният енолог на New Bloom Winery. Новите вина Face-to-Face отразяват и различната линия, която следва винарната в последните години - да прави вина с подчертаване на плодовия характер, съзвучен с барикова зрялост. Регентът на Тракия Дегустацията продължи с опитване на виното от едноименната серия New Bloom от сорта Регент. За първи път избата лансира на пазара продукт, изцяло от този немски сорт - досега го ползваше в различни купажи. Резултатът е наистина впечатляващ. Още от пръв поглед виното грабва с богат тъмнорубинен цвят. На нос може да се усети аромат на тъмни плодове с нюанси на арония, черна череша, касис и синя слива. А вкусът е с отлична хармония на плод и бариков финес, сатенена мекота и апетитен финал. Това вино представя силата на Тракийската низина да отключва неочакван потенциал в дори малко известни немски сортове, селектирани за по-хладния германски климат като Регент. Другият интересен немски сорт, с който работи New Bloom Winery, е Дорнфелдер. Тези сортове са селектирани така, че червеното грозде да узрее в по-студения климат и да натрупа багрилна материя. Те са много интересни като аромати и вкус, малко по-различни от класическите Каберне Совиньон и Каберне Фран, и могат да се сравнят с Пино Ноар като аромат и мекота, а като обагреност - със Сира. От избата споделиха още, че дори техни партньори от Германия остават силно впечатлени от постигнатите резултати с Регент и Дорнфелдер в условията на Тракия. В края на вечерята New Bloom Winery представи ексклузивно първото си естествено пенливо вино, Шардоне, 2015. То е направено по т.нар. традиционен метод, по който работят най-добрите френски изби. Той е най-сложният, най-трудоемък и изискващ най-много време процес. Очаква се избата да пусне на пазара пенливото вино до края на годината. Българското винарство се развива в правилната посока. Ако усилията ви да представяте модерен прочит на класически френски сортове, да експериментирате с нетрадиционни такива, да прилагате най-модерните практики без компромиси продължат, все повече хора ще говорят за България като висококачествен винопроизводител - около това мнение категорично се обединиха винените специалисти.", "date": "2018.05.23", "title": "New Bloom Winery представи модерното лице на българското вино пред световни топексперти"}
{"url": "https://www.24chasa.bg/novini/article/6878676", "text": "В Конвергентните доклади, които оценяват готовността на държавите за членство в еврозоната, България продължава устойчиво да покрива четирите числови критерия за членство, а именно тези за ценова стабилност (инфлация), стабилност на публичните финанси (бюджетно салдо и държавен дълг) и за дългосрочния лихвен процент. Това се посочва в периодичните Конвергентни доклади за 2018 г. на Европейската централна банка (ЕЦБ) и на Европейската комисия, огласени от Министерството на финансите. Потвърдени са заключенията на предходните доклади от 2016 г., че страната ни покрива всички числови критерии на еврозоната, предава БТА. България успешно изпълнява критерия за ценова стабилност, като с данни до март 2018 г. стойността на 12-месечната средна инфлация е 1,4 на сто при референтна стойност от 1,9 на сто. Бюджетното салдо през 2017 г. е положително в размер на 0,9 на сто от БВП, при дефинирано ограничение за дефицита на сектор \"Държавно управление\" до 3 на сто от БВП, а съотношението на брутния държавен дълг към БВП от 25,4 на сто е значително под референтната стойност от 60 на сто, като сме на трето място сред страните в ЕС с най-ниска държавна задлъжнялост. Средният дългосрочен лихвен процент на България за периода април 2017 - март 2018 г. е 1,4 на сто и също е под референтната стойност от 3,2 на сто. По отношение на критерия за динамиката на валутния курс, българският лев не участва в механизма на обменните курсове на Европейската парична система - Валутен механизъм II (ВМ II), но е фиксиран в рамките на действащия режим на паричен съвет при официален разменен курс от 1,95583 лева за едно евро, поради което за периода от 4 май 2016 г. до 3 май 2018 г. не показва отклонение. Страната ще покрие този критерий, когато българският лев се присъедини във ВМ II. В контекста на пълноправното ни членство в еврозоната, препоръчва се България да продължи стъпките си към осигуряването на стабилна среда за устойчива конвергенция чрез структурни реформи и икономически политики, ориентирани към стабилност.", "date": "2018.05.23", "title": "България продължава да покрива\nчисловите критерии за членство в еврозоната, според докладите на ЕЦБ и ЕК"}
{"url": "https://www.24chasa.bg/novini/article/6878678", "text": "Косовският парламент е изправен пред критики от страна на опозицията и правозащитни организации заради номинирането за съдия на сърбин, избягал от Косово, за да не бъде изпратен в затвора за корупция, предаде Ройтерс. Парламентът гласува миналата седмица за назначаването на Радомир Лабан за съдия в Конституционния съд като представител на косовското сръбско малцинство. Президентът Хашим Тачи има две седмици, в които да одобри или отхвърли номинацията, предава БТА. Според сръбски съдебни документи Лабан, юрист по образование, е бил осъден през 2011 г. на шест години затвор за корупция като служител на сръбската митническа служба. Той вече е изтърпял половината от присъдата си в предварителен арест между 2006 и 2009 г. След процеса Лабан бил първоначално освободен, а после повикан да изтърпи остатъка от присъдата си, но вместо това той избягал в Косово. Миналата година сръбски съд в Кралево издаде заповед за ареста му и поиска той да бъде предаден на Сърбия. Лабан бе номиниран за поста от партия Сръбска листа, която представлява приблизително петпроцентното малцинство на сърбите в Косово. Опозиционни представители и неправителствени организации реагираха срещу номинацията и настояват президентът да преразгледа решението. \"Никой съдия на този съд не бива да има криминално минало\", заяви Ехат Мифтарай от неправителствения Косовски институт за справедливост. ", "date": "2018.05.23", "title": "Сърбин с престъпно минало е номиниран за съдия в Конституционния съд на Косово"}
{"url": "https://www.24chasa.bg/novini/article/6878660", "text": "Лекарите в още 15 болници също не получават заплатите си. За тях правителството също да осигури пари, както за тези във Враца и Ловеч, а здравната каса да изплати 150-те млн. лв. надлимитна дейност на лечебните заведения. Това заяви омбудсманът Мая Манолова на дискусия по проблемите в здравеопазването, организирана от нея. Повод за срещата, на която присъстваха предсатвители на всички съсловни организации и на здравното министерство, станали множество жалби, постъпили до омбудсмана от началото на годината. Само за първите 5 месеца от годината те са 500, спрямо 494 за цялата 2017 г. и са основно заради липса на достъп или до качествена медицинска помощ, за доплащане и достъп до лекарства и медицински изделия. \"Всички договорни партньори на Националната здравноосигурителна каса ще получат парите си навреме\", обеща подуправителят й д-р Йорданка Петрова. Проблемът в системата е осигуряването на кадри и не здравната карта ще го реши. Това каза доц. Любомир Киров, председател на Националното сдружение на общопрактикуващите лекари. Според него трябва да има промяна в правилата на работа и в механизмите, които по порочен начин водят до отваряне на нови лечебни заведения. Преди да се говори за система на здравеопазване, за здравно осигуряване и качество, трябва да се обясни на обществото, че осигуряването на медицинска грижа е изключително скъпоструващо занимание, каза още Киров. В момента системата за здравно осигуряване не работи както трябва, защото не могат да се съберат задълженията и има над милион неосигурени граждани, допълни още той. Ако тези граждани внасят минимална здравна вноска, това са още 500 млн.лв. годишно за здраве, допълни Киров. Трябват ясни критерии, по които да се определят групите, които не могат да плащат здравната си осигуровка. Според Киров, ако наистина всички тези хора са социално слаби, \"значи тази държава е много зле\". Нуждата от преработване на Националната здравна карта, необходимостта от остойностяване на лекарския труд, изтичащите кадри и съотношението лекари-медицински сестри също бяха коментирани на дискусията. НЗОК не е забавила нито едно плащане, а здравното министерство ще представи за обществено осбъждане предложенията си за нов здравноосигурителен модел до средата на година, заяви зам.-здравният министър и председател на надзора на касата Жени Начева в отговор на поставените от гилдията проблеми. „Националната здравна карта е резултат от нормативната уредба такава, каквато е в момента. Да, определено този подход може би има нужда от усъвършенстване“, каза още тя.", "date": "2018.05.23", "title": "Лекари в още 15 болници не получават заплати (Обзор)"}
{"url": "https://www.24chasa.bg/novini/article/6878682", "text": "Родители от щата Ню Йорк спечелиха дело срещу 30-годишния си син, за да могат да го изгонят от къщи, съобщи Ройтерс. Родителите са изтъкнали, че Майкъл Ротондо не допринася към семейния бюджет, не помага в домакинството и няма надеждна работа. Съдията е приел доводите им и е наредил младият мъж да напусне дома на родителите си в Камилъс, на 320 км северозападно от Ню Йорк. Майкъл Ротондо е поискал предупреждението за напускане да важи шест месеца, каквато е практиката за наемателите, предава БТА. \"Просто исках разумен срок, преди да напусна, като се има предвид, че не бях подготвен да се издържам сам, когато получих известието\", каза Ротондо пред телевизия Си Би Ес. \"Не разбирам защо съдията иска да изхвърля хора на улицата\", допълва той. Мъжът заяви още, че работи, но отказа допълнителен коментар. Родителите му - Марк и Кристина Ротондо, твърдят, че са се опитвали да накарат сина си да напусне дома им в продължение на месеци. Двойката започнала да му изпраща уведомления за напускане още от 2 февруари, показват документите към съдебното дело. \"След разговор с майка ти решихме, че трябва да напуснеш къщата незабавно.\" - пише в една от бележките. \"Имаш 14 дни да се изнесеш. Не ти е разрешено да се връщаш\", заявяват родителите. В друга бележка двойката предлага на сина си 1100 долара, за да си намери работа и апартамент и му дава съвет как да се справя сам. \"Има работа дори за хора с малък трудов опит като теб. Намери я, трябва да работиш!\" - пише в едно от писмата. В предпоследното писмо от 5 март родителите предупреждават сина си, че ще предприемат съдебни действия, за да го изгонят от дома. Майкъл Ротондо заяви, че ще обжалва решението на съда.", "date": "2018.05.23", "title": "Американци гонят сина си от къщи със съдебно решение (Видео)"}
{"url": "https://www.24chasa.bg/novini/article/6878698", "text": "Президентът на САЩ Доналд Тръмп каза днес, че идната седмица ще се реши дали ще се състои или не историческата му среща със севернокорейския лидер Ким Чен-ун, насрочена за 12 юни в Сингапур, предаде Франс прес. \"За Сингапур, ще видим. Може и да стане. Наистина може да стане. Но така или иначе ще знаем идната седмица за Сингапур\", каза Тръмп в градината на Белия дом. \"Един ден, на някоя дата, това ще стане. Може и да е на 12 юни. Ще видим\", продължи президентът, цитиран от Франс прес. За първи път вчера той спомена, че е възможно срещата да бъде отложена или отменена, предава БТА. Според Ройтерс днешното му изявление засилва съмненията дали планираната среща с Ким ще се състои идния месец в Сингапур. По-рано днес държавният секретар Майк Помпейо каза, че от Ким Чен Ун зависи дали срещата ще се състои, предаде Франс прес. \"Той поиска тази среща, президентът се съгласи да се срещне с него и аз съм изпълнен с надежда, че срещата ще се състои\", каза Помпейо.", "date": "2018.05.23", "title": "Тръмп: Идната седмица ще се реши дали той\nще се срещне с Ким Чен Ун"}
{"url": "https://www.24chasa.bg/novini/article/6878613", "text": "Шейсет и три процента от сирийските деца в Турция посещават училище, заяви днес министърът на образованието Исмет Йълмаз, предаде Анадолската агенция. Министърът говори на церемония, на която бе подписан протокол за отпускането на 160 милиона долара по програма за финансово подпомагане на бежанците в Турция. Помощта ще бъде предназначена за строеж на 60 училища в рамките на финансиран от ЕС проект. Кристиан Бергер, ръководителят на делегацията на ЕС в Турция, бе сред присъстващите на церемонията, предава БТА. В края на проекта ще бъдат изградени около 215 училища - сглобяеми и с бетонна конструкция, посочи министърът. Над 3,5 милиона сирийци живеят в Турция, а 970 000 от тях са на училищна възраст. Над 660 000 сирийски деца в Турция са получили образование към 21 май т.г., показват още цитираните данни. \"Записването в началните училища е на сто процента, в прогимназиите - на 50 процента, а в гимназиите - на 22 процента\", добави Йълмаз.", "date": "2018.05.23", "title": "Над 60 процента от сирийчетата в Турция посещават училище"}
{"url": "https://www.24chasa.bg/novini/article/6876396", "text": "На светлия български празник 24 май каним читателите - заповядайте в редакцията на любимия вестник. “24 часа” прави ден на отворени врати. Защото това е денят, когато честваме книжовността, духовността, словото. Елате от 14 до 16 часа и ще видите отвътре как работят големият, модерен авторитетен вестник и новинарският сайт, който е номер 1 в интернет - 24chasa.bg. Ще чуете как се обсъждат и оформят утрешният брой на “24 часа” и неговата първа страница. Ще видите в действие журналистите, чиито текстове четете всеки ден. Ще може да се снимате с тях. И да напишете какво мислите за живота, за новините, за ученето и духовността. Доведете и деца, и внуци - ще им бъде интересно да видят кухнята на новините и интересните истории. И още една символика - редакцията на вестника е на ул. “Св. св. Кирил и Методий” 84. Тази живописна софийска улица с нейната архитектура от началото на XX век носи специфичен дух и очарование. редакцията ни е в частта на ул “Св. св. Кирил и Методий” между ул. “Раковски” и бул. “Княгиня Мария Луиза”. Ако идвате по него откъм Централните софийски хали, трябва да свиете по ул “Св. св. Кирил и Методий” вдясно.  ", "date": "2018.05.23", "title": "Елате ни на гости в “24 часа” на 24 май! Как да стигнете (Карта)"}
{"url": "https://www.24chasa.bg/novini/article/6876417", "text": "“Ще ми шейкнеш ли едно смути, докато постна един спам във фейса”, това е въпрос, който може да ви бъде зададен от представител на Y поколението, а много от възрастните ще се нуждаят от превод, за да го разберат. Родените след 1989 г. израстват с навлизането на технологиите и друг вид блага на Запада, за които в България дори няма думи. Употребата на термини от аглийския език обаче става все по-осезаема, а това може да доведе до появата на нов език. По света вече са възникнали нов вид езици, които са смесица с английски. Пример за това е конглиш. Той е комбинация между корейски и английски. Говори се в Южна Корея, която е високотехнологична и влиянието на западните култури, в частност на САЩ, е много силно. Все пак много от фразите на новопоявилия се език са се изменили, така че да са по-удобни за произнасяне. Пример за думи на конглиш са “дика” – дигитална камера, “хенд фоун” – мобилен телефон и “селка” – селфи. Той се говори предимно от младото население на Южна Корея и дори е навлязъл в учебниците за изучаване на корейски. Друг пример за подобен комбиниран език е така нареченият денглиш. Името му идва от “дойч” (немски) и инглиш (английски). Немско-английският език също като конглиш се говори предимно от младото население на Германия и често се превръща в тема за дебат в западната държава. Младежите заместват немски изрази и думи с английските им еквиваленти, но, както отбелязахме по-горе, това не е явление само на едно или две места. Друг пример е хинглиш. Той е смесица между хинди и английски. Според проучване от 2004 г. на английския лингвист Дейвид Кристал от университета в Уелс близо Хибридният език набира все по-голяма популярност и дори има издаден речник. Агресивното навлизане на английския като зараза в различните езици по света е тенденция, която може да доведе до появата на българиш например. Това заражда въпроса дали българският език може да умре. “В никакъв случай българският език няма да умре. Няма език на този свят, който да е изчезнал заради навлизането на чужди думи в него”, казва ръководителят на секцията по терминология към Института за български език Кристияна Симеонова. Според нея единственият път към изчезването на един език е изчезването на неговите носители – нацията. “Българският език няма да изчезне. Не и заради английския. Той ще обогати лексиката си с термини като селфи и смути, а с течение на времето точно тези думи ще станат излишни и от само себе си ще изчезнат”, смята Симеонова. Подобно изчистване на българския от чужди думи се е случило неотдавна. По времето на социализма често са се ползвали думи и изрази като стахановец (съвестен работник, който е преизпълнявал нормата) или ленински съботник (събота, в която всеки полага доброволен обществен труд като почистване на паркове и улици). Те вече са изчезнали от речта на българина. Вероятно част от възрастното население все още помни тези и много други но новите поколения не ги познават и никога няма да ги въведат обратно. “Вероятно ще дойде време, когато селфи, смути и флашмоб също ще излязат от езика”, добавя Симеонова. От 1989 г. до 2012 година в българския официално са навлезли над 5000 нови думи. Голяма част от тях са заемки и чуждици от английски, а вина за силното им навлизане имат както обществени лица, така и родителите. “Политици, журналисти и общественици използват думи от английски, за да покажат някаква ерудиция и интелект. Много родители са лепнали маркера на непрестижност на българския език. Те казват на децата си: “Учи английския, той ще ти трябва”. Дори съм попадала на обяви за курсове по английски за 2-годишни деца”, разказва Кристияна Симеонова, която наблюдава тенденцията българите да отдават прекалено голяма важност на английския език. “Преди година ми се наложи да посетя Полша и Унгария. Там на указателните табели имаше надписи и на английски, но те бяха съвсем малки, а нашето чуждопоклонство вече започва да минава граници”, смята тя. Именно заради засилената употреба на английския в много от езиците някои общности по света се стремят към пуризъм – изчистване на езика от чуждици и съхраняването му. Може би най-популярният пример за това е канадската провинция Квебек. Там официален е френският и местната власт се опитва чрез закон да опази езика си чист от английски изрази. Специализирана езикова полиция следи за нередности, като например всички реклами и имена на магазини и хотели да бъдат само на френски език. “Аз съм за това да има умерен пуризъм в езика. Във Франция по времето на ген. Шарл дьо Гол са съществували високи глоби за всеки журналист, който използва чужди думи”, разказва ръководителката на секцията по терминология към Института за български език. Няма как българският напълно да се предпази от навлизането на чуждите думи. Причината за това е, че някои английски фрази нямат български заместители. “Заемките нямат съответствие на нашия език и те са много необходими. Повечето от тези думи или са научни термини, или са част от международната културна лексика”, обяснява Кристияна Симеонова. Пример за такива думи са фронт, партия, ембарго, демокрация и други. Чуждиците са тези, които имат съответствие на български, но въпреки това се използват много често в публичния език. “Пример за това са тийнейджъри. Защо да не се наричат подрастващи. Мониторинг може да се подмени с наблюдение, а тишърти е еквивалент на тениски”, казва лингвистката. Предимно новите технологии и социалните мрежи са главната причина в езика на младите агресивно да навлизат фрази като “ок” вместо “добре”, “шервам” вместо “споделям”, “лайквам” вместо “харесвам” и редица други. Навярно всеки има сред приятелите си по един “фабинг”. Тази дума е офциално приета в българския език. “Фабинг” е човек, който непрекъснато ползва телефона си, докато е в компания на други хора. Освен да създават удобства, новите технологии могат да създадат и объркване сред младежите. “Случвало се е студенти да ме питат дали е прието в българския език “ч” да се пише с 4, а “ш” с “6”, казва Кристияна Симеонова. Докато някои се чудят дали могат да заменят букви с числа, други се питат какво означава ломпартал (съсипан), матурица (свиня майка) и придзирка (наднича), все думи, които се използват в Югозападна България. Българският език има едно богатство, което рядко използва и дори избягва. “Диалектите имат маркер за непрестижност и хората, попаднали в София, много се притесняват да ги използват”, казва Симеонова. В Германия диалектите са ценност и има уважение към тях. Да чуеш или прочетеш диалектни думи в местните германски медии, е нещо обичайно. На географската карта на България те се делят основно на два - източни и западни диалекти, които от своя страна се поделят на 20 диалектни групи, като северозападни, югозападни, рупски, родопски и др. “Има много села, които са без население. С изчезналите хора е изчезнал и диалектът от тези региони”, разказва Симеонова.", "date": "2018.05.23", "title": "“Селфи” ще изчезне също като “стахановец”"}
{"url": "https://www.24chasa.bg/novini/article/6878597", "text": "На днешния държавен зрелостен изпит по предмет по избор от 13 възможни предмета се явиха 51 107 зрелостници. Изпитът се проведе в 653 училища в страната, съобщи пресцентърът на Министерството на образованието и науката. Най-много ученици от 12-и клас са положили изпит по английски език - 13 524, по биология - 12 380, и по география и икономика - 5 930 зрелостници. В националното външно оценяване по математика в седми клас днес са участвали 55 289 ученици. Изпитът се е състоял в 1747 училища в страната. Резултатите от външното оценяване за седмокласниците ще са готови до 6 юни, а тези от държавните зрелостни изпити в 12-и клас - до 13 юни. Учениците, които не са успели да се явят на националното външно оценяване по математика, ще могат да кандидатстват за място в гимназиите с оценките от дипломата, преобразувани в точки. Анулирани бяха 8 изпитни работи на зрелостници, направили опит да преписват - две по английски език, две по биология и здравно образование, три по философски цикъл и една по география и икономика, информират от МОН.", "date": "2018.05.23", "title": "51 107 зрелостници се явиха днес на матура, най-много по английски език"}
{"url": "https://www.24chasa.bg/novini/article/6878353", "text": "Подготовката за среща на президентите на Русия и САЩ - Владимир Путин и Доналд Тръмп така и не е започнала след телефонния им разговор на 20 март, когато президентът на САЩ предложи двамата да се срещнат във Вашингтон или на друго място, констатира днес външнополитическият помощник на Кремъл Юрий Ушаков, цитиран от ТАСС. Той говори пред журналисти в руската столица. \"Подготовката за такава среща замръзна на стадия 20 март\", отбеляза Ушаков, предаде БТА. Той посочи също, че все още не е започнало съгласуване на възможна дата за следващата среща на лидерите на страните от \"Нормандската четворка\" (Русия, Германия, Франция и Украйна). \"В ход са активни контакти, но е необходимо преди да се определя дата, да се извърши щателна подготовка, за да се постигнат някакви споразумения, които да стимулират реализирането на комплексния план от мерки, съгласуван в споразуменията от Минск, и за да не се стигне до провал\", подчерта Ушаков. Представителят на Кремъл добави, че преди срещата на лидерите може да има преговори между външните министри на 4-те страни, но и такава дата все още не е съгласувана.", "date": "2018.05.23", "title": "Съветник на Кремъл: Подготовката на среща \nПутин - Тръмп е замразена"}
{"url": "https://www.24chasa.bg/novini/article/6878367", "text": "Съдът е одобрил споразумение, сключено между подсъдимите М.Т., А.Г. и В. И. и Окръжна прокуратура-Благоевград за извършен от тях грабеж в особено големи размери, съобщиха от прокуратурата. Инцидентът стана на 3 април тази година на улица \"Раковски\" в Благоевград, при който М.Т. и А.Г. са нападнали жена при паркиране на автомобила си пред жилищен блок и са отнели парична сума в размер на 28 500 лева и 2 524 евро, събрана от оборота на фирмата. Освен това били взети и портмоне с 80 лева, ключове за апартамент, банкова карта и мобилен телефон. При огледа на местопроизшествието са били иззети записи от охранителни камери в района, а извършителите на грабежа установени и задържани. На М.Т. е наложено наказание от три години \"лишаване от свобода\" при строг режим на изтърпяване. Другият извършител - А.Г., се е съгласил да му бъде наложено наказание от три години \"лишаване от свобода\" с петгодишен изпитателен срок. За помагача им - В.И., който умишлено ги улеснил, чрез осигуряване на автомобил за отдалечаване от местопроизшествието, наказанието е една година \"лишаване от свобода\", изпълнението на което е отложено за срок от три години. Одобреното споразумение има характер на влязла в сила присъда.", "date": "2018.05.23", "title": "1 ефективна и 2 условни присъди за крадци, задигнали над 28 хил. лева в Благоевград"}
{"url": "https://www.24chasa.bg/novini/article/6878368", "text": "Новият каталунски премиер - привърженикът на независимост Ким Тора, отложи за неопределено време поемането на функциите от правителството му, предвидено за днес, изправен пред блокираните от Мадрид номинации на членове на регионалната изпълнителна власт, които са или в затвора, или в изгнание, предаде Франс прес. В комюнике Тора, който встъпи в длъжност миналата седмица, осъди \"блокадата, налагана от испанското правителство\" на Мариано Рахой и обяви, че е поискал от администрацията си да \"проучи съдебните мерки, които могат да бъдат предприети\" за справяне с тази блокада, предаде БТА. Мадрид, който контролира регионалната администрация след обявяването на декларацията за независимост от 27 октомври за недействителна, отказва да утвърди указа за номиниране на ръководител на изпълнителната власт, подписан в събота от Тора. Встъпването в длъжност на регионалното правителство е необходимо условие за отмяна на попечителството на централното правителство над Каталуния. Тора е включил в екипа си четирима бивши регионални \"министри\" на предишния премиер Карлес Пучдемон. Двама от тях са в предварителния арест, другите двама са в Брюксел, а испанското правосъдие иска да бъдат екстрадирани. Кабинетът на Рахой разглежда присъствието на тези министри в новия екип като \"нова провокация\". Той разполага с 10 дни за обнародване на списъка с членовете на регионалното правителство в испанския Държавен вестник като по този начин му позволи да поеме функциите си. Няма гаранции, че централното правителство ще го направи, въпреки че в комюникето Тора посочва, че става дума за \"задължителен акт\". Политическата блокада в този североизточен испански регион , който от близо 7 месеца е без правителство, продължава, обобщава АФП.", "date": "2018.05.23", "title": "Новият каталунски премиер отложи встъпването в длъжност заради \"блокадата\" от Мадрид"}
{"url": "https://www.24chasa.bg/novini/article/6878369", "text": ", е прецедент, каза пред съда зам.-шефът на Специализираната прокуратура Димитър Петров. Той посочи, че заповедта представлявала документ с всички необходими реквизити, но била без мотиви защо Русев да бъде отстранен от длъжност. На нея имало и подпис от самата Иванчева. Документът пристигнал в администрацията на общината от майката на Иванчева Любка на 21 май т.г. Според прокуратурата това цели Русев да бъде сплашен, тъй като е дал показания срещу кметицата. С този аргумент прокурор Петров поиска отстраняването от длъжност на Иванчева. От обвинението искат временно от поста да бъде махната задържаната с Иванчева - Биляна Петрова. Според защитата на Иванчева заповедта за уволнение е във съзвучие със закона, тъй като от 15 до 21 май тя не е била в отпуск. Водела се, че е на работа, макар и да не е ходила в общината. \"Очаквам да бъда свалена и политически унищожена. Русев е част от екипа ми, но вече не го желая\", каза пред съда Иванчева. Иванчева и Петрова са обвинени в корупция.", "date": "2018.05.23", "title": "Прокурор: Прецедент е задържан кмет да уволнява от ареста"}
{"url": "https://www.24chasa.bg/novini/article/6878405", "text": "Истанбулската полиция е иззела над 400 кг дрога при антинаркотични операции в мегаполиса през последните дни, предаде днес Анадолската агенция, позовавайки се на източници от полицията. Екипи за борба с наркотиците конфискуваха 310 кг скънк, скрит в пикап, пристигнал от Хърватия. Автомобилът е бил спрян за проверка в истанбулския квартал Силиври на 17 май, предаде БТА. Отделно, 130 кг хероин са били заловени в камион, превозващ от Иран фурми и халва за Европа. Той е бил проверен в квартал Пендик на 20 май. Двамата предполагаеми трафиканти - хърватин и иранец - са задържани под арест.", "date": "2018.05.23", "title": "Иззеха над 400 кг наркотици в Истанбул"}
{"url": "https://www.24chasa.bg/novini/article/6878408", "text": "Президентът на Чехия Милош Земан се изказа срещу предсрочни парламентарни избори, ако действащият премиер Андрей Бабиш не успее да формира ново правителство, което да се опира на мнозинство в долната камара на парламента, предаде ТАСС. Земан говори днес на протичащия в Прага обществено-политически \"Жофински форум\". \"Предсрочни избори биха били оскърбление за избирателите и доказателство за безпомощността на политиците. У мен постоянно надделява отрицателното отношение към предсрочни избори. Освен това те биха стрували на данъкоплатците почти 1 милиард крони (50 милиона долара)\", посочи президентът, предава БТА. \"Искам да посоча, че ще изпълня обещанието си и за втори път ще назнача Бабиш за премиер. Това ще стане независимо от изхода от референдума в Чешката социалдемократическа партия (ЧСДП) за допустимостта да се състави коалиция с възглавяваното от Бабиш политическо движение АНО (Акция на недоволните граждани), опираща се в парламента на подкрепата на комунистите\", подчерта Земан. Според него формирането на коалицията между АНО и ЧСДП може да завърши през юни. Веднага след това Бабиш ще бъде назначен за премиер. Вътрешнопартийният референдум в ЧСДП започна в понеделник и резултатите от него се очакват на 15 юни. В първичните партийни организации (които са близо 1100) се гласува тайно. Ако във вота участват под 25 на сто от партийните членове, решение за коалиция ще вземе партийното ръководство, което препоръча на членовете да гласуват за сътрудничество на правителствено ниво с движението на Бабиш. АНО спечели парламентарните избори през октомври м.г. с най-много места в парламента - 78 от общо 200, но това е недостатъчно за самостоятелно управление. Ако се стигне до коалиция с ЧСДП, правителството ще разполага със 108 депутати. Групите на социалдемократите и комунистите, съставляващи левия блок в парламента, наброяват по 15 депутати.", "date": "2018.05.23", "title": "Чешкият президент е против предсрочни избори, смята отново да назначи Бабиш"}
{"url": "https://www.24chasa.bg/novini/article/6878420", "text": "Съветът на ЕС съобщи, че е постигнато първоначално съгласие по обособяването на фонда за европейската отбрана. Очаква се фондът да осигури догодина финансиране за първите проекти в отбранителната област. Европейската комисия днес предложи да бъдат отделени 245 милиона евро за създаване на програма за промишлено развитие в областта на отбраната в бюджета за догодина. Тези средства ще бъдат насочени към проекти за производството на европейско военно оборудване, предаде БТА. В съобщението на Съвета е цитиран вицепремиерът Красимир Каракачанов, който отбелязва, че за първи път ЕС ще финансира развитието на отбранителни способности. По неговите думи тази стъпка отразява нуждата в днешния свят европейците да направят повече за собствената си сигурност. Уточнява се, че фондът за отбрана ще подкрепя съревнованието и новите отбранителни разработки с бюджет от половин милиард евро до 2020 година. Целта е да бъдат подкрепени също малки и средни по размер дружества. Предвижда се оказване на подкрепа за фирми от отбранителната промишленост, които се намират в различни държави от ЕС, но работят по общи разработки.", "date": "2018.05.23", "title": "ЕС постигна първоначално съгласие за обособяването на фонда за европейската отбрана"}
{"url": "https://www.24chasa.bg/novini/article/6878356", "text": "30 000 лева в родни банкноти, евро и датски крони е отмъкнала кандидат снаха от родителите на приятеля си в доспатското село Змеица. Районния съд в Чепеларе призна за виновна Деница Я. от Доспат за това, че от месец март до 26 май м. г. е отнела от родителите на гаджето си Мартин сумата без тяхно съгласие, с намерение да я присвои. В периода Деница е живяла на съпружески начала с Мартин в дома на родителите му в село Змейца. Според полицейското съобщение за кражбата парите са били на втория етаж в къщата в шкаф в спалнята. Бащата на момчето е майстор и държал в шкафа спестяванията си.Като посегнал да остави още пари при останалите обаче видял, че липсва крупна сума и пуснал жалба в полицията. Тя е осъдена на „лишаване от свобода за срок от девет месеца“, като се отлага за изпитателен срок от три години. Съдът налага тя да плати сумата от 20 692 лева, която представлява не върнатата от общата сума част.Месец след подаването на жалбата полицията намери част от сумата при претърсване в Доспат , именно 2660 евро, 4110 лева и 20 крони и бяха върнати на потърпевшия. \"Снахата\" трябва да плати на майката и бащата на бившето си гадже по 2000 лева обезщетение за неимуществени вреди. Доспатчанката трябва да плати и 1117 лв. разноски по делото, а на Районния съд в Чепеларе 987 лева държавна такса върху уважения размер на гражданските искове. Всички суми, които тя трябва да плаща са с лихви. Присъдата подлежи на обжалване пред Смолянския окръжен съд в 15 -дневен срок .", "date": "2018.05.23", "title": "Кандидатка за снаха присвоила 30 хил. лв. от родителите на приятеля си"}
{"url": "https://www.24chasa.bg/novini/article/6878432", "text": "Спецсъдът отстрани от длъжност кметицата на \"Младост\" Десислава Иванчева, тъй като от ареста уволнила зам.-кмет, без да има законово право. Отстранена бе и заместничката на Иванчева Биляна Петрова. Двете са обвинени за подкуп. Съдия Иво Хинов изцяло прие аргументите на прокуратурата, че въпреки че двете са задържани, те могат да повлияят на свидетели по делото. Както по-рано стана ясно, Иванчева е издала заповед за уволнение на зам.-кмета Румен Русев на 21 май от килията. Според прокуратурата това е сплашване, той губи работата си, тъй като е свидетелствал срещу Иванчева. Решението за отстраняването на Иванчева и Петрова не е окончателно и може да бъде обжалвано пред апелативния спецсъд.  Отстраняването от длъжност е по Наказателно-процесуалния кодекс и то е временно, за да приключи без проблем разследването по делото срещу Иванчева и Петрова.", "date": "2018.05.23", "title": "Съдът отстрани кметицата Иванчева от длъжност"}
{"url": "https://www.24chasa.bg/novini/article/6878486", "text": "Службата за сигурност на Украйна (ССУ) предупреди днес, че е възможно да бъде извършена кибератака срещу държавни институции и частни компании преди съботния финал на Шампионската лига в Киев, предаде Ройтерс. \"Експертите от ССУ смятат, че заразяването на хардуер на територията на Украйна е подготовка за нов акт на киберагресия от Руската федерация, целящ да дестабилизира ситуацията по време на финала на Шампионската лига\", се казва в комюнике, предава БТА. Компанията за информационни технологии \"Сиско систъмс\" предупреди днес, че хакери са заразили най-малко 500 000 рутера и устройства за съхранение на информация и данни в десетки страни. Тя смята, че се подготвя нова масирана кибератака срещу Украйна. Нейното подразделение за киберразузнаване каза, че зловредният софтуер може да бъде използван за шпионаж, за смущаване на интернет комуникациите или за извършване на атаки срещу информационните системи в Украйна. Според \"Сиско систъмс\" зад кампанията стои руското правителство, тъй като сходен метод е използван в предишни кибератаки, които Вашингтон приписа на Москва.", "date": "2018.05.23", "title": "Опасност от кибератака преди финала на Шампионската лига по футбол в Киев"}
{"url": "https://www.24chasa.bg/novini/article/6878476", "text": "Близо 5 часа отне на Пловдивския военен съд, за да реши за мярката за неотклонение на 33-годишния командос Ангел Желязков. Преди минути бе оповестено, че той остава под ключ. Срещу военния е повдигнато обвинение за умишлено убийство. На 20 май тази година той намушкал смъртоносно в сърцето 45-годишния полицай от РУ Карлово Добромир Лазаров. Кървавата драма се разиграла пред блока на военния, а причината за нея била красивата дознателка от карловската полиция Люба Алексова. Лазаров пристигнал от Сопот в Пловдив, за да се разбере по мъжки със съперника си Ангел Желязков. При последвалото сборичкване военният извадил нож и пробол противника си. Адвокатът на командоса Красимир Елдъров пледира днес в съда, че в случая ставало въпрос за неизбежна отбрана, тъй като имало доказателства, че полицаят пръв е нападнал военния и го е ударил в лицето. След решението на съда защитникът заяви, че ще обжалва задържането под стража.", "date": "2018.05.23", "title": "След 5 часа умуване Военният съд остави командоса под ключ"}
{"url": "https://www.24chasa.bg/novini/article/6878493", "text": "Депутатите от опозиционната партия ВМРО-ДПМНЕ напуснаха заседание на македонския парламент веднага след като съд в Скопие осъди бившия премиер и лидер на партията Никола Груевски на две години затвор по случая Танк, отнасящ се за покупка на луксозен правителствен мерцедес за 600 000 евро предаде агенция МИА. От името на ВМРО-ДПМНЕ депутатът Александър Николовски обвини съда, че издава политически присъди по поръчка на премиера Зоран Заев, предава БТА. \"Между властта на Заев и съда съществува безпринципен брак, който е в полза на Заев, но много скоро ще се обърне в негова вреда\", се казва в съобщение на партията, подписано от Николовски. Той изтъкна, че присъдата срещу Груевски има за цел да \"засенчи и дисквалифицира политически\" бившия премиер, който, по неговите думи, е символ на опазването на държавните интереси, привличането на инвестиции и реформите. Представители на ВМРО-ДПМНЕ изтъкнаха също, че преди два дни съд в Скопие освободи премиера Зоран Заев от отговорност по случая Подкуп, в който бе обвинен за искане на подкуп по времето, когато е бил кмет на Струмица. Адвокатите на Груевски обявиха, че ще внесат \"сериозна жалба\" срещу присъдата с искане за оправдателна присъда. Адвокатът Димитър Дангов каза, че не е имало основания за съдебно преследване на нито един от обвиняемите по делото Танк, по което освен Груевски са обвинени и бившият министър на вътрешните работи Гордана Янкуловска и помощникът й Гьоко Поповски. Груевски не присъства днес на произнасянето на присъдата и ще остане на свобода до обжалването й. Македонските медии съобщиха, че няколко десетки привърженици на Груевски са протестирали в продължение на два часа пред сградата на съда. След изричането на присъдата там са останали само двайсетина души, но и те са се разотишли, след като на единия от тях му прилошало и бил откаран с бърза помощ.", "date": "2018.05.23", "title": "Депутати от ВМРО-ДПМНЕ напуснаха\nзаседание след присъдата срещу Никола Груевски"}
{"url": "https://www.24chasa.bg/novini/article/6878418", "text": "По изпитен вариант 1 писаха днес зрелостниците на втория задължителен зрелостен изпит в 12-и клас по избор между 13 учебни предмета. Изпитният вариант беше изтеглен тази сутрин в Министерството на образованието и науката и ще важи за изпита по всеки предмет. Сред предметите, по които ще пишат, зрелостниците на матурата, са биология, география, история, математика, английски език, както и още чужди езици.", "date": "2018.05.23", "title": "Вижте отговорите на втората матура по предмет по избор на зрелостниците"}
{"url": "https://www.24chasa.bg/novini/article/6878517", "text": "Българският шофьор, катастрофирал във вторник следобед с тира си на магистралата Неапол-Каноза, бил под влиянието на кокаин и канабиноиди, твърди местният тв канал „ПримаТиву”. Според неаполитанската медия резултатите от изследванията на 31-годишния българин били получени късно вечерта в болницата на Ариано Ирпино, където той бил откаран. Шофьорът е ранен и лекарите прогнозират, че е необходимо 30-дневно лечение. Тирът с българина превозвал риба в касети, която се изсипала на пътя след катастрофата. Камионът се блъснал по необясними причини в разделителните огради на магистралата. За късмет, точно тогава и в двете платна не са минавали други коли, в противен случай, според властите, можело да има и други пострадали.", "date": "2018.05.23", "title": "Българският шофьор, катастрофирал до Неапол, бил дрогиран"}
{"url": "https://www.24chasa.bg/novini/article/6878513", "text": "Парите за здраве се увеличиха през тази година, но се увеличиха и проблемите, и жалбите до омбудсмана. Хората се оплакват от проблеми до достъпа до болнично лечение и лекари-специалисти, до достъпа на лекарства и медицински изделия. Това заяви пред   омбудсманът Мая Манолова. \"Драматично тежко е финансовото състояние на редица болници. Похвално е, че правителството отдели пари за болниците във Враца и в Ловеч, но в същия финансов колапс се намират поне още 15 болници - в Стара Загора, Видин, Димитровград, Шумен, Дупница... Те имат същите проблеми и би следвало правителството да ги подкрепи финансово\", заяви тя. От 12 болнични лечебни заведения има молби за започване на процедура по несъстоятелност, за да могат работещите там да си получат заплатите, заяви Манолова. Системата на здравеопазването се нуждае от реформиране, за което е нужна смелост, заяви Манолова. Тя допълни, че такава смелост не вижда. Според Манолова доволни от състояние на системата са он ръководството на Парламентарната комисия по здравеопазване и представители на Здравното министерство, но пациенти, лекари и болници - не са. България е единствената страна в света, в която медицинските сестри са по-малко от лекарите, илюстрира проблемите на здравеопазването Манолова. Идеята на Манолова е да се направи здравеопазване без лимити. Те изкривяват систимета и не дават възможност на болниците да се борят за повече пациенти, допълни тя. Според нея добра стъпка е също така поне да се плаща надлимитната дейност. \"От друга страна, разбирам правителството и премиера. Има половин милиард повече пари в здравната система, но в същото време проблемите са повече от последните години. Тук е нужно реформиране\", заяви тя. Има съмнение за договорки между големите дестилерии за розов цвят, заяви Манолова и допълни, че преди началото на сезона изкупните цени са били ясни. Манолова заяви, че е разговаряла с десетки производители и заема тяхна страна. \"Изкупна цена около 2 лв. означава работа под себестойност за хора, които изкарват прехраната си с това. Миналата година са се купували на 5-6-7 лв. на килограм\", обяснин тя. Решението според Манолова е розопроизводителите да се регистрират като земеделски производители и да направят сдружения. Тя допълни, че е настояла пред земеделския министър Порожанов помощта за розопроизводителите да бъде в размер на около 15 млн. лв., за да се намалят загубите им. \"По-важно е особено дребните земеделски производители да се сдружат, за да могат следващя сезон да седнат на масата и да поставят своите условия\", смята Манолова. Тя допълни, че сега е моментът за подкрепа на розопроизводителите, тъй като тече краткият активен сезон.", "date": "2018.05.23", "title": "Манолова: Поне още 15 болници са във финансов колапс като Враца и Ловеч"}
{"url": "https://www.24chasa.bg/novini/article/6878524", "text": "Министърът на отбраната Красимир Каракачанов и вицепрезидентът на „Еърбъс Хеликоптерс“ Серж Дюран подписаха днес, 23 май, Спогодба, с която се урежда спор, предмет на арбитражно дело за неуредени отношения между Министерството на отбраната и „Еърбъс Хеликоптерс“ по договор от 2005 г. за доставка на хеликоптери „Кугар“ и „Пантер“. Това съобщиха от Министерството на отбраната. „С подписването на тази Спогодба издигаме нашето сътрудничество на едно ново, по-високо ниво“, каза министър Каракачанов. Той благодари на екипите от българска и френска страна за успешните усилия да бъде постигнато споразумение за окончателното уреждане на отношенията между Министерството на отбраната и „Еърбъс Хеликоптерс“. Спогодбата предвижда френската страна да осигури стратегически инвестиции в България за изграждане на завод за производство на високотехнологични продукти за самолети „Еърбъс“. Първата копка на завода е направена вече в Пловдив. През първите три години ще бъде осигурена заетост на до 300 души като е възможно в следващите осем години тази бройка да нарасне на до 800 души. Освен това френската компания „Еърбъс Хеликоптерс“ ще предостави един хеликоптер „Дофин“ за ползване от Военноморските сили. На церемонията, която се проведе в Министерството на отбраната присъстваха посланикът на Франция Н. Пр. Ерик Льобедел, заместник-министърът на отбраната Анатоли Величков, заместник-министърът на икономиката Лъчезар Борисов, заместник-началникът на отбраната генерал-лейтенант Пламен Атанасов, командирът на ВМС контраадмирал Митко Петев, както и представители на френската компания „Еърбъс Хеликоптерс“.", "date": "2018.05.23", "title": "Министерството на отбраната и \"Еърбъс\" се разбраха за спор от 2005 г."}
{"url": "https://www.24chasa.bg/novini/article/6878036", "text": "Турският президент Реджеп Тайип Ердоган ще проведе първия агитационен митинг в рамките на кампанията за президентските избори на 24 юни в окръг Ерзурум /Източна Турция/ в събота, съобщава в.\"Йени шафак\", цитиран от БТА. Според изданието, което се позовава на източник от управляващата Партия на справедливостта и развитието, утре Ердоган ще представи предизборната декларация на ПСР, както и кандидатите за депутати от неговата партия. В събота той ще проведе първия митинг в рамките на предизборната кампания в Ерзурум, а на 27 май ще говори пред свои привърженици в окръзите Айдън и Балъкесир в Западна Турция. Очаква се, че преди изборите президентът ще участва в митинги в 30 окръга. На 24 юни в Турция ще се състоят предсрочни президентски и парламентарни избори, след които в страната официално ще влязат в сила конституционните поправки, въвеждащи президентска система на управление. На президентските избори в Турция ще се съревновават шестима кандидати. Това са Ердоган, който е кандидат на предизборната коалиция на Партията на справедливостта и развитието и Партията на националистическото действие, Мерал Акшенер - кандидат на \"Добра партия\", Мухаррем Индже - кандидат на НРП, Темел Карамоллаоглу - кандидат на ислямистката Партия на щастието, Догу Перинчек - кандидат на Отечествената партия и Селяхаттин Демирташ - кандидат на прокюрдската Демократична партия на народите. Висшата избирателна комисия допусна до участие в изборите 11 партии - Партията на справедливостта и развитието, Партията на националистическото действие, Народнорепубликанската партия, Партията на щастието, Отечествената партия, \"Добра партия\", Демократичната партия на народите, Партия Велик съюз, Независимата партия на Турция, Демократичната партия и Хюда-пар.", "date": "2018.05.23", "title": "Ердоган дава старт на кампанията си за президентските избори с митинг в Ерзурум"}
{"url": "https://www.24chasa.bg/novini/article/6878040", "text": "Снощи в РУ Кюстендил е постъпил сигнал за намерен полуразложен труп на мъж в изоставена постройка в близост до бившия обувен завод в града. Това съобщиха от пресцентъра на РУ - Кюстендил. При извършения оглед на място следи от насилие не са установени, трупът е закаран за аутопсия в кюстендилската болница, по случая е започнато досъдебно производство. Уведомен е дежурен прокурор.", "date": "2018.05.23", "title": "Намериха полуразложен труп на мъж в изоставена сграда в Кюстендил"}
{"url": "https://www.24chasa.bg/novini/article/6878075", "text": "Районният съд във Варна осъди за документни престъпления бивши кметове на две села в областта - Пчелник и Гроздьово, съобщиха от пресслужбата на съда. По силата на постигнато между страните и одобрено в съдебна зала споразумение, на двете жени, изпълнявали длъжността кметове през различни периоди, бяха наложени наказания \"пробация\" за 7 месеца и за 6 месеца при задължителни пробационни мерки. Подсъдимите признаха вината си, че при продължавано престъпление, в качеството си на длъжностни лица - кметове на села, в кръга на службата си, съставили официални документи - нотариални заверки на подписи, в които удостоверили неверни обстоятелства, уточняват от пресслужбата на съда. Споразумението е окончателно и влиза в сила веднага.", "date": "2018.05.23", "title": "Осъдиха за документни престъпления бивши кметове на две села във Варна"}
{"url": "https://www.24chasa.bg/novini/article/6878086", "text": "Слонова кост, препариран крокодил, кожи, но също живи костенурки, папагали, мечки - онлайн търговията застрашава защитените животински видове, предупреди Международният фонд за защита на животните (IFAW), цитиран от Франс прес и БТА. Експерти от фонда изследваха шест седмици малки обяви в интернет в 4 европейски страни - Франция, Русия, Германия и Великобритания. Резултатите сочат, че 11 772 екземпляра на обща стойност 3,2 милиона евро от застрашени видове се споменават в малки обяви и послания на 106 сайта за онлайн продажби и в 4 социални мрежи. Около 80 на сто от екземплярите са живи - най-вече морски и сухоземни влечуги, за които се говори в 45 на сто от обявите, и птици - папагали, гъски, но понякога също якове и орангутани в Русия, лъвове, ягуари и мечки в Германия. Търговията с някои животински видове е напълно забранена, а с други е подложена на ограничения, като се изисква специално разрешение. За подобна продажба може да е нужен документ, доказващ например, че херманова костенурка е отгледана законно в плен в Европа.", "date": "2018.05.23", "title": "Интернет е заплаха за защитените животни"}
{"url": "https://www.24chasa.bg/novini/article/6878081", "text": "Посолството на САЩ в Израел се разграничи днес от фотомонтаж, подарен вчера на посланик Дейвид Фридман, от който са премахнати мюсюлманските светини на Храмовия хълм (наричан от арабите Площада на джамиите), а вместо тях е добавен юдейски храм, предаде Франс прес. Фридман е бил фотографиран във вторник, широко усмихнат. Снимката, на която се вижда и Ерусалим от птичи поглед, обаче е ретуширана, посочва АФП. На фотографията не са показани Куполът на скалата и джамията Ал Акса, издигнати на твърде деликатно място, Площада на джамиите, като вместо тях е изобразена възстановка на юдейски храм, предава БТА. Още в началото на разгорялата се полемика американското дипломатическо представителство осъди случая и посочи, че дипломатът не е бил в течение на манипулацията. Монтажът засяга извънредно чувствителни проблеми. Площадът на джамиите е третата по значение светиня в исляма, но е тачен и от евреите под името Храмов хълм, тъй като на мястото се е намирал Ерусалимският храм, разрушен от римляните през 70 г., отбелязва Франс прес. Темата е парлива и защото обектът е разположен в Източен Ерусалим, в палестинската част от града, анексирана от Израел, и заема важно място в израелско-палестинския конфликт. По исторически причини пазителка на мястото е Йордания, но всички подстъпи се контролират от израелските сили. Мюсюлманите смятат Площада на джамиите за светилище и всяка седмица прииждат там, за да се помолят, хиляди изповядващи исляма. Евреите имат право само да посещават мястото в определени часове, но не и да се молят там. Всеки опит за преразглеждане на това статукво може да нажежи страстите сред мюсюлманското население. Незначителен брой евреи настояват да получат изключителни права върху обекта и активно призовават за възстановяване на древния храм. Евентуална подкрепа от САЩ би могла да стане искра, от която да се разгори пожар. Посолството на САЩ увери, че тези съмнения са безпочвени. \"Посланик Фридман не е знаел какво представлява показаното му изображение, когато е била направена снимката\", писа в Туитър мисията, според която дипломатът е \"дълбоко разочарован\". \"Американската политика е абсолютно ясна: ние подкрепяме статуквото\", изтъкна посолството. Снимката е била направена при пътуване на Фридман до град Бней Брак; сдружението \"Ахия\" подпомага там деца със специални образователни потребности. \"Ахия\" поднесе в комюнике извинения към посланика на САЩ и посолството. \"Служител от персонала на организацията поднесе снимката на посланика без знанието на организацията, на посолството и на посланика. Съжаляваме, че долен политически жест е помрачил това събитие\", се казва в съобщението. Инцидентът стана по-малко от десет дни след като посолството на САЩ в Израел бе преместено от Тел Авив в Ерусалим. Прехвърлянето разгневи палестинците, които го тълкуват като отхвърляне на претенциите им за Източен Ерусалим. Те критикуват и лично посланик Фридман, изповядващ юдейската вяра, като защитник на заселването на евреи в окупираните палестински територии и пламенен бранител на израелските интереси, отбелязва Франс прес.", "date": "2018.05.23", "title": "Фотомонтаж от Йерусалим постави в неловко положение посланика на САЩ в Израел"}
{"url": "https://www.24chasa.bg/novini/article/6878091", "text": "Френският премиер Едуар Филип отмени свое посещение в Израел, планирано за 31 май и 1 юни, поради \"ангажираност с вътрешнополитически дела в близките дни\", съобщи служител от неговия кабинет, цитиран от Франс прес и Ройтерс. Той уточни, че решението не е свързано със сегашната обстановка в Израел, предаде БТА. Анулирането на визитата бе потвърдено от израелското външно министерство, което каза в кратко комюнике, че визитата е отменена по искане на френската страна. Френският премиер трябваше да се срещне с израелския си колега Бенямин Нетаняху в Ерусалим, като програмата му предвиждаше още посещения в Тел Авив и при палестинските власти в Рамала, на Западния бряг. Засега не са посочени нови дати за визитата.", "date": "2018.05.23", "title": "Френският премиер отмени свое посещение в Израел, бил зает с други дела"}
{"url": "https://www.24chasa.bg/novini/article/6878095", "text": "Преди седмица Туитър заяви, че ще започне по-агресивно да разкрива и да се бори с троловете. Но тези действия доведоха до съвсем непредвидими последици – получиха се големи сътресения в българската общност в Туитър, разказва  Все повече и повече български граждани се оплакват, че техните акаунти са заключени, а при други потребители съобщенията се филтрират, особено при използването на кирилица. Блокираните Туитър акаунти се увеличават и ситуацията може да нарасне до скандал. Блокирани са акаунти, които нямат никаква връзка с политически теми и са просто туитове на български език. Препратките към харесано видео в YouTube или към подобен пост започват да стават причина за изчезване на коментарите или блокирането на поста. Защо се случва това? Според The Verge, променените алгоритми за безопасност на Туитър приемат туитовете на кирилица за постове на „руските хакери“. Новите алгоритми изглежда не правят разлика, дали написаното на кирилица е на български или руски език. Голяма грешка, като се има предвид, че българите са създатели на кирилицата. Започнаха да се появяват и оплаквания от потребители на Туитър от други държави, в които също се използва кирилицата. След получаването на индивидуалните жалби Туитър премахва блокажа на акаунта, но спира „подозрителните туитове“ и не изпраща съобщенията за нови туитове. На Туитър му трябваха два дни за да отговори със следното: „Запознати сме и разглеждаме проблема. Правим необходимото за решаването му, но ще продължим да предприемаме необходимите действия за спазването на нашите Общи условия и борбата със злоумишлениците“.", "date": "2018.05.23", "title": "Туитър масово блокира български акаунти, счита ги за руски тролове"}
{"url": "https://www.24chasa.bg/novini/article/6878020", "text": "Посланикът на Ирландия Н. Пр. Майкъл Форбс гостува във Велико Търново. Той бе приет от заместник-кмета проф. Георги Камарашев. Двамата проведоха работна среща, по време на която посланик Форбс сподели отличните си впечатления от архитектурата и културно-историческото наследство на старата столица, от съвременното развитие на града и целесъобразните европейски инвестиции, рекордната раждаемост, увеличаването на населението и големия брой млади хора. Н. Пр. Майкъл Форбс коментира, че Велико Търново онагледява приликите между България и Ирландия – държави, които са отворени за инвестиции и използват рационално средствата от фондовете на Европейския съюз за развитие на инфраструктурата, образователната система, туризма. Заместник-кметът проф. Георги Камарашев запозна дипломата с обявения наскоро международен конкурс за проектиране на новия градски център, който ще бъде създаден на територията на Старото военно училище. Обсъдени бяха и възможности за ирландски инвестиции в сферата на високите технологии, аутсорсинга и туризма, както и за съвместни отношения между университети в Ирландия и Велико Търново.", "date": "2018.05.23", "title": "Посланикът на Ирландия и местната власт\nобсъдиха инвестиции във високи технологии в старата столица"}
{"url": "https://www.24chasa.bg/novini/article/6878110", "text": "Задържаната кметица на столичния район \"Младост\" Десислава Иванчева е назначила за зам.-кмет пиара на общината Петър Кърджилов. Това каза самата Иванчева и уточни, че той ще заеме мястото на арестуваната с нея зам.-кметица Биляна Петрова. Кърджилов е най-ревностният защитник на Иванчева - той организира протести в нейна подкрепа и разпространява навсякъде твърденията, че тя е била натопена. Иванчева призна още, че е издала заповед за уволнението на друг от зам.-кметовете на \"Младост\" Румен Русев. Тя отрече да е управлявала общината от ареста, а само, че е правила рокади в екипа си. Иванчева, Петрова и бившият кмет на \"Младост\" Петко Дюлгеров са обвинени за подкуп. Кметицата поискала 250 000 евро от предприемача Александър Ваклин, за да му придвижи преписка в общината. \"Видяхме се с Ваклин 2 пъти. На едната среща той ми каза: \"Как може секси жена като теб да пречи на инвестиционните планове?\", разказа Иванчева подробности от срещата им. Днес прокуратурата ще поиска отстраняването на Иванчева от кметския пост като делото ще започне в 16 часа. Дотогава кметицата, заедно с адвокатите си, ще чете материали по разследването.", "date": "2018.05.23", "title": "Иванчева: Назначих пиара на \"Младост\" за заместник-кмет"}
{"url": "https://www.24chasa.bg/novini/article/6878142", "text": "Близо месец след като Върховният касационен съд даде 6 г. затвор на кокаиновия крал Евелин Банев-Брендо, присъдата бе публикувана на интернет страницата на съда. Това се прави чак сега, защото вече се получило уведомление от прокурор за предприети действия по изпълнение на наказанието, тоест, че Брендо е обявен за издирване. С последните промени в закона присъдите се съобщават, след като осъденият влезе в затвора или бъде обявен за издирване. Промяната бе направена, за да намалеят бягствата. Доведеният брат на Брендо Симо Карайчев пък получава 3 г. условно. Двамата заедно с жената на Брендо Моника Добринова и балдъзата му Десислава Дишлиева бяха подсъдими за пране на 21 млн. лв. от трафик на дрога в Испания. Двете жени бяха оправдани на предишни инстанции. Тричленният състав на ВКС приема, че отсъства причинна връзка между паричните средства, с които Брендо е извършил 5 финансови операции и трафика на наркотици в Испания, от която те да произхождат. Върховните съдии са категорични, че без съмнение сумите, с които Банев е извършил финансовите операции, са в значителни размери. Не е било установено обаче дали той или баджанакът му Константин Дишлиев, който бе убит преди години, са имали приходи, които да ги оправдаят. Съдът казва, че макар по делото категорично да не е бил установен престъпният произход на парите, с които са били зареждани сметките на закупените офшорни дружества, то в контекста на установените по делото други данни не е пречка да се счете, че групата е била организирана с цел пране на пари.", "date": "2018.05.23", "title": "ВКС публикува присъдата на Брендо,\nслед като го обявиха за издирване"}
{"url": "https://www.24chasa.bg/novini/article/6878146", "text": "Зам.–председателят на ГЕРБ и председател на ПГ на партията Цветан Цветанов се срещна днес с кмета на община Русе Пламен Стоилов. Те обсъдиха напредъка в осъществяването на редица мащабни инфраструктурни и социални проекти на територията на общината. В разговора участваха още народният представител от ГЕРБ-Русе и областен координатор на партията Пламен Нунев, зам. – кметът по европейско развитие Страхил Карапчански и зам. – кметът по хуманитарни дейности Иван Григоров. Това съобщиха от пресцентъра на ПП ГЕРБ. „Над 2000 ученици и деца от детските градини ще се възползват от създадените нови условия за обучение и игри в ПМГ „Баба Тонка“ – Русе, СУ „Христо Ботев“ – Русе и детските градини „Пинокио“ 1 и 2 и „Русалка 2““, обясни кметът Стоилов. По думите му се предвижда завършването им през есента тази година. „Благодарение на активността на община Русе и подкрепата на Министерски съвет е създадена необходимата координация за завършването им в срок. Въвеждат се нови технологии за енергоспестяване в обектите от образователната инфраструктура, което ще понижи разходите за издръжка“, подчерта зам.-председателят на ГЕРБ. „Над 12 млн. лева е размерът на безвъзмездно финансиране от европейските програми по тези проекти“, каза Цветан Цветанов, който оцени високо работата на общината за европейския облик на Русе. Кметът Пламен Стоилов изтъкна, че Русе е един от малкото градове със стартирала на 100 процента реализация на инвестиционната програма „Региони в растеж“. Европейските средства, които ще се инвестират в икономиката и инфраструктурата на града, са на стойност над 56 млн. лева. Основните мащабни проекти, по които община Русе работи, са реконструкцията и рехабилитацията на четири улици, които свързват центъра с кея на града, който също предстои да бъде благоустроен. Вторият етап на проекта за интегрирана система на градски транспорт предвижда изграждане на пешеходна връзка–надлез между кварталите „Родина 3“ и „Чародейка“, реконструкция и рехабилитация на участъци от бул. „Придунавски“ и ул. „Шипка“, изграждане на пешеходни зони и надграждане на интелигентната транспортна система. С европейско финансиране се предвижда и рехабилитация на кейовите страни и подобряване на навигационните условия на три корабни места. Към момента се изпълнява и реконструкцията на пет общински учебни заведения и дворните им пространства и стартира ремонта на 1/3 от улиците и тротоарите в целия град.", "date": "2018.05.23", "title": "Цветан Цветанов се срещна с кмета на Русе Пламен Стоилов"}
{"url": "https://www.24chasa.bg/novini/article/6878145", "text": "Екипът на министерството заедно с производители, дестилерии и института по розата ще започне от следващата седмица работата по нов закон за розите. Това съобщи министърът на земеделието, храните и горите Румен Порожанов на фермерски пазар, посветен на Деня на „Натура 2000“. Той и министърът на околната среда и водите Нено Димов разгледаха и опитаха продукти, произведени в зоните от мрежата от защитени територии, съобщиха от пресцентъра на Министерство на земеделието, храните и горите. Целта на закона за розите е да се регулират взаимоотношенията – производител-дестилерии и да се защити българското розово масло, обясни министър Порожанов. Ще бъде заложено, че то може да се произвежда само от цвят от роза дамасцена. Очаквам следващата година да не е по-лесна от тази за производството на рози, ако няма катаклизми с реколтата добивът може да е още по-голям, каза още земеделският министър. Подобни проблеми има и при лавандулата. „В понеделник имахме много ползотворна среща с биопроизводителите. Поехме ангажимент да бъдат платени между 60 и 70 млн. в седмицата от 3 до 8 юни“, съобщи Порожанов. До юни-юли ще е готов и регистърът, в който контролиращите лица да въвеждат онлайн информацията за всеки един от над 8-те хиляди биопроизводители.", "date": "2018.05.23", "title": "Порожанов: Целта на закона за розите е да се защити българското розово масло"}
{"url": "https://www.24chasa.bg/novini/article/6878154", "text": "В населения компактно с изселници от България и Балканите турски град Бурса известни личности с изселническо потекло са включени на избираеми места в партийните листи както на управляващата Партия на справедливостта и развитието (ПСР), така и на основната опозиционна Народнорепубликанска партия (НРП). Сред тях са Хакан Чавушоглу и Юксел Йозкан, които на предстоящите парламентарни избори ще се съревновават за депутати в 27-ото Велико национално събрание на Турция. Хакан Чавушоглу е водач на листата на управляващата ПСР в Бурса в първи избирателен район (избирателните райони са два). Чавушоглу беше вицепремиер в правителството на Бинали Йълдъръм, но според турския избирателен закон като кандидат за депутат трябваше да подаде оставка от заемания пост. Негов ресор бяха живеещите зад граница турски и роднински общности и връзките с изселническите организации в Турция, предаде БТА. В листата за Бурса на кандидатите на основната опозиционна НРП във втори избирателен район на второ място е включен Юксел Йозкан, председател на най-влиятелната организация на българските изселници в Турция Балгьоч и председател на Федерацията на балканските изселници и мигранти. Хакан Чавушоглу представи на специална пресконференция кандидатите на своята партия в Бурса, които са общо 20 в двата избирателни района. Той посочи, че ще разчита и на гласовете на изселниците. \"При изготвянето на кандидатските листи специално имахме предвид демографския характер на нашия район, който в болшинството си е от изселници, за да откликнем и на техните искания. Освен мен в листата е включена и Емине Явуз Гьозгеч, която също е с изселническо потекло. А аз съм най-големият изселник\", каза Чавушоглу в отговор на критиките, че изселниците и техните проблеми не са достатъчно представени от управляващата ПСР. Чавушоглу е с изселническо потекло, родом е от село край град Комотини, Северна Гърция. Той бе депутат от Бурса и в предишния парламент. Хакан Чавушоглу е инициатор на проекта на турското правителство, в рамките на който Турция вече издава удостоверения за дългосрочно пребиваване в страната на граждани от турски произход от България и балканските държави. На гласовете на изселниците в Бурса ще разчита и Юксел Йозкан, кандидатът на опозиционната НРП в Бурса. Той е роден в България, но се изселва в Турция заедно със семейството си през 1970-те години. Завършва медицина в Турция и е професор, главен лекар на болницата за обучение и научни изследвания в Бурса. Издигането на кандидатурата на Юксел Йозкан за депутат от НРП се превърна във важно събитие за електората на българските изселници в Бурса. Преди 30 години в турския парламент имаше само един депутат с изселническо потекло от България - покойният Мюмюн Генджооглу, който е основател на изселническата организация Балгьоч. В по-ново време друг български изселник - Хаяти Коркмаз - бе избран за депутат от Бурса, от Демократичната лява партия (ДЛП) на покойния министър-председател Бюлент Еджевит. По-късно обаче Коркмаз бе осъден за нелегален трафик на антики от България към Турция, а ДЛП на Еджевит е със затихващи функции. Представянето на кандидатурата на Юксел Йозкан бе направено лично от областния председател на НРП в Бурса на внушително събрание, на което присъстваха много изселници, активисти, медии, представители на неправителствени организации. Предстоящите избори имат много специално значение за Бурса. 63 процента от населението е с изселническо потекло от България и Балканите. \"Не членувам в нито една партия. Но от младежките години съм тясно свързан с изселническите среди, познавам техните проблеми, участвал съм на различни нива в тяхното решаване\", заяви кандидатът. \"Юксел Йозкан е правилното име, което НРП избра за да представя българските изселници от Бурса, който е компактно населен с наши хора. Смятам, че няма друга по-популярна и заслужила личност от него. Трети мандат е председател на Балгьоч\", коментира Зюлкеф Йешилбахче, дългогодишен активист на изселническата организация в Бурса. \"Балгьоч има дълбоки връзки и със сънародниците в България, което е особено важно. Смятам, че от много време не е издигана за депутат от нашия район по-популярна личност от проф. Юксел Йозкан\", добави той. Макар че на пръв поглед може да изглеждат като политически съперници, Чавушоглу и Йозкан не са такива. Йозкан бе сред най-активните сътрудници на Чавушоглу при изготвянето на проекта за предоставяне на дългосрочно пребиваване в Турция на граждани на България и балканските страни от турски произход. Друг общ проект е даването на стипендии на учащи в чужбина български и гръцки граждани от турски произход, а също и за здравни права в Турция на живеещи в България роднини при осигуровки от 53 турски лири на месец. Като личности и Чавушоглу, и Йозкан са популярни имена сред формациите на турците в България и имат свои симпатизанти сред изселниците, което вероятно ще намери отражение и при вота на 24 юни. \"Изселниците, било от България, било от Балканите, винаги са настоявали, че в парламента трябва да има повече представители, които добре познават техните проблеми, имат визия и възможности за тяхното решаване независимо коя партия представляват\", заяви Юксел Йозкан пред БТА. Окончателните листи на кандидатите за депутати на изборите на 24 юни, в които ще участват единайсет политически партии, ще бъдат огласени официално на 30 май.", "date": "2018.05.23", "title": "Кандидат-депутати от Бурса с изселническо потекло ще разчитат на вота на изселниците"}
{"url": "https://www.24chasa.bg/novini/article/6878160", "text": "Ако искате да знаете къде е най-вероятно да се случи масово убийство в училище, то тогава погледнете към малките градчета и предградията в Съединените щати. Масовото убийство от миналата седмица в гимназия в Тексас с десет жертви беше просто поредното в малко градче или предградие. От всички десет най-кървави стрелби с огнестрелно оръжие в американски училища само една е била в населено място с под 75 000 жители, а останалите в огромната си част са в градове с население под 50 000 души. На пръв поглед това са идилични места, където да израснеш: ниски равнища на престъпност, добри училища и усещане за общност, където сякаш всеки си знае името. Но точно тези особености, според експерти, обясняват защо малките и отдалечени градчета и предградия са хранителна среда за появата на поредния училищен стрелец. \"По ирония на съдбата точно хората в малките градчета и предградията са онези, които смятат, че е възможно да се случи точно в тяхното населено място. И действително, точно това са местата, където се случва\", каза Питър Лангман. Той е психолог, който от години изследва стрелбите в училищата и поддържа база данни за насилието с огнестрелно оръжие в САЩ и чужбина. \"Хората са склонни да свързват насилието с големите градове, а не толкова с малките градчета, но този вид насилие е свързан тъкмо с малките градчета на Америка.\" Според експерти това явление се дължи на различни фактори, сред които лесният достъп до огнестрелни оръжия и ефектът от подражаването сред проблемните юноши в предградията и малките градчета, които копират взаимно поведението си. Вината се хвърля и на натиска на живота в малкия град, където за потиснатите тийнейджъри е по-трудно да се приспособят. \"Казват, че в малките градчета в Америка всеки познава всекиго, и това е добре, с изключение на случаите, когато не искаш всеки да знае какво става с теб\", каза преподавателят в Североизточния университет в Бостън Джеймс Алън Фокс, който от десетилетия изследва масовите убийства. \"Ако нещата в живота ти не вървят, ако си допуснал някаква грешка в житейски план или някой ти е направил нещо лошо, или някое момиче те е зарязало, всеки знае. Така че е много по-трудно да се избавиш от това.\" \"Докато в големия град, това, че никой не ти знае името, може да е нещо положително\", добави Фокс. \"Няма го онова усещане, че всеки знае през какво преминаваш. Малкият град си има своите предимства заради усещането за сплотеност и общност, но понякога това може да е нож с две остриета.\" Градчето Паркленд, във Флорида, където през февруари бивш ученик застреля 17 души в гимназия, съвсем наскоро преди това било избрано за най-безопасното населено място в щата. Нютаун, в Кънектикът, където стрелба през 2012 г. в начално училище \"Санди Хук\" отне живота на 20 деца и шестима възрастни, е класически град в Нова Англия, който на пръв поглед изглежда като друга вселена в сравнение с престъпността и проблемите в съседния Бриджпорт, един от най-големите градове в щата. Трагедията в гимназията в Колумбайн се разигра в предградие на Денвър, а масовото убийство във Вирджинския политехнически институт стана в университетски град с население от около 40 000 души. Стрелбата от миналата седмица беше извършена в 13-хилядно градче на около 40 км югоизточно от Хюстън. Широкото разпространение на масовите убийства в по-малките градове силно се различава от обстановката в големите като Ню Йорк, Чикаго и Лос Анджелис. Те имат строги закони за огнестрелните оръжия и свои проблеми с насилието с тези оръжия на улицата, но масовите убийства в училищата им са рядкост. През 80-те и 90-те години на миналия век в градските райони бе подета кампания училищата да станат по-защитени от насилието заради наркотиците и бандите и бяха предприети стъпки, например, на входовете да бъдат поставени металдетектори. Непосредствено след последните масови убийства републиканците, подкрепящи правото на притежание на огнестрелно оръжие, както и Националната асоциация на притежателите на огнестрелно оръжие, излязоха с предложения именно в тази насока. Някои експерти по сигурността в училищата и психолози, както и хора, изследващи от десетилетия масовите убийства, изразяват мнение, че проектирането на училищните сгради (така, че да осигуряват защита от стрелби) и реториката за въоръжаване на учителите представлява опростенчески подход, който не засяга същината на въпроса за превенцията. Макар и учениците често да имат усещането, че техен съученик може да планира подобно нападение, или да знаят, че някой е проблемен, в по-малките градчета е възможно те да са по-малко склонни да кажат на другите за това. Те се познават добре, ходят си на гости, а семействата им може да имат общ бизнес, заяви Лангман, директор на уебсайта \"Стрелци в училище\" (schoolshooters.info). \"Най-добрата превенция е да бъдат хванати от рано, още преди да са се появили с оръжие в ръка, вместо да се правят опити да бъдат затруднени в момента, когато вече ще са дошли в сградата с оръжието\", каза той. Фокс добави, че не може да се пренебрегва и въпросът за подражанието - и в каква степен това може да е определящо за типовете населени места, където има стрелби в училища. \"Всички те са бели момчета в юношеска възраст в малки градчета или отдалечени райони, защото се самоидентифицират с други бели момчета в юношеска възраст в малки градчета или отдалечени райони. Докато ако говорим за чернокожите хлапета в Бронкс или по улиците на Чикаго, това не е техният свят. Те си имат съвсем други проблеми, с които да се заемат\", заяви Фокс. /БТА/", "date": "2018.05.23", "title": "Масовите убийства в американски училища се случват предимно в малки градчета"}
{"url": "https://www.24chasa.bg/novini/article/6878192", "text": "Б.Г. на 35 години от село Крушари е буйствал в спешното отделение в болницата в Добрич и е потрошил прозорец и врата във вторник около 20,45 ч. - съобщават от Областната дирекция на МВР. Той е проявил грубост и арогантност и затова на място са извикани полицаи и зам-директорът на болницата д-р Бисер Ботев. Мъжът е придружавал жена си с оплаквания за болка в окото и настоявал на минутата да му отворят вратата, разказва д-р Ботев. При удара в стъклото нападателят си порязал ръката и се наложило завеждащият отделението д-р Калоян Куртев да го превърже. Адвокатът на болницата е завел иск за имуществени вреди и за наказателна отговорност за нападение над лекарски екип. Б.Г. е задържан за 24 часа. По случая е образувано досъдебно производство.", "date": "2018.05.23", "title": "Мъж потроши спешното отделение в Добрич"}
{"url": "https://www.24chasa.bg/novini/article/6878176", "text": "Гръцката полиция арестува двама българи на граничния пункт \"Промахон\". Единият от българите е мъж на 39 години, за когото има издадена заповед за арест от прокуратурата в град Лариса. Той е обвинен в нанасяне на тежка телесна повреда, предава  . Арестувана е също българка на 40 години, издирвана със заповед за арест от властите в Солун. Обвиненията срещу нея са за кражби. Двамата задържани български граждани са предадени на властите. Недоумение буди сред полицаите защо издирваните лица се връщат отново в Гърция. \"Явно са подценили възможностите на гранична полиция\", коментират полицаите, извършили ареста, и признават, че подобен случай не са имали. Проверките на граничния пункт \"Промахон\" са денонощни, посочват властите и предупреждават да не се пренасят акцизни стоки.", "date": "2018.05.23", "title": "Задържаха двама българи, издирвани за престъпления, на границата с Гърция"}
{"url": "https://www.24chasa.bg/novini/article/6877792", "text": "Полицията в Рим евакуира клона на „Credito Artigiano“, разположен в центъра на града, поради анонимно обаждане за бомба, съобщиха италианските медии. Няколко полицейски служители са пристигнали на място. Те са отцепили периметъра и са в очакване на пристигането на кучета и сапьори, ", "date": "2018.05.23", "title": "Сигнал за бомба в Рим предизвика евакуация на банкови служители"}
{"url": "https://www.24chasa.bg/novini/article/6877764", "text": "Ние в Западна Европа удобно пренебрегваме собствените си недостатъци и не проявяваме особено съчувствие към трудното минало на своите съседи. В Европа сега има все по-силно усещане, че една конкретна категория общества или граждани заслужава презрение или снизходително съжаление. Тази категория е географски определена: тя е на изток. В Брюксел, Париж, Берлин и на други места в западната част на континента става почти общоприета мъдрост твърдението, че \"хората от изтока\" са грабители в клуба на ЕС. Справедливо ли е това? Миналата седмица Еманюел Макрон, европейското олицетворение на либералната демокрация, изглежда повтори това доста покровителствено западно виждане: \"Последните 15 години показват път, който отслабва Европа, като постоянно се мисли, че тя би трябвало да се разширява\", каза той. Възходът на популизма в страните от бившия комунистически блок подхранва представата, че ако не беше Централна и Източна Европа, нещата в ЕС щяха да вървят много по-гладко. Навярно е време да развенчаем някои стереотипи. Това не означава да отричаме, че има сериозни проблеми. Европейската комисия започна процедури за нарушаване на върховенството на закона срещу свръхконсервативното националистическо правителство на Полша. Въведената от Виктор Орбан \"нелиберална демокрация\" в Унгария предизвиква доста неприятности. Догодина ще бъде отбелязана 30-ата годишнина от революциите през 1989 г., които позволиха обединението на Европа. Но сега изглежда, че по всяка вероятност годишнината ще бъде помрачена от неприязън и напрежение. \"Изтокът\" придобива един вид статут на парий. Според тази логика централно- и източноевропейците \"просто не разбират\" европейския проект: те участват в него само за пари, не сътрудничат на Брюксел, както би трябвало, създават проблеми, настроени са ксенофобски и копнеят за авторитаризъм - колко успешен би бил клубът без тях! Не забравяме ли обаче нещо? Погледнете изхода от неотдавнашните избори в Италия: настроени срещу имиграцията популисти и крайнодесни екстремисти сега са на път да съставят следващото правителство в третата по големина икономика в еврозоната. А какво да кажем за Австрия, където крайнодясната Австрийска партия на свободата държи три ключови министерства? В Германия крайнодясната \"Алтернатива за Германия\" не само има 92 места в Бундестага (за първи път екстремистка партия постига това от Втората световна война), но нейната идеология сега изглежда оказва въздействие върху начина, по който управляващата в Бавария партия Християнсоциален съюз се подготвя за изборите през есента в тази влиятелна провинция. Нито пък може да се каже, че Франция, въпреки поражението на Марин Льо Пен, се е отървала от ксенофобските и антимюсюлманските настроения. Да се приписват всички неволи на Европа на източната й част е прекалено опростено и в немалка степен неискрено. Не само това, но \"четенето\" на Европа по линията изток-запад заплашва да подхрани именно тези разделения, които проевропейците казват, че искат да преодолеят или да поправят. Отправянето на взаимни нападки е широко разпространено и съществуват множество исторически комплекси, а влиянието на Германия е очевиден източник на недоволство. Разкриването на истината за тревожните характеристики и грешки на самата Западна Европа може да помогне отново да се породи усещане за общо усилие, което, изглежда, жестоко липсва в днешно време. Нека да си спомним, че още през 2005 г. именно френските и холандските граждани (които гласуваха на референдуми), а не новоприетите източноевропейци, нанесоха тежък удар на плановете за по-нататъшна европейска интеграция, като отхвърлиха предложената нова конституция на ЕС. Нито пък Централна и Източна Европа представлява еднороден блок. Словакия е ентусиазиран член на еврозоната. А някои източноевропейци, в частност в балтийските държави, подкрепят общи отбранителни проекти на ЕС. Отношенията изток-запад в ЕС сега са толкова измъчени, че става изкушаващо да се изразява оплакване от последиците от обединението на Европа, вместо то да се възхвалява като значително постижение за човешкото достойнство и свободата на нациите да избират собствената си съдба, в сърцето на континент, опустошен от война и тоталитаризъм през 20-и век. Популистите в Източна Европа са подхранвани от реални съвременни разочарования. (Заплатите са много по-ниски, затова догонването на запада изглежда като безкраен процес.) Те също така се възползват от дълбоки исторически недоволства: разбираемо чувство, че са били изоставени след Втората световна война, и представата, че ако Западна Европа се е развила толкова добре през втората половина на миналия век, това е станало, защото нейната по-бедна източна половина е била оставена да страда под диктатура - накратко казано, била е пожертвана. Западноевропейците мислеха, че запълването на психологическите празнини, произтичащи от различията в историческия опит, ще бъде по-лесно. На изток обаче преодоляването на все още съществуващата травма от това, че си бил част от \"кървавите земи\" на Европа, където престъпленията на нацизма и сталинизма са се събирали в една точка, продължава да е неизпълнена задача. Това е нещо, което западняците не могат да схванат напълно, просто защото тяхната памет е различна. Това не означава да си затваряме очите за отстъплението от демокрацията: ЕС трябва да защитава своите принципи, ако иска да оцелее. Но признаването на бремето и страданията, понесени от нашите източни съседи, и почитането на наследството на народната сила от 1989 г. може много да помогне за разрешаване на някои от днешните спорове. Наскоро се срещнах в Братислава с писателя Федор Гал - един от героите на въстанието през 1989 г. в Чехословакия. Когато го попитах за напреженията между изтока и запада в днешна Европа, той каза следното за своя регион: \"Ние все още не сме разбрали, че Европа е път, а не просто източник на доходи.\" Ако искаме да намерим начин да се свържем помежду си, а не само да се разправяме за квоти или пари, е необходимо да покажем, че сме наясно с историята. Изобличаването на лошото поведение, когато то се появява, е необходимо, но не е достатъчно. Ние западняците носим своя дял от отговорността за мъките на Европа. Трябва да признаем, че и за нас европейският проект е път. /БТА/", "date": "2018.05.23", "title": "Прекалено лесно е да се обвинява Изтокът за всички неволи на Европа"}
{"url": "https://www.24chasa.bg/novini/article/6877802", "text": "Китайското правителство е готово да съдейства за привличането на стратегически инвестиции от китайски компании в България, в Западните Балкани и в Централна и Източна Европа, заяви държавният съветник и министър на външните работи на Китайската народна република Ван И на среща с българския вицепремиер и министър на външните работи Екатерина Захариева, съобщиха от Министерството на външните работи. Двамата външни министри разговаряха в Буенос Айрес. Екатерина Захариева и Ван И са в столицата на Аржентина за срещата на първите дипломати на страните от Г-20. Захариева представлява на форума Европейския съюз. “Впечатлен съм от вашата страна. Няма да забравя как по време на визитата ми в България премиерът Бойко Борисов ми показа на картата стратегическото положение на България и транспортните и енергийни коридори - заяви министър Ван И. - Бихме искали да насърчим повече китайски компании да инвестират в България, в Западните Балкани и в Централна и Източна Европа. Готови сме да сътрудничим за това.” Вицепремиерът Екатерина Захариева информира китайския си колега за Срещата на върха ЕС-Западни Балкани, чийто домакин бе София, и за идеята да се финансират с близо 30 милиарда евро редица инфраструктурни проекти, които ще свържат страните от региона, бизнеса и хора, и ще го направят по-конкурентоспособен. “Лично премиерът Борисов е ангажиран с привличането на финансиране по тези проекти на Балканите. Ние сме мост между Европа и Азия. Вярвам, че срещата в рамките на инициативата “16 плюс 1” в София през юли ще помогне много за развитието на региона, който се нуждае от модерни пътища, жп магистрали, електропроводи, газови връзки. Радвам се, че вашият премиер Ли Къцян ще бъде 4 дни в България”, каза Захариева. В началото на юли българската столица ще е домакин на 7-та среща на правителствените ръководители от Инициативата “16+1”. Програмата включва пленарно заседание на премиерите, бизнес форум, церемония за подписване на документи. “Надявам се срещата да е много успешна”, заяви Ван И. Китайският външен министър нарече България “надежден партньор” на страната му в Централна и Източна Европа и “наш добър приятел в Европейския съюз”. Той поздрави за външнополитическите успехи Българското председателство на Съвета на ЕС. “България има много силни страни и може да научим много един от друг”, добави той. По време на разговора външният министър на Китайската народна република повдигна въпроса със спасителната операция на българския алпинист Боян Петров. Ван И сподели, че самият той е запален планинар и приел лично задачата да се организира издирването на българина. “Толкова съжалявам за Боян Петров. По нареждане на премиера Ли Къцян организирахме спасители, но метеорологичните условия и височината бяха проблем през цялото време. Неговата съпруга реши да прекрати операцията и вие ни уведомихте за нейното решение. Тази случка обаче е голям символ на приятелството между нашите две държави”, заяви министър Ван И. “Лично и от името на българския народ ви благодаря за помощта за Боян Петров. Бях в непрекъснат контакт със съпругата му. Знам от българи на място, че вашите спасители са действали изключително професионално. Тази акция, която обедини толкова държави, ще остане в историята на Хималаите. Дори със смъртта си Боян Петров ни обедини. Той се намира сега там, където винаги е искал да бъде”, каза вицепремиерът Екатерина Захариева.", "date": "2018.05.23", "title": "Китайският външен министър: Толкова съжалявам за Боян Петров"}
{"url": "https://www.24chasa.bg/novini/article/6877865", "text": "28-годишната С.А. от село Овчарово, област. Добрич, блъска лек автомобил „БМВ” с добричка регистрация челно в стълб. Жената губи контрол над превозното средство заради несъобразена скорост. Инцидентът е станал на 23 май, около 00,25 ч., по бул „25 септември” в град Добрич, в близост до пътен възел „Сердика” – съобщиха от Областната дирекция на МВР. При удара на автомобила е нанесена тотална щета – казват още от полицията. Шофьорката е прегледана и освободена за домашно лечение с натъртвания и охлузвания по долните крайници, без опасност за живота. Пътнотранспортното произшествие е обслужено по административен ред – добавиха от полицията.", "date": "2018.05.23", "title": "Жена се блъсна челно с автомобил в стълб в Добрич"}
{"url": "https://www.24chasa.bg/novini/article/6877888", "text": "Няма граматична грешка в подусловие \"Б\" в седма задача от държавния зрелостен изпит по български език и литература в 12-и клас, но тъй като има спорен момент и усещане в зрелостниците за несигурност, а ние нямаме право да ги поставяме в такава ситуация, решението на Министерството на образованието и науката е тази задача да не се зачита в изпитния вариант. Това заяви на брифинг заместник-министърът на образованието и науката Таня Михайлова, цитирана от БТА. Тя уточни, че тази задача носи една точка, но отново подчерта, че граматична грешка в подусловие \"Б\" на седма задача от матурата по БЕЛ няма. В седмата задача или в седмия въпрос от матурата по български език и литература в 12-и клас са дадени четири изречения и учениците трябва да открият в кое от тях не е допусната граматична грешка - или кое е правилното изречение. В отговорите на матурата от МОН посочват, че верният отговор е \"Б\", в който е изречението: \"Убедително написаното мотивационно писмо на младия и амбициозен кандидат впечатли комисия\". За седмата задача обаче родители на зрелостници сигнализираха, че в нея няма нито един верен отговор. Директорът на Института за български език при БАН проф. Светла Коева заяви на брифинга, че приветства решението на МОН, и че в отговор \"Б\", който е даден за верен, граматична грешка, както са зададени граматичните правила в предговора на официалния Правописен речник, няма, но изречението създава предпоставки за семантична, лоша интерпретация или за неразбиране. В изречението има семантична неточност, но тези правила още не са написани в днешните граматики, не само за българския език, но и за други езици, не разполагат с тези правила, обясни проф. Коева. Тя уточни, че тези правила, които ги няма, биха могли да се отнасят за глаголи за изразяване на психическо състояние, като възприемам и плаша.", "date": "2018.05.23", "title": "7-ма задача няма да се зачита в матурата по български, всички ще получат по 1 точка"}
{"url": "https://www.24chasa.bg/novini/article/6877877", "text": "Най-малко 15 бойци от забранената Кюрдска работническа партия /ПКК/ са били неутрализирани в източната част на Турция при операция на турските военновъздушни сили, съобщи в. \"Хюриет дейли нюз\", позовавайки се на съобщение на министерството на вътрешните работи. Според информацията по време на въздушните удари са били неутрализирани 12 членове на ПКК в окръг Карс и още трима в окръг Сиирт, предаде БТА. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.05.23", "title": "Военновъздушните сили на Турция неутрализираха 15 кюрдски бойци"}
{"url": "https://www.24chasa.bg/novini/article/6877871", "text": "След служебна проверка Пенка Богданова – заместник главен прокурор при ВКП отмени постановлението на прокурор Стойчо Ненков от Апелативна прокуратура София от 09.05.2018 г., с което е образувано досъдебно производство срещу главния архитект на Столична община Здравко Здравков за неизпълнение на съдебно решение, съобщиха от пресцентъра на прокуратурата. След анализ на събраните материали е установено, че апелативната прокуратура се е произнесла при неизяснена фактическа обстановка, която не позволява да бъде направен обоснован извод относно това, налице ли е вече наложено административно наказание за същото деяние. За това зам. главният прокурор е указал на Софийската районна прокуратура да извърши допълнителна проверка по случая. Горепосоченото постановление на прокурор Ненков, както и още един негов акт (от 11.04.18 г.) са отменени и поради допуснати съществени нарушения на процесуалния закон, изразяващи се в следното: - въпреки че от 09.08.2016 г. разпоредбата на чл. 213, ал. 2 НПК е отменена и горестоящ прокурор няма право да указва на по-ниска по степен прокуратура да образува досъдебно производство, с постановление от 11.04.18 г., той е разпоредил на СРП да образува дело. - въпреки че от 05.11.2017 г. действа новата разпоредба на чл. 214, ал. 3 НПК, според която в акта за образуване на досъдебно производство не се посочват имената на лицето (а само престъплението), с постановлението от 09.05.2018 г., прокурорът от АП София е образувал делото срещу конкретно лице. Предвид обстоятелството, че тези пропуски поставят въпроса дали е налице задълбочено познаване на актуалното законодателство, заместникът на главния прокурор е изпратил копие от постановлението си на административния ръководител на АП София за преценка за изготвяне на предложение за извънредно атестиране на прокурор Ненков. Съобразно ЗСВ, то се извършва при наличие на данни за трайно влошаване на качеството на работа на магистрата, допълват още от прокуратурата.", "date": "2018.05.23", "title": "Заместник на Цацаров отмени делото срещу главния архитект на София"}
{"url": "https://www.24chasa.bg/novini/article/6877923", "text": "Германия е регистрирала през 2016 и 2017 г. чувствително нарастване на броя на британците, получили германско гражданство, като последица от Брекзита, предаде Франс прес. Германската статистическа служба съобщи, че ако през 2015 г. само 622-ма британци са се сдобили с германско гражданство, то през 2016 г. те са били 2865, а през 2017 г. - 7493. През 2016 и 2017 г. германско гражданство са придобили общо 10 358 британци - два пъти от всички такива случаи между 2000 и 2015 г., които са 5092, информира БТА. По този начин британците се нареждат на второ място след турците (14 984 случая на натурализация през 2017 г.) по сдобиване с германско гражданство. Поданиците на кралица Елизабет Втора освен това са с по-висока средна възраст от натурализираните от други страни - 52,8 години срещу 34,8 години за сдобилите се с германско гражданство от други държави.", "date": "2018.05.23", "title": "Все повече британци получават германско гражданство заради Брекзита"}
{"url": "https://www.24chasa.bg/novini/article/6877934", "text": "Палестина ще стане най-новият член на Организацията за забрана на химическите оръжия(ОЗХО) на 16 юни, съобщи днес пресслужбата на организацията, цитирана от ТАСС. \"На 17 май Палестина връчи ратификационните документи за присъединяването си към Конвенцията за забрана на химическите оръжия на депозитаря на конвенцията (генералния секретар на ООН). Конвенцията ще влезе в сила за Палестина на 16 юни\", съобщи ОЗХО. Базираната в Хага организация отговаря за прилагането на конвенцията, влязла в сила на 29 април 1997 г. Това е първият действащ многостранен договор за забрана на цял вид оръжия, отбелязва ТАСС. ОЗХО има 192 страни членки, които обхващат около 98 процента от световното население. Сред тях са САЩ и Русия, предаде БТА. Сред малкото нечленуващи в ОЗХО страни са Израел, Египет, Южен Судан и Северна Корея. През 2012 г. Палестина си извоюва получаването на статут на държава-наблюдател в системата на ООН. Това й позволи да се присъедини към редица международни договори, сред които Римският статут за Международния наказателен съд, а сега и Конвенцията за забрана на химическите оръжия.", "date": "2018.05.23", "title": "Палестина ще стане пълноправен член на ОЗХО на 16 юни"}
{"url": "https://www.24chasa.bg/novini/article/6877937", "text": "Броят на учениците в общообразователните училища в Добричка област тази година намалява с 1713, или с 11.3%, в сравнение с предходната учебна година, сочат данните на Териториалното статистическо бюро-Добрич. В началото на настоящата учебна година учениците са били 13 410, разпределени в 637 паралелки. Учебни занятия в област Добрич се водят в 58 общообразователни училища, от които 3 начални, 34 основни, 5 обединени, 4 гимназии и 12 средни училища (СУ). В сравнение с предходната учебна година училищата намаляват с 4 или с 6.5%. През предходната учебна година 648 ученици са напуснали общообразователните училища в област Добрич, от които 569 в основното образование. Най-голям е относителният дял на учениците, които са заминали в чужбина - 381, или 58.8%, следван от дела на напусналите по семейни причини - 158, или 24.4%, и на напусналите поради нежелание да учат - 9.0%. През 2017 г. основно образование в общообразователните училища са завършили 2 186 ученици, а средно образование - 607 души. Учителите в общообразователните училища през учебната 2017/2018 година са 1 232, като 85% от тях са жени. Професионалното образование и обучение в област Добрич през учебната 2017/2018 г. се осъществява в 9 професионални гимназии и 1 спортно училище. Общият брой на учащите в професионалното образование през тази учебна година е 3 020 и в сравнение с предходната учебна година се увеличава с 425, или с 16.4%. В областта функционират 2 частни общообразователни училища, като в тях са записани общо 91 ученици.", "date": "2018.05.23", "title": "С 11% по-малко ученици в Добричко, заминават за чужбина"}
{"url": "https://www.24chasa.bg/novini/article/6877920", "text": "Депутатите възложиха на социалният министър Бисер Петков да е готов с концепция на Закона за социални услуги. С 97 гласа \"за\" предложението на ГЕРБ бе прието от народните представители. Новият закон трябва да даде дефиниция какво е социална услуга, кой има право на нея. В него ще се разпише и финансирането на помощите. Досега социалните услуги се е отпускаха от Агенцията за социално подпомагане. Самият закон пък трябва да е готов през октомври. Разискванията за проблемите на хората с увреждания бяха инициирани от БСП и не минаха без взаимни обвинения в популизъм. Предложенията на социалистите са се разработи работещ механизъм за индивидуална оценка на хората с увреждания и адекватни и достъпни регистри бяха отхвърлени. Гости на заседанието бяха и част от майките на деца с увреждания, които миналия месец не бяха допуснати заради тениските \"Системата ни убива\". Пред тях социалистът Георги Гьоков обясни, че управляващите не се вслушват в гласа на опозицията и хората с увреждания. \"Предпочитам да умра преди детето си, защото няма кой да се грижи за него\", цитира колегата му Михаил Христов една от майките на деца с увреждания. \" Да се твърди,че се използва страха на хората е неоснователно. Засрамете  се\", каза още Христов. Той обясни, че Не обичаш да се моли, но този път призова депутатите да приемат предложенията на БСП. \"На 18 май имах рожден ден и си пожелах да няма хора с увреждания\", каза още Христов и допълни, че се среща с тези хора и съдбите им му пълнили очите със сълзи. Наистина има моменти, в който се минава границата, отвърна му Спас Гърневски. Той обясни, че неговата внучка също има увреждания и се нуждае от 24 часа грижа. Не си мислете, че тук има бездушни хора, не минавайте границата. Бъдете малко по-скромни защото това се нарича популизъм, призова още Гърневски. Хората с увреждания са приоритет на кабинета, както и май личен ангажимент, каза от трибуната социалният министър Бисер Петков. Той обясни на депутатите, че освен по Закона за социални услуги се работи и за нов Закон за хората с увреждания. Припомни, че услугите личен асистент и домашен помощник вече се плащат от държавата и че те също ще се вкарат в новия закон.", "date": "2018.05.23", "title": "До 30 юни да е готова концепцията за социалните услуги, наредиха депутатите (Обновена)"}
{"url": "https://www.24chasa.bg/novini/article/6877963", "text": "И седемте подложени на преглед държави членки на ЕС са отбелязали напредък в изпълнението на критериите за конвергенция. Никоя от държавите не изпълнява всички определени в Договора задължения, включително критериите за правна конвергенция. Това е записано в редовния доклад на ЕЦБ обявен преди минути. В доклада се разглеждат България, Чешката република, Хърватия, Унгария, Полша, Румъния и Швеция. В него се констатира, че седемте държави членки на ЕС са отбелязали напредък към изпълнението на критериите за приемането на еврото, макар че никоя от тях не е изпълнила всички задължения. В доклада се изследва степента на устойчива икономическа конвергенция, постигната от тези държави, и се подлага на оценка съответствието с нормативните изисквания, които националните централни банки трябва да изпълнят, за да станат неделима част от Евросистемата. При оценката на устойчивостта на конвергенцията в доклада се вземат предвид и подобрената рамка на ЕС за икономическо управление (напр. Пактът за стабилност и растеж и процедурата при макроикономически дисбаланси) и други релевантни фактори като например наличието на здрава институционална среда.", "date": "2018.05.23", "title": "ЕЦБ: Не сте изпълнили всички критерии за еврото"}
{"url": "https://www.24chasa.bg/novini/article/6877971", "text": "Министърът на регионалното развитие и благоустройството Николай Нанков съобщи по време на парламентарния контрол, че има има проявен инвеститорски интерес от няколко чуждестранни фирми към проекта за Дунав мост 3, Силистра - Кълъраш. Българската и румънската общини работят активно за новото мостово съоръжение, което е включено в градоустройствения план на Силистра, съобщава БТА. На 29 юни в България ще пристигне румънският колега на министър Нанков и тогава се очаква да бъдат подновени разговорите по тази и други теми, като сред детайлите в разговорите ще е и създаването на българо-румънска проектна компания по аналогия с проекта за Дунав мост 2. Тогава ще се разгледат и заявените намерения от международни финансови институции и компании за реализирането на проекта, допълни министърът и отбеляза, че анализ на трафиците доказва жизнеспособността и икономическата обосновка на проекта и от гледна точка на бъдещото му концесиониране. Министърът посочи, че основният проблем пред строителството на подобни съоръжения е осигуряването на финансиране за изграждането им и състоянието на довеждащата инфраструктура . Средства не могат да се осигурят от оперативните програми \"Транспорт\" и \"Региони в растеж\", както и по механизма за свързана Европа. Това не може да стане и по програмата за трансгранично сътрудничество с Румъния, заради ограничения й бюджет. Това означава, че финансиране може да се търси чрез частни стратегически инвеститори чрез публично-частно партньорство, допълни министърът.", "date": "2018.05.23", "title": "Чуждестранни фирми имат инвеститорски интерес за изграждането на Дунав мост 3"}
{"url": "https://www.24chasa.bg/novini/article/6877957", "text": "От днес е променен маршрутът на алтернативната автобусна линия ТМ 10 и са разкрити две нови временни спирки на бул. „Драган Цанков“. Това стана след като социалистите от район „Лозенец“ инициираха подписка с искане за промяна на маршрута и нови спирки на временната линия ТМ 10. Подписката бе депозирана в Столична община от председателя на БСП – Лозенец Николай Велчев, съобщиха от пресцентъра на БСП-София. Спирките „пл. Журналист“ и „ул. Вишнева“ на трамвай №№ 10, 12 и 18 бяха закрити след като започнаха ремонтните дейности на бул.“ Граф Игнатиев“ на 7 май. На мястото на трамвайните линии бе разкрита временна автобусна линия, но тя не покрива маршрутът им. Това лиши гражданите живеещи и работещи в „Лозенец“, в карето между бул. „Евлоги и Христо Георгиеви“, бул. „Черни Връх“, бул. „Свети Наум“, бул. „Драган Цанков“, от удобна транспортна връзка. „Районът е с голяма денивелация и това допълнително затруднява свободното придвижване на майки с колички, хора в неравностойно положение и възрастни хора“, аргументира се Николай Велчев. Лидерът на БСП – София Калоян Паргов, който е и заместник-председател на Комисията по транспорт и туризъм в СОС, постави въпроса на заседанието на комисията миналата седмица.", "date": "2018.05.23", "title": "Подписка, започната от БСП, промени маршрута на алтернативната линия ТМ 10 в София"}
{"url": "https://www.24chasa.bg/novini/article/6877984", "text": "Пробации получиха от пловдивския районен съд 7  . В момента вървят делата им. Първи в залата бяха доведени 4-има фенове на ЦСКА, които сключиха споразумение с прокуратурата. Година и 4 месеца пробация получи Дилян Георгиев от София. Той ще положи и 100 часа обществено полезен труд. 42-годишният столичанин Николай Станков също получи година и два месеца пробация. Същото наказание беше дадено и на 22-годишния Михаил Партинков. Само един - 33-годишният Божидар Попов от Пловдив получи 3 месеца условно с 3 г. изпитателен срок. Той е фен на \"Локомотив\". Причината за по-тежкото наказание е, че пътувал в чужбина. Пловдивската районна прокуратура внесе в съда осем бързи производства за хулиганство. Разпитани са множество свидетели, приложени са записи от видеокамери. По време на злополучния боксов мач фенове хвърляха бомбички, от които леко пострадаха 7 полицаи, а един бе напръскан със спрей в лицето.", "date": "2018.05.23", "title": "С пробации се отърваха футболните хулигани, вилнели в \"Колодрума\""}
{"url": "https://www.24chasa.bg/novini/article/6877978", "text": "Дванадесет души починаха от холера за четири дни в североизточния нигерийски щат Адамава, предаде Франс прес, цитирайки изявление от днес на регионалния министър на здравеопазването Ахмад Саджо. При новата вълна на епидемията са се заразили 142 човека в района на Муби. За прекратяване на бързото разпространение на болестта са били мобилизирани медицински екипи. Причината за епидемията още е неизвестна, предава БТА. Холерата се разпространява посредством консумацията на заразена вода и причинява остра диария. Децата са подложени на особен риск от заразяване, отбелязва Франс прес. В Нигерия болестите, разпространяващи се по този начин, са постоянна заплаха заради липсата на пречиствателни инсталации и задържането на подпочвените води по време на дъждовния сезон.", "date": "2018.05.23", "title": "20 души починаха от холера в Североизточна Нигерия"}
{"url": "https://www.24chasa.bg/novini/article/6877983", "text": "Програмата за развитие на селските райони не е панацея да оправи абсолютно всичката инфраструктура в държавата. Това каза министърът на земеделието, храните и горите Румен Порожанов по време на днешния парламентарен контрол. Той обясни, че районът на Странджа-Сакар припокрива много от критериите за приоритетност при точкуването за кандидатстване за инвестиции по европейски програми. Порожанов отбеляза, че при пограничните райони има съфинансиране и от агенция \"Пътища\" за подобряване на инфраструктурата, предаде БТА. Министър Порожанов каза още, че на земеделците у нас се помага чрез Гаранционния фонд и други проекти с 800 млн. годишно. Субсидиите които вървят за необлагодетелствани райони, включително и Странджа-Сакар, се плащат регулярно, добави той. Министърът отбеляза, че в анализа, разработен за характеристиките на територията на страната по ПРСР 2014-2020 има предвидени механизми и мерки за преодоляване на проблемите в селските райони - лошата инфраструктура, негативните демографски тенденции, ограниченост на заетостта и предприемачеството.", "date": "2018.05.23", "title": "Порожанов: Програмата за развитие на селските райони не е панацея да оправи инфраструктурата в държавата"}
{"url": "https://www.24chasa.bg/novini/article/6877939", "text": "Тежко остава състоянието на двама от пострадалите в катастрофата на \"Тракия\", станала между автобус и тир тази сутрин, съобщиха от \"Св. Анна\", където са настанени ранените.  60-годишен мъж е с тежка черепно-мозъчна и гръдна травма и е хоспитализиран в КАИЛ (реанимация). Жена на 54 години е с тежка лицева травма и фрактура на мандибула (долна челюст) и е хоспитализирана в Клиникаta по лицево-челюстна хирургия. Общо седем от ранените са приети тази сутрин в спешното отделение на \"Св. Анна\".  Един е освободен за домашно лечение, а останалите четирима са с гръдно-коремни травми и различни травми на долни крайници. Хоспитализирани са в Клиниката по неврохирургия и Клиниката по хирургия.", "date": "2018.05.23", "title": "Тежко остава състоянието на двама от пострадалите в катастрофата на \"Тракия\""}
{"url": "https://www.24chasa.bg/novini/article/6877996", "text": "Египетският активист и блогър Уаел Абас, известен с критиките си към правителството, е бил задържан, съобщиха представители на силите за сигурност, цитирани от Асошиейтед прес. Агенцията отбелязва, че това е поредният от нова вълна арести в Египет след изборите по-рано тази година. Според пожелалите анонимност източници Абас е бил отведен днес от дома си в предградие на столицата Кайро заради повдигнати обвинения, сред които разпространяване на фалшиви новини и присъединяване към незаконна организация. Откакто египетският президент Абдел Фатах Сиси беше преизбран през март на избори, на които нямаше никакви сериозни конкуренти, властите задържаха редица светски активисти, отбелязва Асошиейтед прес, цитирана от БТА. Последните арести бяха извършени на фона на строгите мерки в по-широк план срещу инакомислието, в резултат на които хиляди хора бяха осъдени на затвор, протестите без изрично разрешение бяха забранени и стотици страници в интернет бяха блокирани.", "date": "2018.05.23", "title": "Задържаха известен блогър в Египет"}
{"url": "https://www.24chasa.bg/novini/article/6878004", "text": "Заместник-председателят на Европейската комисия Валдис Домбровскис днес призна, че за приемането на България в еврозоната се поставят нови, допълнителни изисквания. Той направи този коментар на пресконференция в отговор на въпрос, цитиран от БТА. Действително вече има ново изискване - присъединяването към еврозоната се обвързва с включване в Банковия съюз. Това се дължи на поуките, които извлякохме от кризата - трябва да осигурим устойчивост не само на обществените разходи, но и на финансовия сектор. Затова банковият сектор е подложен на строг надзор в държавите, които очакват да въведат общата валута, поясни Домбровскис. ЕК приветства желанието на България да се присъедини към \"чакалнята на еврозоната\" и работата на българското правителство в тази посока, добави той. Готови сме да предоставим финансова помощ за тази цел със следващия бюджет на ЕС. Следващите стъпки трябва да бъдат определени от Европейската централна банка, допълни Домбровскис. Комисията представи днес данни от проучване на общественото мнение, според които почти равен дял от българите и останалите граждани на ЕС (над 70 на сто) са използвали еврото. Еднакъв е делът на отговорилите, че искат страната им да се присъедини към общата валута (51 на сто). Над половината българи (51 на сто) същевременно очакват въвеждането на еврото да има отрицателно въздействие у нас. Общо 80 на сто от българите са отговорили, че ще се справят с новата валута, но същия дял са на мнение, че това ще доведе до злоупотреби в ценообразуването. За над половината българи (56 на сто) въвеждането на еврото е отказ от част от националния образ и загуба над контрола върху икономическата политика. Мнозинството българи (74 на сто) вярват, че нашата страна е готова за еврото и според 60 на сто това трябва да стане скоро. Доклад на Европейската комисия, който се публикува веднъж на две години, отчита обаче, че България не е готова да влезе в еврозоната. В документа се посочва, че страната ни, както и останалите 6 държави-кандидатки, не са готови да приемат еврото. Документът посочва, че страната ни покрива три икономически критерия - за ценова стабилност, публични финанси и дългосрочни лихви. България обаче не отговаря на изискванията за валутно-обменния механизъм и законодателството не е напълно съвместимо с договора за функционирането на Европейския съюз. \"Три от тези страни - България, Хърватия и Швеция покриват всички номинални критерии за влизане в еврозоната, като изключим този за обменния курс. В този контекст ние приветстваме усилията на българските власти да се присъединят към механизма ЕRМ 2, за да отговорят на тези критерии\", допълва Домбровскис, цитиран от  . За да бъде приета една страна в еврозоната, тя трябва да е била в т.н. нейна чакалня ЕRМ 2 поне 2 години. Механизмът ЕRМ е създаден, за да гарантира, че обменните курсове между еврозоната и останалите европейски валути не прекъсват икономическата стабилност в общия пазар, както и да помогне на страните извън еврозоната да се подготвят за влизането си в нея.", "date": "2018.05.23", "title": "ЕК въвежда нови изисквания за приемането на България в еврозоната"}
{"url": "https://www.24chasa.bg/novini/article/6878005", "text": "Питейната вода в София е една от най-качествените не само в България, но и между столиците в Европейския съюз. Това каза председателят на Комисията за енергийно и водно регулиране /КЕВР/ Иван Иванов на заседанието на постоянно действащата подкомисия за наблюдение на дейността на КЕВР към Комисията по енергетика по повод изявлението на депутата Таско Ерменков в социалните мрежи, че има проблем с качеството на водата в София. Иванов допълни, че гражданите на София не бива да имат абсолютно никакви притеснения по отношение на качеството на водата, предава БТА. Председателят на КЕВР посочи, че по този повод е поискал незабавно от \"Софийска вода\" да информира комисията за резултатите от измерването на качеството на питейната вода за град София. В отговор Иванов е получил категорично изявление, че никъде няма какъвто и да било проблем с качеството на питейната вода в столицата, като в доказателство на това е получил от изпълнителния директор на дружеството Арно Валто данните от всичките над 50 измервателни контролни точки. Освен това чрез сайта на \"Софийска вода\" всеки гражданин може на специална интерактивна карта да провери данните на всичките показатели, по които се определя качеството на питейната вода. Иван Иванов категорично заяви, че човекът, който е подал на Таско Ерменков сведенията, че има проблем с качеството на питейната вода в София, е \"един злонамерен лъжец\" и не трябва на основа на слухове да бъде стресирано населението на София и на България.", "date": "2018.05.23", "title": "КЕВР: Питейната вода в София е от най-качествените в България"}
{"url": "https://www.24chasa.bg/novini/article/6877997", "text": "Съд в Скопие осъди днес бившия помощник министър на вътрешните работи Гьоко Поповски на 6 години и 6 месеца затвор за злоупотреба със служебно положение по делото Танк за покупка на луксозен правителствен мерцедес за 600 хиляди евро, а бившият премиер Никола Груевски като подбудител на деянието с цел лична изгода получи присъда две години затвор, предаде агенция МИА. Съдът постанови в срок от 15 дни двамата обвиняеми да заплатят щетите, които са нанесли на държавния бюджет. Присъдата бе произнесена в отсъствието на Груевски, който бе представляван от трима свои адвокати, предава БТА. Поповски бе докаран в съда от следствения арест с белезници на ръцете. Вчера той бе осъден по друго дело на 9 години затвор за злоупотреба със служебно положение при покупка на 300 автомобила за министерството през 2008 г., при която не е избрал най-изгодната оферта и е ощетил държавната хазна с над 450 000 евро. По делото \"Танк\" е обвинена и бившият министър на вътрешните работи Гордана Янкулоска, процедурата срещу която се води отделно поради рискова бременност. Според присъдата Груевски е оказал влияние на другите двама обвиняеми, като поискал от Янкулоска МВР да купи мерцедеса, а тя от своя страна подтикнала Поповски при покупката да даде предпочитание на определена фирма. Пред съда вчера бе поставена ограда, а днес там се събраха около 30 симпатизанти на Никола Груевски, сред които бившият кмет на Скопие Коце Траяновски. Съдът се охранява от полицейски кордон, а още от снощи движението около сградата е ограничено. Говорителят на правителството Миле Бошняковски каза днес, че процедурата за продажба на блиндирания мерцедес, за който се отнася делото, е спряна до приключване на процеса, а неговата по-нататъшна съдба ще бъде съобщена допълнително.", "date": "2018.05.23", "title": "2 години затвор за бившия премиер на Македония Никола Груевски"}
{"url": "https://www.24chasa.bg/novini/article/6877992", "text": " Кметът на Младост Десислава Иванчева е изпратила заявление до главния прокурор Сотир Цацаров, след отказ на наблюдаващия делото й за подкуп прокурор да й разреши среща с медиите. Същото искане е отправила и зам.-кметът Биляна Петрова, също задържана с Иванчева, съобщи пиарът на района Петър Кърджилов във фейсбук профила си и публикува заявлението. В заявлението си до Цацаров Иванчева и Петрова се позовават на чл. 253, ал. 5 от ЗИНЗС. Ето какво пише в него:                                         ЗАЯВЛЕНИЕ                                               от               Десислава Иванчева - кмет на р-н \"Младост\" СО              Биляна Петрова - зам.-кмет на р-н \"Младост\" СО Уважаеми г-н Цацаров, Във връзка с изпратено писмо на 11.05.2018 г. до наблюдаващ прокурор, на което не е получен отговор, отново Ви информираме, че желаем да се ползваме от правото си, дадено по закон, на основание член 253, ал. 5 от ЗИНЗС.  Моля за Вашето писмено разрешение за среща с медиите, по-конкретно право на пресконференция, която Прокуратурата направи след задържането ни и изнесе информация по делото.  Също така правото на отговор във всички медии, в които е коментирана работата на район \"Младост\", както и Прокуратурата, където изнася информация по делото.", "date": "2018.05.23", "title": "Иванчева пише на Цацаров, че иска среща с медиите (Вижте заявлението)"}
{"url": "https://www.24chasa.bg/novini/article/6878017", "text": "Президентът Румен Радев ще участва в честванията в София по случай Деня на българската просвета и култура и на славянската писменост - 24 май, съобщиха от прессекретариата на институцията. В 10.30 часа от сградата на Администрацията на президента държавният глава ще се присъедини към традиционното празнично шествие за 24 май до паметника на светите братя Кирил и Методий. В 11.00 часа пред Националната библиотека \"Св. Св. Кирил и Методий\" президентът Румен Радев ще присъства на тържествения водосвет за празника и ще произнесе слово. От 18.30 часа в Националния исторически музей в столицата президентът Румен Радев и съпругата му ще бъдат домакини на традиционния прием по случай Деня на славянската просвета и култура и на славянската писменост.", "date": "2018.05.23", "title": "Президентът ще участва в честванията по случай 24 май"}
{"url": "https://www.24chasa.bg/novini/article/6877987", "text": "Окръжна прокуратура Ямбол задържа за 72 часа турския гражданин Мураз С, обвинен в контрабанда на над 2 кг. златни и над 600 гр. сребърни бижута. Около 02,35 ч. през нощта на 22 май Мураз изчаквал с джип \"Порше Кайен\" на  трасе за обработка на входящи леки автомобили на ГКПП \"Лесово\". Контрабандната стока е открита благодарение на отличната работа на митническите служители,  извършили проверката на автомобила. Срещу Мураз С. е повдигнато обвинение за контрабанда в големи размери -  престъпление по чл. 242, ал.1,  от НК. Предстои прокуратурата да внесе в съда искане за налагане на мярка за неотклонение \"задържане под стража“ спрямо обвиняемия.", "date": "2018.05.23", "title": "Турчин пробва да внесе 2 кила контрабандно злато през ГКПП \"Лесово\""}
{"url": "https://www.24chasa.bg/novini/article/6878025", "text": "Президентът на републиката в периода 2012-2017 г. Росен Плевнелиев изнесе ключова реч пред Института за дипломация и развитие в Женева по покана на Дипломатическия клуб в града. Той е първият български държавен глава, към когото е отправяна подобна покана. Присъстваха много посланици на държавни членки на ООН, ръководители на международни организации, представители на българската общност в Женева, много студенти и преподаватели към Института. След словото на президента Плевнелиев, което бе посрещнато с огромен интерес, той се включи в дебат \"ЕС на две скорости - нова линия на разделение между Изтока и Запада\".", "date": "2018.05.23", "title": "Аплодираха Плевнелиев в Института за дипломация и развитие в Женева"}
{"url": "https://www.24chasa.bg/novini/article/6878024", "text": "Съседните на Демократична република Конго африкански държави започнаха подготовка за установяване и предотвратяване на вероятно трансгранично разпространение на вируса ебола, съобщи днес регионалната ръководителка за Африка на Световната здравна организация (СЗО), цитирана от ДПА. \"Всичките девет държави предприеха дейности за подготовка\", каза Матшидисо Моети на годишната среща на СЗО в Женева. Тя допълни, че здравната агенция на ООН е особено загрижена от риска за Конго-Бразавил и Централноафриканската република, предаде БТА. Двете държави имат речни граници със северозападната Екваториална провинция в ДР Конго, където вирусът се разпространява. СЗО помага на граничещите с Конго държави да се запасят с приспособления за защита, термометри и комплекти за бързо диагностициране, което ще помогне на властите да откриват и лекуват инфекцията. За момента ебола е установен само в Конго. Здравното министрество в Киншаса съобщи късно снощи, че общият брой от предполагаеми и потвърдени случаи на ебола е скочил до 58. Потвърдените случаи на зараза са 28. Предполага се, че 27 души са починали от вируса. За три от тях е потвърдено, че са резултат от ебола. Ебола е силно заразна и смъртоносна болест, придружена с треска и кървене и причинена от вирус. Сегашните заболели са се заразили в здравен център, на църковна служба и на погребение.", "date": "2018.05.23", "title": "Смъртоносният вирус ебола взима жертви в Конго, заплашени са съседните държави"}
{"url": "https://www.24chasa.bg/novini/article/6878027", "text": "Тирът е бил в средната лента, изпреварвайки автобуса, който е бил в най-дясната лента го удря. В момента колегите установяват защо се е случило това нещо, какви са обстоятелствата довели до инцидента. Радващото в случая е, че няма тежко пострадали хора, има трима души в болница, но след като бъдат прегледани ще бъдат изписани. И двамата шофьори са добре, тук са. Дават конкретните сведения към органите на реда, след това ще стане ясно всичко. Така заместник-кметът по транспорта в София Евгени Крусев коментира инцидета с тир и автобус на столичния градски транспорт, станал тази сутрин на АМ\"Тракия\". Автобус се преобърна на магистрала „Тракия\" след удар с тир. Няма загинали, пострадали са 14 души сред тях и дете. Автобусът се е движел се е по линия №7 - от Лозен към София, предаде  . Инцидентът между турския тир и автобусът на градския транспорт е станал при 3-и километър в посока София, малко след 7.00 часа. До момента се знае, че докато автобусът се е движил в дясната лента, тирът се опитал да го изпревари. Опитът е бил неуспешен. Тирът се е ударил в лявата задна част на автобуса и го бутнал към канавката. За щастие при удара автобусът не се е обърнал, за което вероятно инцидентът не е фатален за 24-мата пътници в него. Алкохолните проби и на двамата шофьори са отрицателни. Версията, по която се работи до момента е, че най-вероятно шофьорът на турски тир се е унесъл и може би заради това е предприел тази маневра. 14 са пострадалите пътници от автобуса. 7 от тях са настанени в болница \"Света Анна\". Четирима, сред които и дете са в \"Пирогов\" и трима в болница \"Царица Йоанна - Исул\". С опасност за живота са мъж на 60 г. и жена на 54 г., които са в \"Света Анна\". Движението по АМ \"Тракия\" към този час е спокойно.", "date": "2018.05.23", "title": "14 са ранените при сблъсъка на \"Тракия\". Пробите за алкохол на шофьорите - отрицателни"}
{"url": "https://www.24chasa.bg/novini/article/6878225", "text": "ЕС през 2019 г. ще отдели допълнително 1,5 милиарда евро за Турция за борба с мигрантската криза, предаде ТАСС, като се позовава на проектобюджета на съюза за следващата година, публикуван днес от Европейската комисия. /Да се отделят/ допълнително 1,5 милиарда евро за помощ за бежанците в Турция, за да продължи да се осигурява на бежанците от Сирия и други места храна, образование и подслон, се отбелязва в документа, предаде БТА. В рамките на бюджета за текущата година на Анкара ще бъдат предоставени 500 милиона евро за борба с мигрантската криза, както бе обещано по-рано, изтъква Европейската комисия. На срещата на върха ЕС-Турция на 17 и 18 март 2016 г. Брюксел и Анкара подписаха споразумение, което предвижда мерки за пресичане на миграционния поток. Тогава ЕС обеща да отдели за Турция 6 милиарда евро, да въведе безвизов режим с тази страна, а също да даде тласък на преговорите за присъединяване на Анкара към евросъюза. В замяна на това всички нелегални мигранти, пристигащи на на гръцките острови от турска територия, ще се връщат обратно в Турция. ЕС от своя страна трябва да приема направо от територията на Турция бежанци, проверени от турската миграционна служба, получили легален статут. Но оттогава Брюксел не е изпълнил нищо от обещаното, освен отпускането на 3 милиарда евро, във връзка с което Анкара постоянно заплашва да прекрати действието на споразумението, отбелязва ТАСС.", "date": "2018.05.23", "title": "През 2019 г. ЕС отделя още 1,5 милиарда евро за Турция за помощ за мигрантите"}
{"url": "https://www.24chasa.bg/novini/article/6878227", "text": "Делото срещу  , е върнато за ново разглеждане на Бургаския окръжен съд. Това съобщиха от Апелативен съд - Бургас. Причината е, че стрелецът е оставен без мярка за неотклонение, което е незаконосъобразно. Окръжна прокуратура поиска такава мярка срещу обвинения в опит за убийство на бившата си съпруга. Това искане обаче не бе уважено. Припомняме, че инцидентът стана на 8 май тази година в Свети Влас. Мъжът с инициали Кирил А. е влязъл в магазина и е стрелял по жената с газ-сигнален пистолет. Тя бе ранена в областта на ухото. След това мъжът е произвел друг изстрел в областта на главата си. Приет е в болницата за лечение. Влошеното му здравословно състояние е станало причина да не бъдат спазени изискванията на Наказателно-процесуалния кодекс за разглеждане на исканата от държавното обвинение мярка за неотклонение \"задържане под стража\". Това е и причината за връщане на делото в Окръжен съд за ново разглеждане.", "date": "2018.05.23", "title": "Съдът върна делото срещу мъжа, който стреля по бившата си съпруга в Свети Влас"}
{"url": "https://www.24chasa.bg/novini/article/6878268", "text": "Политици, консулът на САЩ в Карачи и стотици хора почетоха 17-годишната пакистанска ученичка, която е сред убитите при масовата стрелба в гимназията в американския град Санта Фе, щата Тексас, предадоха световните агенции. Сабика Шейх е била на обмен в училището. Тя прекарала там 10 месеца и трябвало да се прибере у дома на 9 юни, предаде БТА. Днес ковчегът с тялото й бе докаран със самолет в Карачи и бе посрещнат на летището с почетна гвардия. На церемонията присъстваха представители на регионалното правителство на провинция Синд, както и консулът на САЩ в южния пакистански град Джон Уорнър. След това ковчегът с тленните останки на момичето, покрит с пакистанското знаме, бе откаран в дома й, където се бяха събрали нейни роднини и стотици местни жители, за да се сбогуват с нея. По-късно момичето бе погребано в близко гробище. \"Беше предвидено тя да се прибере на 9 юни щастлива, но кой можеше да предположи, че ще си дойде по такъв начин?\", каза чичото на момичето Мохамад Али. \"Дъщеря ми е мъченица, а мъчениците не умират\", каза баща й Абдул Азиз. При стрелбата в Санта Фе бяха убити общо 10 души. Това бе двайсет и втората стрелба в училище в САЩ за тази година, според американски медии. Всяка година в САЩ от огнестрелни оръжия загиват 30 000 души.", "date": "2018.05.23", "title": "Политици и граждани почетоха в Пакистан ученичката, убита при стрелбата в гимназия в Тексас"}
{"url": "https://www.24chasa.bg/novini/article/6878251", "text": "Министър-председателят Бойко Борисов ще бъде на посещение в Рим на 24 май и на аудиенция при главата на Римокатолическата църква Негово Светейшество папа Франциск на 25 май. Поводът е отбелязването на Деня на българската просвета и култура и на славянската писменост, съобщиха от пресслужбата на кабинета.  Българската делегация, ръководена от премиера, включва в състава си представители на вероизповеданията у нас, на академичната общност и дейци на културата. На срещата с папа Франциск ще присъстват Западно и Средноевропейски митрополит на БПЦ Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ „Св. Св. Кирил и Методий“ проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев. Тяхното участие в аудиенцията е признание за постиженията им и е израз на значението, което българското правителство отдава на образованието, науката и културата. За първи път тази година традиционното поклонение пред гроба на Св. Кирил и посещението на базиликата „Санта Мария Маджоре“, където папа Адриан ІІ благославя славянската азбука и книги, ще бъде осъществено съвместно с делегацията на Република Македония, водена от министър-председателя Зоран Заев. Двете делегации ще участват и в официалния прием, даван в българското посолство в Италия по случай празника на духовността. Съвместното честване на исторически събития, значими за двете държави, и почитането на големи исторически личности, е символ на новия етап в отношенията между София и Скопие след подписването на договора за добросъседство на 1 август 2017 г. При посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма „Св. Павел ала Регола“, в който черкуват членовете на Българската православна църковна община. „Аудиенцията във Ватикана е огромен жест на папата към българския народ, към изключителното дело на светите братя Кирил и Методий, към това, че сме дали писменост“, коментира премиерът Борисов при посещението си в Рим на 24 май 2015 г.", "date": "2018.05.23", "title": "Бойко Борисов в Рим на 24 май, после при папата"}
{"url": "https://www.24chasa.bg/novini/article/6878280", "text": "Посещението на премиера на България Бойко Борисов в Русия ще се състои на 30 май, предаде ТАСС, като се позова на Юрий Ушаков, помощник на руския президент Владимир Путин. \"На 30 май очакваме работно посещение на премиера на България Бойко Борисов\", каза Ушаков пред журналисти, предаде БТА. Тази седмица визита в Русия направи българският президент Румен Радев, припомня ТАСС. Говорейки за международните контакти на Путин, Ушаков припомни, че на 5 юни руският президент ще е в Австрия, а в периода 8-10 юни ще бъде на държавно посещение в Китай и ще участва в срещата на високо равнище на Шанхайската организация за сътрудничество.", "date": "2018.05.23", "title": "Кремъл: Българският премиер Борисов ще посети Русия на 30 май"}
{"url": "https://www.24chasa.bg/novini/article/6878281", "text": "Мястото на Македония и Сърбия е в Европейския съюз и те са готови да изпълнят задълженията си, за да станат част от европейското семейство. Това е общото мнение на председателите на парламентите на двете страни Талат Джафери и Мая Гойкович, които се срещнаха днес в Белград, предаде Танюг. След срещата Джафери каза, че подкрепя Сърбия в процеса на нормализиране на отношенията й с Косово, който води до запазване на стабилността в региона. \"Въпреки че има разногласия по определени въпроси, това не представлява пречка за диалог и задълбочаване на всестранното сътрудничество на Македония и Сърбия\", заяви председателят на македонския парламент. Той добави, че двете страни ще работят съвместно на трети пазари и заедно ще привличат инвестиции и туристи, предаде БТА.  Мая Гойкович съобщи, че са разговаряли по всички теми, които в миналото са били пречка за сътрудничество между двата парламента. Тя изрази готовност сръбският парламент да сподели с македонския своя опит в процеса на европейска интеграция. \"Изпратихме послание до нашите граждани и до ЕС, че държавите от Западните Балкани могат и искат да си сътрудничат по всички въпроси\", каза Гойкович. По-късно днес Талат Джафери ще се срещне със сръбския премиер Ана Бърнабич.", "date": "2018.05.23", "title": "Мястото на Македония и Сърбия е в ЕС и те са готови да изпълнят задълженията си"}
{"url": "https://www.24chasa.bg/novini/article/6878288", "text": "Берлинската полиция съобщи днес, че повече от дванадесет групи планират протести през уикенда срещу проявата на крайнодясната националистическа партия \"Алтернатива за Германия\", който ще се премине под наслов \"Бъдещето на Германия\", предаде Асошиейтед прес. \"Алтернатива за Германия\" очаква около 10 000 души да се съберат на проявата в неделя, на която речи ще държат някои от основните й лидери. Тя ще започне на главната железопътна гара в столицата и ще приключи при Бранденбургската врата, предаде БТА. Досега са планирани 13 контрадемонстрации в близките райони и из града под лозунгите \"никога повече\" и \"спрете омразата, спрете \"Алтернатива за Германия\". По съображения за сигурност полицията не съобщава колко нейни служители ще й бъдат необходими, за да предотвратят сблъсъци между двете фракции, но заяви, че ще има значително полицейско присъствие.", "date": "2018.05.23", "title": "Множество протести се планират срещу проява на крайната десница в Берлин"}
{"url": "https://www.24chasa.bg/novini/article/6878297", "text": "Около 200 перуанци и боливийци притежават ключа към установяване произхода на инките, сочат резултатите от изследване, цитирани от Франс прес. Такива са заключенията на перуански, бразилски и боливийски учени, които искат да проследят историята на инките с помощта на генетиката. Каква е целта на това първо по рода си генетично изследване на императорското семейство на инките? \"Да се провери дали съществува общ \"патриарх\" на тази цивилизация или не\", поясниха перуанските учени Рикардо Фухита и Хосе Сандовал от университета Сан Мартин де Порес, предаде БТА. \"Изследването ни е като тест за бащинство, но сравняването не е между баща и дете, а между народи\", отбеляза Фухита. За целта учените извлекли ДНК от 12 семейства в района на Куско заради историческия генеаложки контекст - документи разкриват, че от 1570-ата г. тези семейства са родственици на инките. Идеята е да се изяснят две легенди, свързани с произхода на инките. Първата от тях гласи, че произходът им е свързан с двойката Манко Капак и Мама Окльо, които излезли от езерото Титикака в района Пуно, където се говори езикът аймара, а втората - че първите инки са братята Аяр, слезли от планината Пакаритамбо в района на Куско, където говоримият език е кечуа. ДНК бил извлечена от жители в районите на езерото Титикака и планината Пакаритамбо. \"Сравнихме получените резултати с нашата база генеаложки данни за над 3000 души, за да реконструираме генеаложкото дърво на всички индивиди - каза Фухита. - В края на краищата базата данни бе сведена до близо 200 души, които имат генетични сходства с аристокрацията на инките.\" Империята на инките, чиято столица била Куско, обхващала територия с площ 2 милиона кв. км. Тя се простирала от западната част на Аржентина на юг до Колумбия на север.", "date": "2018.05.23", "title": "Учени изследват произхода на инките с помощта на генетиката"}
{"url": "https://www.24chasa.bg/novini/article/6878304", "text": "Шофьорът на турския тир, участвал в катастрофата с автобус на столичния градски транспорт на автомагистрала \"Тракия\", е задържан за 72 часа, съобщиха от прокуратурата. Под ръководството и надзора на Софийска районна прокуратура е образувано и се води досъдебно производство за извършено престъпление по чл.343, ал. 3, б. „А“, пр. 3, вр. чл. 342, ал. 1, пр. 3 НК по повод настъпило ПТП около 07.20 часа на 23.05.2018 г., в гр. София, АМ „Тракия“, в района на 3-ти км., в пътното платно с посока гр. София, между автобус на градския транспорт и товарен автомобил. В хода на производството е установено, че виновен за катастрофата е водачът на товарния автомобил –Гьокхан Кахриман, турски гражданин, който е нарушил правилата за движение по пътищата, като по този начин по непредпазливост е причинил телесни повреди на 12 лица, 7 от които за момента за установени като средни. Предвид високата обществена опасност на деянието, наблюдаващият прокурор е постановил задържане на Кахриман за срок до 72 часа, след изтичането на които е разпоредено привеждането му в сградата на СРС – за разглеждане на искане за вземане спрямо него на мярка за неотклонение „Задържане под стража“.", "date": "2018.05.23", "title": "Задържаха за 72 часа шофьора на турския тир, блъснал автобуса на \"Тракия\""}
{"url": "https://www.24chasa.bg/novini/article/6878311", "text": "Арестуваха трима мъже в столицата, след като са направили опит да избягат с краден джип, съобщиха от прокуратурата. На 22.05.2018 г. вечерта, при провеждане на полицейска операция, описанията по-горе лек автомобил „Тойота“, модел „Рав4“ е установен в района на кв. „Княжево“. Непосредствено след него се е придвижвал лек автомобил „БМВ“. Водачите и на двете превозни средства не спрели при подаден сигнал от служители на МВР, поради което полицейски автомобили с включен звуков и светлинен сигнал потеглили след тях, насочвайки се към центъра на града. В операцията се включили специализирани полицейски отряди, автомобили на жандармерията и други служебни автомобили на МВР. В района на кв. „Факултета“ двата автомобила били обградени и движението им било преустановено принудително. Изяснена е самоличността на водача на автомобил „Тойота“, – Мирослав Георгиев и на намиращия се до него пасажер– Велизар Дангъров. Шофьорът на другия автомобил - „БМВ“, е установен с имената Иван Таков. И тримата са задържани, а по случая е образувано досъдебно производство за извършено престъпление по чл. 215, ал. 1, вр. чл. 18, ал. 1 НК (опит за вещно укривателство), под ръководството и надзора на Софийска районна прокуратура. На 23.05.2018 г. Иван Таков, Мирослав Георгиев и Велизар Дангъров са привлечени в качеството на обвиняеми за извършено престъпление по чл. 215, ал. 1, вр. чл. 18, ал. 1 НК, при условията на съучастие, при което Таков е действал като помагач, а Георгиев и Дангъров – като извършители. Тримата са обвинени в това, че на 22.05.2018г., в гр. София, кв. „Княжево“, с цел да си набавят имотна облага, са направили опит умишлено да укрият чужда движима вещ - лек автомобил марка „Тойота“, модел „Рав 4“, собственост на О. Ш., за която предполагали, че е придобита от другиго чрез престъпление /същата била предмет на престъпление по чл.346, ал.1 от НК/. Деянието е останало недовършено поради независещи от дееца причини –лицата са задържани от служители на СДВР. Предвид високата обществена опасност на деянието и дееца, наблюдаващият прокурор е постановил задържане на тримата обвиняеми за срок до 72 часа, след изтичането на които е разпоредено привеждането им в сградата на СРС – за разглеждане на искане за вземане спрямо тях на мярка за неотклонение „Задържане под стража“.", "date": "2018.05.23", "title": "Арестуваха трима в столицата, опитали да избягат с краден джип"}
{"url": "https://www.24chasa.bg/novini/article/6878310", "text": "Двама пешеходци пострадаха при катастрофа в близост до Централните гробища в София, съобщава  .  Два леки автомобила се удариха на ул. „История Славянобългарска“. Сигналът за инцидента е подаден в 13:50 ч. Един от автомобилите е ударил двама пешеходци на тротоара. Те са откарани в болница.", "date": "2018.05.23", "title": "Пешеходци пострадаха при удар между две коли до Централните гробища в София"}
{"url": "https://www.24chasa.bg/novini/article/6878325", "text": "В ареста за 72 часа остават шефът на КАТ-Благоевград Данаил Стоицов и Бойко Шарков, който има пункт за регистрация на автомобили и застраховки. Стоицов е с 3 обвинения. Първото е за престъпление по служба, защото на 4 май е разпоредил осигуряване на полицейски конвой от с. Дамяница до с. Бело поле на извънгабаритна техника в нарушение на наложена за това забрана и без да има издадено разрешение от Областно пътно управление. Целта е била да набави облага, която се изразява в незаплащане на пътни такси, казаха говорителят на окръжна прокуратура Весела Стоилова и и. д. окръжен Николина Сачкова. Второто престъпление, за което е привлечен като обвиняем, е за подкуп като поискал и приел от различни лица пари в размер на 5300 лв и вещи. Третото обвинение е за незаконното притежание на пистолета и патроните. Бойко Шарков е с обвинение участие като помагач за даване на подкуп на шефа на КАТ. Шарков улеснил умишлено Стоицов да приеме подкупи от различни лица. Прокуратурата уточни, че това са обвиняемите на този етап, като е възможно да бъдат повдигнати обвинения и на други. За двамата ще се иска и постоянна мярка \"задържане под стража\".", "date": "2018.05.23", "title": "3 обвинения за арестувания шеф на КАТ-Благоевград"}
{"url": "https://www.24chasa.bg/novini/article/6878538", "text": "Кандидат-президентът на основната опозиционна партия в Турция Мухаррем Индже дари на всичките си петима съперници за поста по 500 турски лири от заплатата си за предизборните им кампании, съобщава \"Хюриет дейли нюз\". Дарената сума Индже, кандидат на кемалистката Народнорепубликанска партия (НРП), е отделил от собствената си заплата, предаде БТА. \"В тези трудни времена, обществото и политиците трябва да бъдат единни и да не влизат в поляризация. Политиците не са врагове. Затова аз дарих на предизборната кампания на всеки от конкурентите си от своята собствена заплата\", написа Индже в Туитър днес, след като вложи по сметките на съперниците си по 500 турски лири (88 евро). Запитан дали очаква и другите кандидати да дарят за него, той отговори: \"би било хубаво, ако го сторят\". Индже използва случая и за да отправи критики към сегашния президент Реджеп Тайип Ердоган заради разточителното и небалансирано използване на обществени ресурси за собствената му кампания. На президентските избори на 24 юни Ердоган ще бъде общ кандидат на управляващата Партия на справедливостта и развитието и на още две политически сили. \"Г-н Ердоган не се нуждае от пари. Всички самолети, коли, неограничени средства са в негова услуга\", каза Индже, но добави, че все пак е дарил сумата на президента, \"за да бъде справедливо\".", "date": "2018.05.23", "title": "Мухаррем Индже дари по 500 лири на съперниците си за предизборните им кампании"}
{"url": "https://www.24chasa.bg/novini/article/6878546", "text": "На заседание днес Надзорният съвет на Националната здравноосигурителна каса /НС на НЗОК/ прие Отчет за текущото изпълнение към 31 март на бюджета на НЗОК за 2018 г., съобщиха от НЗОК. Общият размер на получените в касата приходи и трансфери към 31 март възлиза на 958 780,3 хил. лв., което представлява 24,8 на сто спрямо заложените Закона за бюджета на НЗОК /ЗБНЗОК/ за 2018 г. средства в размер на 3 859 978 хил. лв . Спрямо същия период на 2017 г. се отчита ръст от 11,6 на сто. Извършените към 31 март разходи и трансфери са в размер на 1 000 049,3 хил. лв. или 25,9 на сто от заложените в ЗБНЗОК за 2018 г. средства, които са в размер на 3 859 978 хил. лв. Спрямо същия период на 2017 г. се отчита ръст от 5,6 на сто. За здравноосигурителни плащания са изплатени 976 124 хил. лв. /в т.ч. 22 325 хил. лв. трансфер за ведомствени болници/ или 26,7 на сто от заложените със ЗБНЗОК за 2018 г. средства в размер на 3 662 060,7 хил.лв. Спрямо същия период на 2017 г. се отчита ръст от 5 на сто. По видове здравноосигурителните плащания към 31 март се разпределят по следния начин: - За първична извънболнична медицинска помощ - 48 377,7 хил. лв. /в т.ч. 15 хил. лв. трансфер за ведомствени болници/ или 23,3 на сто от бюджетните средства, които са в размер на 207 200 хил. лв. Спрямо същия период на 2017 г. се отчита ръст от 3,4 на сто. - За специализирана извънболнична медицинска помощ - 35 720,9 хил. лв. /в т.ч. 115,4 хил. лв. трансфер за ведомствени болници/, или 16,1 на сто от бюджетните средства, които са в размер на 222 300 хил. лв. Спрямо същия период на 2017 г. се отчита намаление от 24,4 на сто. - За дентална помощ - 44 100,2 хил. лв., или 28,1 на сто от бюджетните средства, които са в размер на 157 000 хил. лв. Спрямо същия период на 2017 г. се отчита намаление от 25,1 на сто. - За медико-диагностична дейност - 18 903,8 хил. лв. /в т.ч. 139,8 хил. лв. трансфер за ведомствени болници/, или 23,6 на сто от бюджетните средства в размер на 80 000 хил. лв. Спрямо същия период на 2017 г. се отчита ръст от 6,7 на сто. - За лекарствени продукти, медицински изделия и диетични храни за специални медицински цели, за домашно лечение на територията на страната - 244 251,6 хил. лв., или 34 на сто от бюджетните средства, които са в размер на 718 000 хил. лв. Спрямо същия период на 2017 г. се отчита ръст от 6,9 на сто. - За лечение на злокачествени заболявания в условията на болнична медицинска помощ, които НЗОК заплаща извън стойността на оказваните медицински услуги - 97 349,3 хил. лв. /в т.ч. 2 042,9 хил. лв. трансфер за ведомствени болници/ или 34,5 на сто от бюджетните средства, които са в размер на 282 000 хил. лв. Спрямо същия период на 2017 г. се отчита ръст от 20,7 на сто. - За медицински изделия, прилагани в болничната медицинска помощ - 26 644,3 хил. лв. /в т.ч. 875,3 хил. лв. трансфер за ведомствени болници/ или 27,2 на сто от бюджетните средства, които са в размер на 98 000 хил. лв. Спрямо същия период на 2017 г. се отчита намаление от 14,8 на сто. - За болнична медицинска помощ - 449 235,4 хил. лв. /в т.ч. 19 116 хил. лв. трансфер за ведомствени болници/ или 24,6 на сто от бюджетните средства, които са в размер на 1 824 560,7 хил. лв. Спрямо същия период на 2017 г. се отчита ръст от 10,7 на сто.", "date": "2018.05.23", "title": "НЗОК прие отчет за текущото изпълнение на бюджета на касата за 2018 г."}
{"url": "https://www.24chasa.bg/novini/article/6878553", "text": "Сблъсъците между самолети и птици причиняват щети от 1,7 милиарда евро (2 милиарда долара) в световен мащаб, затова германските летища започнаха да използват кучета, лисици и птици, за да предотвратят подобни инциденти, съобщи ДПА. Само в германското въздушно пространство сблъсъците с птици и други диви животни са над 2100, заявиха от германския Комитет за предотвратяване на сблъсъците с птици в авиацията (DAVL). Макар повечето такива инциденти да са безобидни, някои от тях водят до смъртни случаи, предаде БТА. Един от най-известните сблъсъци между самолет и птица е от 2009 г. Тогава самолет трябваше да се приземи аварийно в река Хъдсън в Ню Йорк, след като в един от двигателите му влезе гъска. Всичките 155 пътници бяха спасени. \"Понякога само предупредителни изстрели могат да прогонят настоятелните птици\", каза Кристиян Хелберг от комитета. Много германски летища използват животни, за да разчистят пространството от птици: кучета за прогонване чайки и гъски; хищни птици срещу гарваните и чаплите, и дори лисици, за да не се превръщат пистите в удобно място за кацане на птиците. Предупредителните изстрели са \"последното средство\", каза Хелберг. Разнообразието от подходи е намалило сблъсъците в Германия в сравнение със средното глобално ниво. По света на всеки 10 хиляди полета има 10 сблъсъка с птици, в Германия те са 5,8.", "date": "2018.05.23", "title": "Германски летища използват животни, за да намалят сблъсъците между самолети и птици"}
{"url": "https://www.24chasa.bg/novini/article/6878554", "text": "Полското министерство на вътрешните работи поиска от съда да отстрани ръководството на фондация, която подкрепя движение, възникнало при демонстрациите срещу консервативното правителство, предаде Франс прес. Полското МВР обвинява движението \"Obywatele RP\" (\"Гражданите на Полската република\") в призиви за нарушаване на закона и изисква да му бъде назначен служебен администратор, предава БТА. \"Гражданите на Полската република\" организира контрадемонстрации, целящи да осуетят или да смутят обществените възпоминания, свиквани всеки месец по улиците на Варшава от консервативната управляваща партия, за авиокатастрофата над Смоленск през 2010 г., в която загинаха президентът Лех Качински и още 95 души. Контрадемонстрациите на активисти, които размахват бели рози, понякога предизвикваха сблъсъци с полицията, но последвалите съдебни производства не доведоха до осъдителни присъди. Министерството подчерта, че фондация \"Wolni Obywatele RP\" (\"Свободни граждани на Полската република\") в продължение на няколко месеца не се е подчинила на неговия \"призив да престане да нарушава закона и да подбужда към нарушения\". В отговор движението изтъква на сайта си, че призовава единствено за гражданско неподчинение \"в случай на нарушение на конституцията или на гражданските права и свободи\", давайки пример с действията си за \"блокиране на демонстрации на фашистки организации, борба срещу забраната за достъп на граждани в парламента или срещу ограниченията на свободата на събранията в съседство с месечните възпоминания на трагедията край Смоленск\". \"Гражданите на Полската република\" предупреждават, че ще продължат дейността си, каквото и да се случи. Съд във Варшава уведоми фондацията, че съдебното заседание по делото срещу нея е насрочено за 10 септември.", "date": "2018.05.23", "title": "Варшава спира движение, което саботира\nвъзпоминанията за катастрофата над Смоленск"}
{"url": "https://www.24chasa.bg/novini/article/6878563", "text": "Помощници на настанения в болница лидер на управляващата в Полша партия Ярослав Качински съобщиха, че той запазва пълен контрол и нито едно решение не се взема без него, предаде Асошиейтед прес. 68-годишният Качински има най-голямо влияние в Полша и диктува политиката, макар че не е на изборна длъжност, предаде БТА. Качински е в болница от началото на май заради проблем с коляното. Видимото му отсъствие предизвика спекулации, че в партията \"Право и справедливост\" се водят вътрешни борби кой да го наследи. Най-близкият му помощник - министърът на вътрешните работи Йоахим Бруджински каза днес, че Качински не планира да се оттегля от политиката и очаква скоро да се върне на работа на пълен работен ден.", "date": "2018.05.23", "title": "Ярослав Качински продължава да определя политиката на Полша, въпреки че е болница"}
{"url": "https://www.24chasa.bg/novini/article/6878593", "text": "Всяка сграда се превръща в страница от общата ни история: на мястото, на времената, на хората. Затова АРТЕКС ИНЖЕНЕРИНГ иска да впише символите на единството и подема и в “Златен век” в квартал “Лозенец”. В името, в силуета, дори в детайли, чиито кодове ще разчете само търсещото око. “Златен век” - името на строящата се 30-етажна сграда - идва още с първите щрихи на проекта. Извисяваща се над очакванията, тя трябва да излъчва и със своето название увереността и дързостта на самата столица. София, която впечатлява с хилядолетни пластове история, не би могла да застине в предпазливото повторение на познатото; тя се устремява към своите нови върхове. Въздействието на архитектурния ѝ облик е именно в диалога между достолепието на наследеното и динамиката на предчувстваното бъдеще. “Златен век” е смела сграда не само със своя ръст, а с категоричността, че София и нейните хора заслужават най-високото равнище на световната архитектура и могат да го имат без отлагане. “Златен век” е необходима сграда, защото отговаря на такива критерии за жилищното строителство, че след нея няма как да се приеме за качествено това, което не гарантира свеж въздух, ниски енергийни разходи, невидимо сметосъбиране… “Златен век” е вдъхновена сграда, защото е градивно послание и с името си. То е подкана за решителен оптимизъм: златният век предстои, ако го изберем. Със “Златен век” ние от АРТЕКС не се стремим към себеизразяване, а изразяваме стремежите на обществото ни, казва младият архитект Пламен Пл. Мирянов, за когото сградата се превръща в кауза. От самото си създаване АРТЕКС се обвързва с обществено отговорната архитектура, която се вписва с уважение в средата и същевременно се откроява като стимул за положителна промяна в нея. Реализациите на проектите (включващи подобряване на инфраструктурата, облагородяване и поддържане на зелените площи, специално осветление и много други) дават заразителен пример и повишават очакванията за красота и хармония в града. Една жилищна сграда не се строи само за хората вътре, а и за хората отвън. Тя променя своето обкръжение и принадлежи на цялото общество. Видимото, материалното влияе на духа на мястото и на хората. Затова построеното трябва да добави именно духовна стойност: да успокоява, да зарежда, да въздига човека. В компанията смятат, че ако започнем да гледаме на сградите не само като на пространства, в които протича ежедневието ни, но и като на монументални творби на градското изкуство, естествено, ще очакваме от тях уникалност, артистизъм, емоции. Търсенията на АРТЕКС в тази посока стават все по-целенасочени, по-видими, осезаеми. Например фасадата на “Андромеда” трасира съзвездия с перфорацията по каменните плочи. Многоетажната “Диамант”, от своя страна, претворява името си в такава игра на повърхнини по северната и южната фасада, че светлината да танцува там, да спира погледите, да очарова. Надписи на глаголица и на кирилица “обличат” сградата “Летера” и показват как намясто и колко завладяващо може да бъде словото по фасадата - особено когато е послание за добротворство! За българина славянската азбука е неизменно свързана с идеята за светлина, за възход, за пътя, по който вървим заедно като народ. Затова АРТЕКС вгражда букви и в “Златен век”. Декоративните решетки по фасадата, скриващи отворите за вентилация на апартаментите, са везба от глаголически и кирилски писмена. Златен век израства… в три стилизирани житни класа, извисяващи се от арки на трийсет метра височина. Житото е символ на самия живот, на растежа и на благоденствието, което можеш да очакваш само ако си вложил усърдие и постоянство в своето дело. В християнството житото символизира и вярата: семето на словото Божие покълва в душите на достойните, става клас и дава плод. Да не забравяме, че Златният век на Симеон Велики се свързва с духовния подем на народа ни след покръстването при неговия баща Борис. Трите класа носят и идеята за Светата Троица, както и за Вяра, Надежда и Любов - дъщерите на София. Наблюдателните може би ще видят в трите арки и прабългарски символ – Y, знака на хан Кубрат. Впрочем в сградата са заложени още исторически и библейски препратки, които очакват да бъдат разчетени. Да, впечатляващите сгради днес разказват истории, влизат в диалог, превръщат се ту в декор, ту в действащи лица в спектакъла на града. “Златен век” е замислена като внушителна, но изтънчена сграда с благородно присъствие. Заоблените линии на фасадата и вътрешните пространства им придават простотата и елегантността на природните форми. Освен това меките обеми създават по-добро обтичане на ветрови натоварвания. Арх. Пламен Пл. Мирянов обяснява избора на флорални, овални природни форми с меки релефни профили и с желанието да се изрази идеята за растеж, устременост към небето, към светлината. Далеч от всичко стандартно, “Златен век” идва със своето неповторимо лице. Скептицизмът по отношение на високото строителство често се основава на представата за офисната естетика: липса на тераси, едва открехващи се прозорци. Тук обаче има тераси на всеки етаж, всички прозорци се отварят, а пространствата са оптимално ослънчени. Това е жива, дишаща, отворена за средата си сграда. (Впрочем след “Диамант” АРТЕКС вгражда и тук рекуператорна система за подаване на свеж въздух и съпътстващо регулиране на температурата при чувствително намаляване на енергийните разходи. Обитателите могат да разчитат на планински чист въздух в сърцето на града.) “Златен век” ще демонстрира защо по света интензивно се увеличава високото строителство за жилищни нужди. Отговорът e ясен: възможност за дом на престижно място с отлични комуникации и превъзходна гледка. Високата сграда пести земя там, където е най-малко и най-скъпа, за да уплътни градската тъкан с това, което носи ползи на зоната и на града. Освен етажите жилищна площ “Златен век” предоставя открити публични пространства Първите две нива са заети от тях: търговски център, кафе-сладкарница, клубен етаж, зала за танци, пилатес и йога, спа зона с басейн, фитнес, детска зала, покривна озеленена тераса с водно огледало. Така сградата дава пример за отлично замислена и реализирана висока сграда, която не е затворен в себе си свят, а е актив за своя район. Тя внася нови възможности за общуване с новите места за спорт, пазаруване, срещи, с пространствата за събития. Разбира се, високата сграда не може да бъде единственият, достатъчният отговор на потребностите на градската среда. Тя е едно от възможните решения и стимулира нови търсения. Не може да удовлетвори и всички вкусове - не само защото са безбройни, а и защото самото търсене на естетика, която никого не дразни, води до повторителност и посредственост, а те няма да въодушевят никого. В големия град има място за старинното и авангардното, за семплото и за грандиозното. Те не само не се изключват взаимно, а заедно създават красотата на града и перспективите пред него. Все пак големият град - това е мястото, което с разнообразието си дава преди всичко възможност за избор. “Златен век” може да се превърне в нещо за споделяне и буквално, и виртуално: в многобройните снимки, които ще се правят тук. Столицата ни, която привлича все повече туристи, ще спечели от още едно емблематично място. Можем да споделим “Златен век”, както и други кътчета на София, на България. Можем да споделим оптимизма.", "date": "2018.05.23", "title": "Златен век - въпрос на бъдеще"}
{"url": "https://www.24chasa.bg/novini/article/6878599", "text": "Котка се завърна при стопанина си в Берлин след 18-годишно отсъствие, съобщи ДПА. Остарялата вече котка на име Кимба е била забелязана да \"мяука нещастно\" в квартал на германската столица. Микрочипът на животното показал, че то принадлежи на местен жител. Той потвърдил, че домашният му любимец е избягал преди 18 години, малко след като се преместили от Мюнхен, предава БТА. Кимба възвръща апетита си и научава отново значението на домашното възпитание, пишат от полицията във Фейсбук. Отношенията й с другата котка на собственика обаче са още \"на начален етап\", уточняват полицаите. Макар котките да могат да живеят до 25-годишна възраст, обикновено продължителността на живота им е от 14 до 18 години.", "date": "2018.05.23", "title": "Котка се завърна при стопанина си, 18 години след като избяга от къщи"}
{"url": "https://www.24chasa.bg/novini/article/6878609", "text": "Поройни дъждове в съседна Сърбия. Десетки къщи са залети и без достъп. Най-тежко е положението в района на Куршумлия, западно от Ниш, предаде NOVA. Нанесени са щети на много домакинства, селскостопанска техника и животни. Заради придошлите води на реките достъпът на спасителните екипи е силно затруднен.", "date": "2018.05.23", "title": "Десетки къщи в Сърбия откъснати от света заради придошли реки"}
