{"url": "https://www.24chasa.bg/novini/article/7095833", "text": "Държавна агенция за пътна безопасност, подчинена на Министерския съвет, обяви в сряда вицепремиерът Томислав Дончев по време на конференция в Интер Експо Център. Ще я оглави Малина Крумова, която беше зам.-министър на регионалното развитие. Постът ѝ ще бъде зает от бившия регионален министър Николай Нанков, който напусна парламента. Крумова временно ще бъде съветник на премиера Бойко Борисов, докато през идните седмици новият орган се структурира и заработи. Анализите показват, че една подобна агенция има добавена стойност, ако е правилно структурирана. Идеята е да се осъществява контрол върху функциите на ведомствата, които имат отношение към пътната безопасност и координация между тях. Задачата е да се включи и гражданското общество”, обяви Малина Крумова на форума, организиран от Института за пътна безопасност, от който обещаха експертна подкрепа. Какво ще прави тази нова държавна агенция, която ще е пряко подчинена на премиера или на вицепремиер Заместник министър-председателят Томислав Дончев заяви, че за пътната безопасност отговарят 5 министерства, с други институции бройката им става 11. Като се прибавят общини и областни управи, числото надминава 100, а отговорността се размива. Това бе и мотивът да се създаде този нов орган. Пред “24 часа” Дончев поясни, че има консенсус между тримата нови министри - на МВР, МРРБ и министерството на транспорта, както и между неправителствени организации за учредяването му. “Говорим за малък орган, вероятно от 50-60 човека, не повече. Няма да се назначават нови чиновници, бройките ще дойдат от тези 3 министерства Звеното трябва да е в състояние да прави комплексен анализ, оценка на риска по отношение на пътната безопасност и да предписва мерки на всички ведомства. Идеята е някой дори да е в състояние да указва, да наказва, да предписва, да натиска, в някои случаи и да заповядва на всички ведомства, които имат отношения към пътната безопасност - на КАТ, полицията, службите на транспортно министерство, на АПИ, на общините, на областните управи”, заяви Дончев. Новата държавна агенция ще събира информация, ще прави системни анализи за пътната безопасност. Ще има право да пише закони, да променя наредби, пак свързани с основния ѝ приоритет - да има по-малко жертви на пътя. Ще има право да предявява изисквания по начина, по който тече подготовката на водачите. Ще има право да генерира нови идеи, предложения как да подобри контрола на пътя, дава пример Дончев. Самата Крумова заяви пред участниците в конференцията, че структурата и устройственият правилник на новата агенция ще бъдат изготвени в следващите няколко седмици. Задачите на Крумова по създаването на новото звено били сформиране на политиката в областта на пътната безопасност, събиране и системен анализ на информацията по темата. “България с малки стъпки успява да отчете намаляване на жертвите, но това не е повод за хвалба. На пръв поглед имаме всичко - закони, наредби, структури, и резултатът все не е такъв, какъвто го очакваме Очевидно е, че синхронът между институциите не е на необходимото ниво. Има условия за прехвърляне на отговорността при тежки инциденти. Новите процеси не се движат от чиновници, а от лидери с визия и план. Трябва ясен формат за разпределението на отговорността”, каза Томислав Дончев пред участниците на форума. Според него не може да искаме пътища и автомобили от XXI век, а институционалният ред и правилата да са както през 80-те години на XX век.", "date": "2018.10.10", "title": "Нова държавна агенция ще бори войната по пътищата (Обзор)"}
{"url": "https://www.24chasa.bg/novini/article/7095806", "text": "Китай е разгърнал безпрецедентна кампания за въздействие върху общественото мнение в Съединените щати преди наближаващите частични избори за Конгрес и това е най голямата и дългосрочна заплаха за сигурността на САЩ, заявиха днес шефове от контраразузнаването, цитирани от Ройтерс и БТА. Членове на сенатската комисия по вътрешна сигурност отправяха въпроси към министъра за вътрешната сигурност Кирстен Нилсен и директора на ФБР Кристофър Рей по повод изявлението на президента Доналд Тръмп, че Китай се меси в американските избори. На въпрос дали Пекин е по-голяма заплаха от Москва Нилсен отговори, че пред изборите в САЩ стоят две заплахи от чужбина: хакерство или саботаж в изборната инфраструктура (избирателни списъци или машини за гласуване) и влияние върху кампаниите. \"Със сигурност Китай полага безпрецедентни усилия да влияе върху мнението на американците\", каза тя. Нилсен допълни, че досега не е имало данни за китайски опити \"да се компрометира изборната инфраструктура\". Рей отиде по-надалеч в отговор на въпрос дали Китай е по-голяма заплаха от Русия, чиято евентуална намеса в предизборната кампания в САЩ през 2016 г. е обект на внимателно разследване. \"В много отношения Китай представлява най-голямата, най-сложната и най-дългосрочната контраразузнавателна заплаха, пред която сме се изправяли\", каза той. \"В много отношения Русия се бори да остане значима след разпада на Съветския съюз. Тя води днешната битка. Китай води утрешната битка\", заключи шефът на ФБР.", "date": "2018.10.10", "title": "Шефът на ФБР: Китай е по-голяма заплаха за САЩ от Русия"}
{"url": "https://www.24chasa.bg/novini/article/7095667", "text": "“Турски поток” ще започне да доставя природен газ по две тръби от 1 януари 2020 г., съобщи руският енергиен министър Александър Новак, цитиран от Анадолската агенция. В интервю за телевизионния канал “Россия 24” Новак поясни, че все още провеждат преговори за маршрута на втората тръба. “Имаме различни варианти. Първият маршрут е през Гърция до Италия. Вторият вариант е тръбата да стигне до Сърбия, Унгария и Австрия през България”, каза министърът. “Приоритетът ни е втората тръба да преминава през България до Австрия”, добави Александър Новак. По думите му “Турски поток” ще започне да доставя природен газ от 1 януари 2020 г., като капацитетът на двете тръби ще бъде 31,5 милиарда кубични метра. Шефът на “Газпром” Алексей Милер съобщи миналата седмица, че строителството на офшорния участък ще бъде завършено до два месеца. Първата тръба от Русия до Турция през Черно море ще доставя 15,75 милиарда кубични метра природен газ на турската държава, докато втората тръба ще е за доставка на газ за Европа. ", "date": "2018.10.10", "title": "Русия: Приоритет ни е газ през България до Австрия"}
{"url": "https://www.24chasa.bg/novini/article/7095839", "text": "Първата дама на САЩ Мелания Тръмп заяви, че жените, които отправят обвинения за сексуални посегателства, трябва да бъдат изслушани и да получат подкрепа, но същото важи и за мъжете, предаде Асошиейтед прес, цитирана от БТА. Когато се предявяват обвинения, трябва да има наистина солидни доказателства, които да се представят от обвинението, каза съпругата на американския президент Доналд Тръмп в интервю за телевизия Ей Би Си по повод обиколката си в Африка. В отговор на въпрос дали подкрепя движението #MeToo (Аз също), Мелания Тръмп заяви, че подкрепя \"жените и те трябва да бъдат чути\". \"Трябва да ги подкрепим. И, впрочем, и мъже, не само жени\", добави тя. Президентът на САЩ Доналд Тръмп, обвиняван през годините в сексуални посегателства от множество жени, заяви, че е настъпил \"страшен момент\" за мъжете, изправени пред обвинения от преди години, като новия член на Върховния съд Брет Кавано. Също като Тръм, Кавано отрича отправените му обвинения, отбелязва АП.", "date": "2018.10.10", "title": "Мелания Тръмп: Жените, обвиняващи мъже в секстормоз, трябва да имат сериозни доказателства"}
{"url": "https://www.24chasa.bg/novini/article/7095864", "text": "Заместник-председателят на Европейската комисия Франс Тимерманс обяви днес, че иска да заеме председателския пост след изборите за Европейския парламент през май 2019 година, предава  \"Бих желал в следващия мандат да бъда председател на Европейската комисия. За да стана такъв, бих желал да бъда кандидат на социалдемократите. Надявам се да получа подкрепата на всички социалдемократически партии в Европа и заедно да водим оптимистична кампания\". Холандският политик е втората силна фигура от левицата с претенции да бъде т.нар. шпиценкандидат на европейските социалисти. Преди него кандидатурата си обяви и словашкият заместник-председател на Еврокомисията - Марош Шефчович. Лявоцентристите обаче нямат големи шансове да спечелят изборите, посочва Ройтерс, позавайки се на социологически допитвания.", "date": "2018.10.10", "title": "Франс Тимерманс: Искам да съм председател на ЕК през следващия си мандат"}
{"url": "https://www.24chasa.bg/novini/article/7095881", "text": "Председателят на Германската социалдемократическа партия (ГСДП) Андреа Налес поставя под въпрос по-нататъшното участие на своята формация в правителствената коалиция, която през последната половин година на два пъти бе пред разпадане. Пред вестник \"Цайт\" Налес порицава раздорите между консервативните партньори в коалицията - Християндемократическия съюз (ХДС) и Християнсоциалния съюз (ХСС), предаде Ройтерс, цитирана от БТА. \"Ако вътрешните кавги сред консерваторите продължават да засенчват всичко, очевидно ще дойде момент, в който добрата смислена работа вече няма да има значение\", казва тя в интервюто, което ще бъде публикувано изцяло утре. Коалицията между ХДС/ХСС и ГСДП изпадна в криза миналия месец по повод съдбата на шефа на контраразузнавателната служба, а през лятото ХДС и ХСС се скараха за миграцията. И двата конфликта бяха преодолени с компромиси, припомня Ройтерс. Пред \"Цайт\" Налес казва още, че от встъпването в длъжност на правителството или даже още от началото на преговорите за съставяне на коалицията споровете между ХДС и ХСС са \"голямо бреме за тази коалиция\". Настоящото правителство на Германия, оглавявано от канцлера Ангела Меркел, бе образувано шест месеца след миналогодишните парламентарни избори. Коалиционната споразумение съдържа клауза след две години да се направи оценка на състоянието на съюза. Мнозина смятат това за шанс за социалдемократите да се оттеглят от коалицията, ако пожелаят, отбелязва Ройтерс.", "date": "2018.10.10", "title": "Немските социалдемократи поставиха под въпрос участието си в коалицията с Меркел"}
{"url": "https://www.24chasa.bg/novini/article/7095841", "text": "При закъснения на влак между 60 и 90 мин пътниците ще могат да поискат обратно 50% от цената на билета. Това е в допълнение към правата им за продължаване на пътуването или промяна на маршрута. Тази компенсация подкрепиха депутатите в транспортната комисия на Европарламента. За закъснения между 91 и 120 мин компенсацията да е 75 на сто, а над 121 мин - 100%, предвиждат промените в правата на пътниците, които ползват железопътен транспорт в Европа, съобщи пресслужбата на Европарламента. При сега действащите правила пътниците могат да предентират за обезщетение до 25% при закъснение между 60 и 119 мин и до 50% при 120 мин и повече. Сегашните правила са от 2009 г. Другото ново условие е информация за правата на пътниците да има по гарите, във влаковете, а освен това тя да бъде отпечатвана и на билетите. Железопътните оператори и управителите на гарите ще бъдат отговорни за навременното пълно компенсиране на пътниците, ако са причинили загуба или повреда на оборудването за придвижване на хора с увреждания или са загубили или ранили животни, обучени да ги подпомагат, гласят други промени. Предлага се също във влаковете задължително да има места за велосипеди, но това важи само за новите влакове или за тези, които са минали ремонт и обновление. Евродепутатите от комисията гласуваха и да се премахне изключението за нови държави членки, които са освободени за определен период от прилагане на правата на пътниците в жп транспорта. В момента само 5 държави (Белгия, Дания, Италия, Холандия и Словения) ги прилагат. Изключенията за вътрешните железопътни услуги може да продължат не повече от 1 година след влизането в сила на изменените правила, казват евродепутатите. Промените ще трябва да се гласуват в пленарната зала. ", "date": "2018.10.10", "title": "Час закъснение  на влака   =  50%  от цената на билета"}
{"url": "https://www.24chasa.bg/novini/article/7095890", "text": "Френският Касационен съд нареди днес нов процес срещу германската фирма за сертифициране ТЮВ във връзка със случая с дефектните гръдни импланти на френската компания \"Поли Имплант Протез\" (ПИП), анулирайки решение на апелативен съд, което освобождава германската фирма от всякаква отговорност, предаде Франс прес, цитирана от БТА. След като издала сертификат преди пускането в продажба, между октомври 1997 г. и януари 2010 г. ТЮВ извършила 13 проверки в обекти на ПИП, без да констатира нарушения на изискванията. Решението на Касационния съд, най-висшата съдебна инстанция във Франция, бе очаквано от хиляди пострадали от продуктите на ПИП жени по света. То връща случая в Парижкия апелативен съд. Според асоциацията на жертвите на ПИП решението на Касационния съд връща надеждата на хиляди пострадали по света. С това категорично отричане на стратегията на ТЮВ, най-висшият френски съд дава възможност за най-големия колективен процес в света, посочва сдружението. С това пътят за обезщетяване на 400-те хиляди пострадали пациентки по света вече е отворен, каза адвокатът на асоциацията Оливие Ометър. При 15 000 евро на пациентка сумата ще възлиза на 6 милиарда евро, отбеляза той.", "date": "2018.10.10", "title": "Френски съд нареди нов процес срещу немска фирма за скандал с гръдни импланти"}
{"url": "https://www.24chasa.bg/novini/article/7095805", "text": "Квотите за назначаване на хора с увреждания остават, но бизнесът ще има право при обективни обстоятелства да не обявява места за тях. Това ще бъде подробно разписано в Закона за хора с увреждания, който днес ще се разглежда от Националния съвет за хора с увреждания. Това обясни социалният министър Бисер Петков. Работодателите ще бъдат освободени от това задължение, ако производствата им не позволяват наемането на инвалиди. Освен това те ще бъдат освободени от глоба и ако бюрата по труда не са осигурили човек с увреждания. “Предвидено е изпълнението на задължението за квоти да може да бъде осъществено чрез алтернативни мерки - чрез закупуване от страна на предприятието на специализирани стоки и услуги, произведени от хората с увреждания”, обясни Петков. В първоначалния проект бе записано, че фирмите с до 20 работници са задължени да наемат поне 1 човек с увреждания, а тези с от 50 до 100 - поне двама. Ако компаниите са със 100 или над 100 заети лица, 2% от средносписъчния състав трябва да е от хора с увреждания. При неизпълнена квота е заложена глоба 30% от минималната заплата. Бизнесът обаче е категорично против задължителните квоти. Продължава дебатът и с работодателите, мненията им отново ще бъдат взети предвид на заседанието, обясни Петков.", "date": "2018.10.10", "title": "Бизнесът няма да  назначава инвалиди,  ако купува стоки,  произведени от тях (Обзор)"}
{"url": "https://www.24chasa.bg/novini/article/7095740", "text": "Крадците влезли в жилището минути след като дъщеря ѝ тръгнала на училище Крадци са обрали апартамента на говорителката на Софийския градски съд (СГС) Милена Орозова във вторник по обед, минути след като 10-годишната ѝ дъщеря тръгнала на училище. Те задигнали лаптоп и около 1000 лв. от касичката на детето, което с години събирало парите от сурвакане. Апашите влезли в дома на пресаташето на СГС в столичния кв. “Дианабад” около 13,30 ч във вторник. За набега Орозова, която дълги години работеше като журналист, съобщи във фейсбука си. Към 17,30 ч на 9 октомври тя се прибрала от работа вкъщи и отключила входната врата без проблем. С изненада видяла, че в шкафовете в дома ѝ е ровено, а касичката на детето е изпразнена и захвърлена на пода. Липсвал личният ѝ лаптоп, на който имало и незначителна служебна информация. “Първото, което направих, е да тръгна към училището на дъщеря ми. Блокът, в който живеем, се намира зад 105-о СУ “Атанас Далчев”, обясни Милена. - Слава богу, с нея всичко беше наред”. Орозова уточни, че все още установява какви вещи липсват от дома ѝ. Според полицаи крадците най-вероятно са отворили входната врата с т.нар. ключ майка, който отключвал различни брави. Предполага се, че кражбата е извършена от 2-ма мъже, заснети от камера на заведение, което се намира на първия етаж в блока. Има и видеозаписи от входа, които полицията тепърва ще гледа кадър по кадър. “Ужасява ме фактът, че са наблюдавали жилището ми”, каза Милена Орозова. Тя живее от 4 месеца в “Дианабад”. Преди дни неизвестни разбили кола на мобилен оператор пред блока ѝ и задигнали скъпо оборудване, докато служителите на компанията обслужвали адрес.", "date": "2018.10.10", "title": "Обраха дома на говорителка на съда, взели и касичката на детето й"}
{"url": "https://www.24chasa.bg/novini/article/7095916", "text": "Ураганът Майкъл навлезе над американския щат Флорида, в най-югоизточната част на САЩ, предадоха световните агенции, като се позоваха на Националния център за ураганите. Това е станало близо до град Мексико бийч, на брега на Мексиканския залив. Мощният ураган е от четвърта категория по петстепенната скала на Сафир-Симпсън. Със скорост на съпътстващите ветрове от 250 км/ч, той наближава максималната категория, като при това продължава да набира сила, предава БТА. По-рано директорът на Националния център за ураганите Кен Греъм прогнозира, че бурята ще причини катастрофални щети. Това е най-силният ураган, достигнал Флорида, от повече от един век. Президентът Доналд Тръмп изрази безпокойство за местните жители, които не са се евакуирали, предаде ДПА. Някои от районите по пътя на урагана са много бедни и това е възпрепятствало евакуацията, заяви Тръмп, след като бе запознат в Белия дом с развитието на ситуацията. Той отбеляза че \"е много трудно за хората без необходимите ресурси да напуснат\" района. \"Бог да ви благослови\", обърна се Тръмп към онези, които са на пътя на урагана. Президентът на САЩ каза, че възнамерява да посети в неделя или понеделник района, над който ще премине бурята, предаде Ройтерс.", "date": "2018.10.10", "title": "Мощният ураган Майкъл удари Флорида  (Снимки, видео)"}
{"url": "https://www.24chasa.bg/novini/article/7095681", "text": "Протестиращите майки на деца с увреждания разпънаха палатки на бул. \"Дондуков\" пред Министерския съвет, предаде БТА. Малко по-рано днес те блокираха булеварда, като целта на проявата, според тях, е да покажат на управляващите, че \"могат да ги блокират, както те блокират тях и реформата\". Майките запалиха свещи пред палатките. \"Светлината е символ на нашата вяра, че ще извоюваме реформа за децата си\", казаха протестиращите. По думите им свещите са и символ на душите на тези деца, които не са дочакали промяната. Протестът пред МС продължава и в този час.", "date": "2018.10.10", "title": "Протестиращите майки на деца с увреждания \nразпънаха палатки пред Министерския съвет"}
{"url": "https://www.24chasa.bg/novini/article/7095705", "text": "„Имало е още двама души, така разбрах. На майка си каза само, че е изнасилил момичето”. Това разказа лелята на 21-годишния Северин Красимиров, който беше задържан за убийството на журналистката Виктория Маринова в Русе, предаде NOVA. „Видях кръвта и се уплаших. Каза, че е ударил едно момче. После разбрах от новините”, разказа жената на Северин. Хората от квартал „Селеметя” почти насила накараха двете жени да говорят пред медии. Местните също имат съмнения, че Северин може да е имал съучастници. Свидетели са го видели, когато излязъл с още двама души, за да ходят на рожден ден. 21-годишният Северин Красимиров беше арестуван във вторник вечерта в Германия. Именно върху него падат подозренията на разследващите, че е убиецът на журналистката Виктория Маринова. Бруталното нападение вероятно е било случайно, обявиха разследващите. А кадри показват предполагаемото бягство на убиеца от местопрестъплението.", "date": "2018.10.10", "title": "Лелята на заподозрения за убийството на Виктория: С него е имало още двама (Видео)"}
{"url": "https://www.24chasa.bg/novini/article/7095741", "text": "Адвокатът на американския пастор Андрю Брънсъсн, чието задържане в Турция обтегна отношенията между Анкара и Вашингтон, заяви, че очаква домашният арест и забраната за пътуване на клиента му да бъдат отменени в съда, предаде ДПА, цитирана от БТА. Исмаил Джем Халавурт говори пред агенцията за очакванията си преди заседание по делото срещу Брънсън, което ще се състои в петък в град Алиага, окръг Измир, но не даде повече подробности. Халавурт също така потвърди информации в турските медии, че показанията на двама нови тайни свидетели срещу неговия клиент са били добавени към съдебната документация. 50-годишният пастор беше арестуван през 2016 г. В края на юли наложената му мярка арест беше заменена с домашен арест. Брънсън е обвинен в подкрепа към забранената Кюрдска работническа партия /ПКК/ и движението на живеещия в САЩ проповедник Фетхуллах Гюлен, когото Анкара обвинява за провалилия се опит за преврат през 2016 г. Прокурор поиска присъда от 35 години затвор за Брънсън, който е обвинен също и в шпионаж. Случаят обтегна отношенията между САЩ и Турция, като двете страни си наложиха взаимни санкции. В края на септември американският държавен секретар Майк Помпейо намекна, че Брънсън може да бъде освободен скоро.", "date": "2018.10.10", "title": "Адвокатът на пастор Брънсън: Очаквам съдът да отмени домашния му арест"}
{"url": "https://www.24chasa.bg/novini/article/7095748", "text": "Австрийското правителство изрази резерви относно съдържанието на Пакта на ООН за миграцията, който се очаква да бъде утвърден официално през декември и вече беше подложен на критика от борещи се против миграцията страни като Унгария и Полша, предаде Франс прес. В пакта \"има точки, които са в противоречие с нашата управленческа програма\", заяви пред медиите вицеканцлерът Хайнц-Кристиан Щрахе от крайнодясната Австрийска партия на свободата (АПС). Той не уточни към кои разпоредби се отнасят резервите на австрийското правителство, но отбеляза, че страните би трябвало да имат суверенитет в областта на миграционната политика, предаде БТА. В текста на ООН има разпоредби, които вменяват задължения на приемащите страни \"и към които ние се отнасяме много критично\", потвърди и застаналият до него консервативен канцлер Себастиан Курц. Той не уточни дали Австрия има намерение да ратифицира необвързващия международен документ, преговори по който се водят от месеци. Пактът на ООН за миграцията предвижда преди всичко засилване на международното сътрудничество, за да се отговори на световния миграционен феномен, отбелязва АФП. Унгарското правителство на премиера Виктор Орбан обяви през юли, че смята да бойкотира текста, който определи като опасен за света и за страната. Според Унгария пактът ще подтикне милиони хора да тръгнат на път. Полша трябва да отхвърли пакта, който рискува да окуражи нелегалната миграция, заяви вчера и полският вътрешен министър Йоахим Бруджински. В края на миналата година от работата по документа се оттеглиха и Съединените щати. Според тях пактът съдържа разпоредби, които противоречат на имиграционната политика на президента Доналд Тръмп. Австрия има намерение да разработи съвместна позиция с Швейцария, съобщи правителството. Представители на австрийската лява и либерална опозиция изразиха съжаление за позицията на страната, която според тях поставя страната редом с \"реакционния блок на Изтока\". Пактът, който се очаква да бъде утвърден на среща в Маракеш на 10 и 11 декември, съдържа поредица принципи - защита на правата на човека и особено на децата, както и признаване на националния суверенитет. Той освен това включва серия от мерки, които да помагат на страните да се справят с миграцията, отбелязва Франс прес.", "date": "2018.10.10", "title": "Австрия има резерви към Пакта на ООН за миграцията"}
{"url": "https://www.24chasa.bg/novini/article/7095757", "text": "Президентът на босненската Република Сръбска Милорад Додик е разговарял днес по телефона с руския външен министър, който от името на президента Владимир Путин и от свое име му честитил победата на изборите за член на колективното председателство (президентство) на Босна и Херцеговина, предаде агенция СРНА, цитирана от БТА. Руският министър изразил очакване, че председателството ще работи \"законно\", при стриктно спазване на Дейтънското мирно споразумение и зачитане на правата на двете административни единици /Република Сръбска и Мюсюлманско-хърватската федерация/ и на трите държавотворни народа - сърби, хървати и бошняци /босненски мюсюлмани/. Додик благодарил за поздравленията и изтъкнал, че като член на председателството ще се застъпва за спазване на Дейтънското споразумение и конституцията, а Лавров му обещал Русия да подкрепя неговата политика. Милорад Додик е известен с проруската си ориентация и националистическите си възгледи", "date": "2018.10.10", "title": "Путин и Лавров поздравиха Додик за победата на изборите в Босна и Херцеговина"}
{"url": "https://www.24chasa.bg/novini/article/7095652", "text": "Отхвърляме протестите на японски дипломати по повод разполагането на руския военни на Курилските острови, защото Русия има \"суверенното право за всякакви дейности на своя територия, вкл. мерки по укрепването на националния отбранителен потенциал\", заяви днес руското министерство на външните работи, цитирано от Ройтерс и ТАСС. Токио и Москва спорят за суверенитета върху островна верига, която японците наричат Северни територии, а руснаците - Курилски острови, предава БТА. В изявлението си дипломатическото ведомство на Русия обяснява, че милитаризирането на Курилските острови не е насочено срещу съседни страни и обвинява Япония в непродуктивна \"мегофонна\" дипломация. \"На ниво младши дипломати от посолството на Япония в Москва, често по телефона, ни се предявяват някакви претенции, които после в изказвания на високопоставени представители на японското правителство биват представяни като израз на официален протест\", заявява руското министерство и подчертава: \"Решително отхвърляме такива демарши\". Руският премиер Дмитрий Медведев разпореди дислоцирането на руски военни самолети на един от островите през февруари т. г. Това стана по време, когато руско-японските отношения бяха обтегнати заради намеренията на Токио да закупи от САЩ системата за противоракетна отбрана (ПРО) \"Иджис\" (Aegis - Щит). Русия е разположила на островите най-новите си системи за ПРО и планира да построи там военноморска база, припомня Ройтерс. В края на Втората световна война островната верига е окупирана от съветски войски, след което местното японско население е екстрадирано. Това е основната причина досега между Москва и Токио няма подписан мирен договор, повече от 70 години след края на конфликта.", "date": "2018.10.10", "title": "Русия: Отхвърляме протестите на Япония за наши военни на Курилските острови"}
{"url": "https://www.24chasa.bg/novini/article/7095651", "text": "Президентът на Германия Франк-Валтер Щайнмайер ще пристигне в четвъртък на двудневно посещение в Гърция, съобщават агенциите ДПА и АНА-МПА, цитирани от БТА. Посещението е по покана на гръцкия президент Прокопис Павлопулос. Визитата на Щайнмайер ще започне с посещение в бившия германски концентрационен лагер Хайдари край Атина, съобщава ДПА. Програмата на Щайнмайер включва среща на четири очи с Павлопулос и пленарни разговори на двете делегации. Според ДПА водещи теми на дискусиите ще бъде излизането на Гърция от последната спасителна програма и младежката заетост. След това Щайнмайер ще се срещне с гръцкия премиер Алексис Ципрас. Пак в четвъртък Щайнмайер ще бъде удостоен със званието доктор хонорис кауза на Атинския университет. В петък Щайнмайер и Павлопулос ще посетят областта Месиния на полуостров Пелопонес.", "date": "2018.10.10", "title": "Германският президент Франк-Валтер Щайнмайер на посещение в Гърция"}
{"url": "https://www.24chasa.bg/novini/article/7095654", "text": "Инвестициите в машини и съоръжения са с 9% повече за 2017 г. От началото на годината имаме реинвестиция - 100 милиона лева, в региони с дисбаланс. Т.е това показва, че чуждестранните инвеститори искат да останат у нас, каза министърът на икономиката Емил Караниколов в студиото на \"Още от деня\" по  . Цените ще продължат да растат, това е световна практика, няма места, където да намаляват. Нашата основна работа е да повишаваме доходите. Това става чрез търсене на инвеститори, заяви Караниколов. Преките чуждестранни инвестиции намаляват, но те предимно бяха в банковия и застрахователен сектор, сега се развиват компютърните технологии и автомобилостроене, добави той. Бъдещето обаче е в иновациите - услугите и стоките с висока добавена стойност. В последните седмици са открити няколко предприятия за производство у нас, каза още той. Икономическият министър обясни, че инвестициите са в дълготрайни материални активи - в машини и съоръжения. Инвестиорите идват, за да работят и произвеждат. Национална компания \"Индустриални зони\" има реално извършени инвестиции за 700 милиона лева. Предоговаряме за още 120 милиона лева, коментира Караниколов. Според него липсата на кадри у нас се дължи на това, че държавата в последните години е оставила науката и образованието. На цялото правителство му е приоритет инвестиране в образование. За да имаме икономика, трябва да имаме наука и образование, обясни Караниколов. В училищата трябва да се въведат предмети по предприемачество, открои икономическия министър. Работим в насока доходите да растат по-бързо. 3,5 % е инфлацията, има 11% увеличение на заплатата в частния бизнес, увеличение на пенсията имаше, ще има пак догодина с 5,7%, обясни още министърът на икономиката.", "date": "2018.10.10", "title": "Министър Караниколов: Инвеститорите искат да останат в България"}
{"url": "https://www.24chasa.bg/novini/article/7095665", "text": "На заседание на Комисията по бюджетен контрол на Европарламента депутатът социалист Георги Пирински, който е докладчик по Специален доклад на Европейската сметна палата за усвояването на европейските фондове за политиката на сближаване в периода 2007-2013 г. подчерта, че към 30 септември 2018 г. са усвоени едва 22% от програмираните за периода 2014-2020 г. средства, докато в петата година на предходния период (2011 г.) процентът на усвояване е надхвърлял 42%, съобщиха от пресцентъра на Георги Пирински. В тази връзка Пирински подчерта препоръките на Сметната палата за необходимостта Европейската комисията (ЕК) да предложи конкретен график за съгласуване и приемане на нормативната рамка преди началото на следващия период 2021-2027 г., както и да се ангажира далеч по-пряко в самото начало на периода с мерки за съдействие на страните членки по преодоляване на възникнали затруднения и тесни места. Освен това стана ясно, че ЕК не е извършила анализ на въздействието във връзка с предлагания от нея нов Регламент за общите условия за използване на еврофондовете в предстоящия период - твърде съществен пропуск, който не дава никаква възможност за предварителна оценка, как на практика ще се отрази предлаганата нова нормативна рамка. Във връзка с посочените по-горе съображения Пирински категорично оспори преценката на ЕК, че процесите се развиват задоволително и резултатите от кохезионната политика са добри. Според депутата напротив, положението остава твърде обезпокоително в светлината на задълбочаващите се различия в икономически, социален и териториален аспект между регионите и държавите членки на ЕС, процес, който сякаш не тревожи Еврокомисията.", "date": "2018.10.10", "title": "Пирински към Еврокомисията: дължите отговор за два пъти по-ниското усвояване на фондовете в сравнение с предишния програмен период"}
{"url": "https://www.24chasa.bg/novini/article/7095668", "text": "\"Мерцедес\" предизвика верижна катастрофа на моста над река Арда, свързващ центъра на Кърджали с най-големия квартал \"Възрожденци\". Инцидентът стана в час пик и предизвика голямо задръстване. Според очевидци \"Мерцедес\"-ът се движел с висока скорост и се врязал в микробус. При удара е ударен и трети автомобил. При инцидента няма пострадали.", "date": "2018.10.10", "title": "Верижна катастрофа затрудни движението по мост в Кърджали"}
{"url": "https://www.24chasa.bg/novini/article/7095674", "text": "Двамата руснаци, обвинени за отравянето на Сергей Скрипал във Великобритания, са посетили тайно Чехия през октомври 2014 година, показва разследване на чешкото радио. Пред   разследващият журналист Янек Крупа заяви, че по същото време Скрипал също е бил в Чехия, а двамата руски агенти са пристигнали няколко дни преди него в страната. \"Ние открихме, че те са били в Чешката република като служители на военното разузнаване под псевдонимите \"Петров\" и \"Боширов\". Те са били в Чехия в средата на октомври 2014 година - най-вероятно между 11-и до 16-и или 17-и октомври. По това време тук е бил и г-н Скрипал, който е имал срещи с чешкото разузнаване\", каза Крупа и разясни за целта на посещението им: \"Те са го преследвали като част от по-голям екип от руската страна, който се е опитвал да следи дейността на Сергей Скрипал. От други източници ние знаем, че Скрипал е помагал на британското разузнаване за разкриването на други агенти, работещи в определени държави - каквато е и Чешката република. Преди време стана ясно, че Скрипал е бил тук през 2012 година, а сега ние открихме, че отново е посетил страната ни през 2014. Целта на посещението му отново е била да помогне на британското и на чешкото разузнаване да осветят руски агенти. Двамата руски агенти, които по-късно отидоха в Солзбъри, са били по петите на Скрипал от много по-дълго време от това, което предполагахме досега. Вероятно са били част от екип, който следи Скрипал по целия свят“. “От наша гледна точка общият извод е, че руснаците са следили Сергей Скрипал много зорко от много години. Самият факт, че същите хора, които са отишли в Солзбъри, са били и в Чехия, показва, че това не е било обикновено преследване на агент, а това навежда на мисълта, че дейността на Скрипал е била много по-голяма от това, което предполагахме до момента“, коментира наличната до момента информация Крупа.", "date": "2018.10.10", "title": "Чешки журналист: Обвинените за отравянето на Скрипал са го следили зорко"}
{"url": "https://www.24chasa.bg/novini/article/7095673", "text": "Гръцкото правителство опроверга информацията в публикация на американския вестник \"Ню Йорк Таймс\", че е получило от тайните служби на САЩ данни за руска намеса с цел подкопаване на споразумението между Атина и Скопие за името на бившата югославска република, съобщава агенция АНА-МПА, цитирана от БТА. \"Гръцкото правителство никога не е получавало данните, на които се позовава публикацията в \"Ню Йорк Таймс\", са заявили източници от гръцкото правителство. В публикацията американският вестник определя гръцко-руския бизнесмен Иван Савидис като \"човека на Кремъл в Гърция\". Според \"Ню Йорк Таймс\", който се позовава на неназовани американски официални представители, през юни американските служби са прихванали комуникации, които показват, че Савидис действа като посредник на Русия в опита й да подкопае постигането на договореност между Гърция и Република Македония, която би отворила пътя за присъединяването на Скопие към НАТО. Изданието твърди, че в отговор американски представители са предприели необичайно агресивен ход и са предоставили засечените разговори на гръцкото правителство, което е реагирало с експулсирането на двама руски дипломати и забраната за още двама да влизат в страната. Според \"Ню Йорк Таймс\" американските дипломати и разузнавачи виждат в осветяването на Савидис и изгонването на руските дипломати една рядка победа в опитите си да се противопоставят на руските дезинформационни кампании в Европа и САЩ.", "date": "2018.10.10", "title": "Гърция: Нямаме данни за руска намеса с цел подкопаване на договора за името"}
{"url": "https://www.24chasa.bg/novini/article/7095688", "text": "Най-малко 10 души загинаха при наводнения на испанския остров Майорка тази нощ, предаде Франс прес, като се позова на спасителните служби. Едно дете остава в неизвестност. Вече няма други хора, които да са обявени за изчезнали, предава БТА. Сред загиналите са двама британци. Поройни дъждове предизвикаха наводнения в източната част на Майорка, главния от Балеарските острови, изключително популярен сред туристите испански архипелаг в Средиземно море.", "date": "2018.10.10", "title": "Поне 10 са загиналите при наводнението в Майорка, дете е в неизвестност (Снимки)"}
{"url": "https://www.24chasa.bg/novini/article/7095701", "text": "Сръбското министерство на вътрешните работи съобщи днес, че са арестувани седем души, заподозрени, че като членове на международна организирана престъпна група са наемали автомобили в Италия, а после ги продавали в Сърбия или ги разглобявали на части, предаде Танюг, цитирана от БТА. Операцията е осъществена в сътрудничество с прокуратурата за организирана престъпност след няколкомесечно разследване в градовете Нови Сад, Шабац, Любовия и Младеновац. Министерството съобщи, че организаторът на групата и още един неин член са заловени на територията на Италия. Издирват се още двама заподозрени При операцията в частна работилница и гараж в Младеновац, където членове на групата разглобявали колите, били открити 12 коли, 68 мотора и голям брой авточасти. В жилището на друг от членовете на бандата е намерен нерегистриран пистолет. Заподозрените ще останат 48 часа в ареста, след което ще бъдат предадени на прокуратурата за организирана престъпност.", "date": "2018.10.10", "title": "Сръбската полиция разби банда, наемала коли в Италия и ги продавала в Сърбия"}
{"url": "https://www.24chasa.bg/novini/article/7095771", "text": "Гръцкото министерство на селското стопанство съобщи, че е издало забрана туристи с тегло над 100 килограма да яздят магаретата на остров Санторини, след като имаше много оплаквания, че изкривяват гръбнаците на животните, пише британският вестник \"Дейли мейл\", цитиран от БТА. Посетителите на острова няма да имат право да яздят също така бременните самки или боледуващи животни. Стопаните на магаретата се задължават да ги хранят само с прясна храна и да ги поят с чиста вода. През лятото гръцки защитници на животните биха тревога, че прекалено охранените американски и европейски туристи изкривяват гръбнаците на местните магарета. Тези копитни животни са широко използвани за разходка из забележителностите от туристическите групи. Но активистите от организацията \"Помощ за магаретата от Санторини\" алармираха, че големият брой туристи, които в повечето случаи са с наднормено тегло, причиняват изкривявания на гръбначния стълб и на крайниците на животните. Местните хора били принудени да кръстосват магаретата си с по-яки екземпляри, за да издържат, когато бъдат яхнати от едрогабаритни посетители на острова. Специалисти препоръчаха магаретата да не носят товар, надвишаващ 20 процента от живото им тегло. А това рядко се спазваше от страна на дебелите американски и европейски туристи. Животните много често биваха претоварвани, а освен това трябваше да преодоляват по време на туровете си 568 стъпала.", "date": "2018.10.10", "title": "Гърция: Дебели туристи няма да яздят \nмагарета на остров Санторини"}
{"url": "https://www.24chasa.bg/novini/article/7095772", "text": "Сърбия отмени безвизовия режим за ирански граждани година след като го въведе, за да стимулира туризма, предаде Ройтерс, цитирана от БТА. Решението на правителството за отмяна на безвизовия режим бе публикувано в сръбския държавен вестник. Двете страни поддържаха близки отношения преди разпадането на Югославия през 90-те години на миналия век. През август 2017 г. Белград реши да премахне визите за иранци с цел стимулиране на туризма, увеличаване на икономическия растеж и достъп до пазари извън Европа. Властите обаче смятат, че броят на нелегалните мигранти от Иран, които пътуват за Сърбия и оттам се опитват да преминат в страни от Европейския съюз, рязко се е увеличил през миналата и тази година. Говорейки пред парламента днес, министърът на вътрешните работи Небойша Стефанович предупреди, че някои иранци \"злоупотребяват\" с безвизовия режим. От началото на годината около 1100 иранци са поискали официално убежище в Сърбия, за да си осигурят достъп до бежанските центрове, където получават подслон и храна. В момента в Сърбия има около 4000 регистрирани мигранти от Азия, Близкия изток и други части на света, които са настанени в официалните центрове за мигранти, и стотици други, разпръснати из Белград и по границите с Босна и Херцеговина и Хърватия, която е членка на ЕС. Над 650 000 души, много от които бягащи от войните и бедността, преминаха през Сърбия през 2015 г. на път за Западна Европа. Повечето страни по балканския маршрут на мигрантите затвориха границите си за тях през 2016 г., но мигрантите продължават да пристигат.", "date": "2018.10.10", "title": "Сърбия отмени безвизовия режим за иранчани"}
{"url": "https://www.24chasa.bg/novini/article/7095792", "text": "Румъния ще има нужда от 30 милиарда евро годишно, за да удвои пенсиите до 2022 г., както иска управляващата левица, според проектозакон, финализиран днес от социалдемократическото правителство, но преценяван като трудно осъществим от анализаторите, предаде АФП, цитирана от БТА. За да осъществят това обещание, властите ще трябва да отделят еквивалента на 11 процента от брутния вътрешен продукт за плащане на пенсиите, на фона на 6,7 процента в момента, но премиерът Виорика Дънчила увери, че това \"няма да създаде проблем\". Средната пенсия в момента достига 240 евро на месец и е една от най-ниските в рамките на ЕС. Никакъв нов данък няма да се въвежда, заяви министърът на труда Лия Олгуца Василеску, според която редовното увеличение на брутния вътрешен продукт ще генерира допълнителни приходи, които ще позволят да се покрият тези разходи. Но анализаторите са скептични, докато Румъния вече изпитва трудност да поддържа бюджетния дефицит под границата от 3 процента. \"Една икономика не функционира никога според планирания най-оптимистичен сценарий\", заяви за АФП Аурелиан Докия, икономист към БРД-Груп Сосиете Женерал. \"Всички са съгласни, че трябва да се коригират неравенствата, но новият проект е твърде амбициозен и поражда силни съмнения по отношение на неговото финансиране\", отбелязва той. Това мнение се споделя и от Димитру Костин, отговорен представител на синдикалната конфедерация Национален синдикален блок. Той приветства увеличаването на покупателната способност, което би донесъл този проектозакон, но подчертава, че не е виждал \"нито един сериозен анализ за финансовата му осъществимост\". Румъния регистрира през 2017 г. рекорден растеж от 6,9 процента, стимулиран от потреблението на домакинствата на фона на увеличения на заплатите и намаления на данъците. Тя разчита на растеж от 5,5 процента за тази година и 5,7 процента за 2019 г. Но Международният валутен фонд преразгледа вчера към понижение собствената си прогноза за растежа на страната - 4 процента за тази година /на фона на 5,1 процента по-рано/ и 3,4 процента за 2019 г.", "date": "2018.10.10", "title": "Румъния търси 30 милиарда евро, за да удвои пенсиите до 2022 година"}
{"url": "https://www.24chasa.bg/novini/article/7095635", "text": "\"От самото начало съм вярвал, че това е криминален случай и полицията и прокуратурата си свършиха работата. Що се отнася до общественото напрежение, което се появи, то това правителство буквално седи върху буре с барут. Всяка една несправедливост избухва в обществено напрежение, защото хората не вярват на институциите и на правителството.\" Така зам.-председателят на БСП Кирил Добрев коментира убийството в Русе пред журналисти в Благоевград. Той участва заедно с бившия кмет Костадин Паскалев на среща с актива на партията. Паскалев отказа да каже дали догодина ще се кандидатира за кмет, каквито слухове се носят в града. Категорично отрече и други коментари, че се цели в стола на Корнелия Нинова, защото е сред подписалите декларацията, свързана с назначаването на гл. редактор на в-к \"Дума\". \"Това са абсурди. Нека да го кажа директно. Изпълнителното бюро допуска грешки от гледна точка на провеждането на национални съвети, които би следвало да взимат решения. Изземването на това правомощие от ИБ е некоректно, затова съм подписал\", каза Паскалев. ", "date": "2018.10.10", "title": "Кирил Добрев: Полицията и прокуратурата си свършиха работата по разкриване на убийството в Русе"}
{"url": "https://www.24chasa.bg/novini/article/7095614", "text": "С наближаването на Брекзит все повече британци, които са се установили във Франция, желаят да получат френско гражданство, а броят на съответните молби, подадени между 2015 и 2017 г., се е увеличил осем пъти, предаде Франс прес, като се позова на френското министерство на вътрешните работи. \"Обстановката около Брекзит предизвика през последните три години много чувствително нарастване на броя на заявленията за получаване на френско гражданство, подадени от британски граждани\", каза източник от ведомството. Между 2015 и 2017 г. броят на заявленията се е увеличил от 386 на 3173. Делът на молбите от британци е нараснал от 0,4 на сто на 3,5 на сто от общия брой документи, подадени за получаване на френско гражданство през тези две години, предаде БТА. През 2017 г. \"една трета от заявленията\" са били от съпрузи на французи. Заявителите, които \"са се установили във Франция\", желаят да получат френско гражданство, \"за да продължат да се ползват от придобивките, на които се радват като граждани на ЕС: лесно движение в Европа, понякога работа на държавна служба или на изборна длъжност. През първите 6 месеца на 2018 г. броят на заявленията, подадени от британци, е достигнал 1370 (по предварителни данни), което се равнява на 2,6 процента от общия брой. Британците във Франция са около 300 000 души, по данни на министерството на външните работи. Те са главно пенсионери, припомни парламентарен доклад за Брекзит от февруари 2017 г. Френският Национален статистически институт посочва, че през 2014 г. броят на британските граждани в страната е бил 150 000, \"което е 1,5 пъти повече отколкото в Германия, но два пъти по-малко отколкото в Испания\". Югозападната област Нова Аквитания \"е френският регион на първо по прием на британски граждани\", тъй като \"26 процента от тях са се заселили там\", което се равнява на \"39 000 жители\". Следват южният регион Окситания (17 процента) и Парижка област (13 процента), пише статистическият институт в доклад от септември 2017 г. Концентрирани повече в \"преобладаващо селски райони\", по границите на отделните департаменти, за чиято динамика допринасят\", британците във Франция \"често представляват над 15 на сто от населението в общини, засегнати от обезлюдяване или социални трудности\", се отбелязва в текста.", "date": "2018.10.10", "title": "Все повече британци подават молби за френско гражданство"}
{"url": "https://www.24chasa.bg/novini/article/7095617", "text": "Русия оценява положително общите избори в Босна и Херцеговина, заяви днес на брифинг говорителката на руското външно министерство Мария Захарова, цитирана от ТАСС, предаде БТА. \"Удовлетворени сме от изборите в Босна и Херцеговина, гласуването протече в спокойна обстановка. Оценяваме положително работата на Централната избирателна комисия, която позволи изборните процедури да се осъществят според демократичните стандарти\", каза Захарова. Тя изтъкна, че Москва се надява на бързо формиране на органите на властта в интерес на социално-икономическата стабилността на страната. Захарова отбеляза, че добрата организация на изборите е показала нагледно нуждата от закриване на апарата на върховния представител на международната общност в Босна и Херцеговина, за което Русия нееднократно е настоявала. На изборите в Босна и Херцеговина на 7 октомври гражданите гласуваха за членове на колективното босненско председателство, депутати в долната Камара на представителите на парламента на Босна и Херцеговина и за лидери и парламенти на двете автономни административни единици в страната - Република Сръбска и Мюсюлманско-хърватската федерация, както и на десетте кантона на федерацията.", "date": "2018.10.10", "title": "Русия оценява положително общите избори в  Босна и Херцеговина"}
{"url": "https://www.24chasa.bg/novini/article/7095625", "text": "Вицепрезидентът на САЩ Майк Пенс заяви днес, че Вашингтон е готов да помогне по всякакъв начин на разследването за изчезването на влиятелния саудитски журналист Джамал Кашоги, предаде Ройтерс, цитирана от БТА. В радиопредаването на Хю Хюит Пенс бе попитан дали Съединените щати биха изпратили специалисти от ФБР в саудитското консулство в Истанбул, ако Саудитска Арабия го поиска. \"Мисля, че САЩ са готови да помогнат по всякакъв начин\", отвърна Пенс. Кашоги е видян за последно на 2 октомври на влизане в консулството. Над 15 саудитски журналисти и блогъри са били арестувани при пълна липса на прозрачност от септември миналата година, заяви неправителствената организация \"Репортери без граници\", цитирана от Франс прес. Изчезването на Кашоги \"се вписва във вълната от тежки репресии срещу саудитските журналисти, често при пълна липса на прозрачност\", се подчертава в комюнике на \"Репортери без граници\". Организацията призовава за ново независимо международно разследване, което да установи какво се е случило с Кашоги. В повечето случаи арестите на саудитски журналисти не се потвърждават официално и не е известно къде се намират те или какви обвинения са им повдигнати, подчертава \"Репортери без граници\". Организацията припомня няколко случая, включително този на Салех ел Шихи, обявен за изчезнал през декември миналата година. Известието, че е арестуван, е получено едва през февруари, когато близките му научили, че той е осъден на пет години затвор. В интервю за Блумбърг в петък саудитският принц престолонаследник Мохамед бин Салман заяви, че Кашоги е влязъл в консулството, но го е напуснал малко по-късно. Той самият покани турските власти да претърсят сградата. В събота вечерта представители на турските власти заявиха, че 59-годишният журналист е бил убит в саудитското консулство в Истанбул. Рияд отрече тази информация като неоснователна, припомня Франс прес.", "date": "2018.10.10", "title": "Майк Пенс: САЩ са готови да помогнат за разследването за изчезналия саудитски журналист"}
{"url": "https://www.24chasa.bg/novini/article/7095444", "text": "Окръжна прокуратура – Враца е внесла за разглеждане в съда обвинителен акт срещу Г. Н., направил опит да даде подкуп на полицейски орган, съобщиха от прокуратурата. Обвиняемият Г.Н. живее в с. Буковлък, област Плевен. Около 23:30 ч. на 7 юли 2018 г. той се возел в товарен автомобил „Мерцедес“, който се движел по ул. „Васил Коларов“ в с. Михайлово, област Враца, управляван от негов познат. По същото време полицаи провеждали специализирана операция за  противодействие на битовата престъпност, охрана на обществения ред и безопасността на движението по пътищата. Полицаите спрели за проверка камиона, като поискали от водача и пътуващия до него Г. Н., да представят необходимите документи. След като удостоверили редовността им, служителите на реда запитали двамата за съдържанието на превозваното в автомобила. Обвиняемият Н. отговорил, че превозват листа тютюн, балирани и ненарязани, които той купил. След като извършили проверка на багажното отделение и констатирали, че в него се превозва голямо количество ненарязан тютюн, полицаите се върнали при служебния автомобил с намерение да уведомят за резултата дежурната оперативна част и разследващия полицай. На Г.Н. било разпоредено да ги придружи. Той ги последвал и се обърнал към полицаите с репликата „не можем ли да измислим нещо, за да ни пуснете да се приберем с автомобила“. Полицаите му направили забележка. Тогава Т. минал от дясната страна на патрулния автомобил и през предната дясна врата, която била отворена, пуснал в краката на единия от полицаите единадесет банкноти от по десет лева.  Г.Н. бил задържан и за случая била уведомена дежурната оперативна част в РУ на МВР-Козлодуй. Предстои съдът да насрочи разпоредително заседание по делото.", "date": "2018.10.10", "title": "Изправят пред съда мъж от Буковлък, опитал да подкупи полицаи"}
{"url": "https://www.24chasa.bg/novini/article/7095477", "text": "01 РУ-СДВР издирва Мария Христова Седмакова и 39-годишния й баща - Христо Христов Седмаков. По данни на майката, за последно тя ги е видяла на 27.07. т.г. в Дирекция за социално подпомагане в кв. „Слатина”, двамата са носели документи за самоличност. Това съобщиха от СДВР. Детето е високо около 130 см., с тъмнокафяви очи и дълга кестенява коса. Хората, които разполагат с допълнителна информация за момиченцето и бащата, могат да сигнализират при гарантирана анонимност на тел. 112, 02/9827119, 02/9827166 или в най близкото поделение на МВР.", "date": "2018.10.10", "title": "Столичната полиция издирва 7-годишно момиче и баща й, няма ги от юли"}
{"url": "https://www.24chasa.bg/novini/article/7095469", "text": "Министърът на труда и социалната политика Бисер Петков каза пред журналисти, че право на майките на деца с увреждания е да протестират, да заявяват своите претенции. Петков коментира протестите на инициативата \"Системата ни убива\" малко преди началото на поредния пред МС. Той посочи, че подписването вчера на плана за действие по приемането на законодателството за хората с увреждания не е имало за цел да предотврати протеста, а да се възстанови доверието между страните и правителството да даде ясен отговор за своя ангажимент и действия.Те са в унисон с очакванията на протестиращите, защото нереалистично беше на 1 октомври да бъдат приети трите законопроекта, отбеляза министър Бисер Петков. Той подчерта, че с плана не могат да бъдат ангажирани народните представители, тяхно суверенно право е да дебатират двата законопроекта и да внасят промени, ако считат за необходимо. По време на заседанието на социалната комисия, в което министър Бисер Петков участва, за да отговаря на актуални въпроси от депутати, народният представител Павел Шопов определи подписването на плана като пълно институционално унижение и попита министър Бисер Петков дали съзнава, че с него обслужва интересите на една от опозиционните партии - БСП . Бисер Петков отчете по-богатия политически опит на Шопов, но каза, че с плана за действие отговаря на желанието на протестиращите да получат ясен ангажимент от страна на правителството за срокове, а не ангажира народните представители да не внасят предложения, ако имат такива. Крайните решения ще бъдат на депутатите, каза Бисер Петков и подчерта, че вчера е подписан план за действие, а не споразумение. В отговор на питане дали се работи по новия общ регистър за хората с увреждания, министър Бисер Петков отбеляза, че в законопроекта за хората с увреждания има отделна глава \"Информационни системи и регистри\", в която е описано какви са изискванията към информационната система и регистрите, които агенцията за хора с увреждания поддържа. Паралелно с това лятото беше поет ангажимент от страна на правителството да се надгради информационната система към АХУ, така че всеки човек с увреждания да има профил , да има историята на правата, проследяване на всичко ползвано, връзка между всички системи, припомни министърът. В проекта на Закона за хората с увреждания, който ще се разглежда утре на Национален съвет за интеграция на хората с увреждания, е предвидено да има две национални програми - едната за подкрепа на работодателите, която да насочва ресурс към бизнеса за адаптиране на места за хора с увреждания, а другата за достъпна среда и мобилност, която ще насочва ресурс за достъпна среда най-вече на жилищни сгради, защото там има изоставане. Двете национални програми ще заменят двата фонда, които бяха предвидени в предишния вариант на законопроект. Квотите за хора с увреждания остават в проекта, който утре ще се обсъжда, но са предвидени доста хипотези, при които работодателите, които не спазват това задължение, могат да бъдат освободени от компенсационна вноска. Такава хипотеза са производства и дейности, които обективно не предполагат ангажиране на хора с увреждания , другата е - невъзможност за назначаване на човек с увреждане, защото Бюрата по труда или частни трудови посредници , не са осигурили такъв човек. Предвидено е изпълнението на задължението за квоти да може да бъде осъществено чрез алтернативни мерки - чрез закупуване от страна на предприятието на специализирани стоки и услуги, произведени от хората с уврежданията. Продължава дебатът и с работодателите , техните мнения отново ще бъдат взети предвид на утрешното заседание на Националния съвет за интеграция на хората с увреждания и на заседанието на НСТС другата седмица. Министърът каза, че другата седмица ще се съобщи какво точно се предлага за допълнително подпомагане на уязвимите групи по отношение на енергийните помощи.", "date": "2018.10.10", "title": "Бисер Петков: Право на майките на деца с увреждания е да протестират"}
{"url": "https://www.24chasa.bg/novini/article/7095485", "text": "Британският премиер Тереза Мей обяви днес, че създава в правителството си нов пост - министър за превенция на самоубийствата, предаде Асошиейтед прес, цитирана от БТА.  Мей представи номинацията на Джаки Дойл-Прайс по време на международна конференция в Лондон, посветена на душевното здраве. Британският премиер освен това обеща 1,8 милиона лири (2,4 млн. долара) за организацията \"Самаритариънс\" (Самаряни), за да продължи да поддържа безплатна \"гореща линия\" за консултации. Групата \"Кампания срещу живота в мизерия\", посветила се в предотвратяването на самоубийствата на мъже, окачестви като \"пробив\" назначаването на министър с такъв ресор. Според президента на организацията това ще помогне за \"хвърлянето на светлина върху самоубийството\", снемането на позорното петно от него и \"засилването на подкрепата за засегнатите\" във Великобритания. Само в Англия всяка година по около 4500 човека отнемат живота си, отбелязва АП.", "date": "2018.10.10", "title": "Великобритания създава пост за министър за превенция на самоубийствата"}
{"url": "https://www.24chasa.bg/novini/article/7095497", "text": "Европейският съюз трябва да се подготви за Брекзит без споразумение. Главният преговарящ от страна на ЕС Мишел Барние призова за \"решителен напредък\" в преговорите с Великобритания - седмица преди възлова европейска среща на върха, предаде Франс прес, цитирана от БТА.  На съвещание на европейските комисари в Брюксел Барние и генералният секретар на Европейската комисия Мартин Зелмайер представиха смесена равносметка от преговорите между съюза и Обединеното кралство, което се очаква да напусне ЕС в края на март 2019 г. Барние припомни, че страните трябва да постигнат решителен напредък навреме за Европейския съвет през октомври и че тази седмица преговорите на техническо равнище ще продължат, каза на брифинг с журналисти в Брюксел говорителят на ЕК Маргаритис Схинас. Зелмайер информира за напредъка на подготовката на Комисията и напомни, че е много важно участващите страни да се подготвят за всеки възможен изход, на всички нива, допълни Схинас. На Зелмайер бе възложено да съгласува подготовката, за да бъде предпазен ЕС от негативни икономически последици, ако на 29 март догодина Великобритания напусне съюза без споразумение по условията на раздялата. \"Г-н Барние и екипът му работят денонощно за постигане на споразумение, но това още не е станало\", отбеляза еврокомисарят по миграцията Димитрис Аврамопулос преди срещата на върха на 18 и 19 октомври, която Брюксел определи като\"момента на истината\".", "date": "2018.10.10", "title": "ЕС е приканен да се подготви за евентуален Брекзит без споразумение"}
{"url": "https://www.24chasa.bg/novini/article/7095491", "text": "Прокурорската колегия на Висшия съдебен съвет (ВСС) временно отстрани от длъжност прокурора от Софийската градска прокуратура Красимир Кирилов, който от миналата седмица е обвинен в престъпление по служба. През 2009 г. в районната прокуратура в Кнежа било образувано дело за подправяне на идентификационни номера на багер “Komatsu”. 6 години по-късно, когато Кирилов оглавявал обвинението в Кнежа, постъпили две молби – от фирма и от мъж, за връщане на багера, като формално Кирилов одобрил и двете. За решението си обаче да върне машината, уведомил само мъжа, който не бил неин действителен собственик. Кирилов е на свобода, след като от спецпрокуратурата го пуснали срещу 10 хил. лв. гаранция. Запознати разказаха, че разследването срещу Кирилов продължава и се проверява защо прокурорът е върнал багера на не на когото е собственост. Отстраняването от длъжност на Кирилов ще е до приключване на делото срещу него. През това време той ще получава по една минимална работна заплата на месец.", "date": "2018.10.10", "title": "Отстраниха от работа прокурора с багера. Той е на свобода срещу 10 хил. лева"}
{"url": "https://www.24chasa.bg/novini/article/7095504", "text": "Турският президент Реджеп Тайип Ердоган отправи днес призив към африканските страни за осъществяване на търговия и съвместен бизнес с Турция, използвайки местни валути, съобщава в.\"Хюриет дейли нюз\". Нека избавим нашата търговия от рисковете, поставяни от чуждестранните валути, каза Ердоган в изказване на Втория икономически и бизнес форум Турция-Африка в Истанбул. Ние отдаваме приоритет на този въпрос /търгуването в местни валути/, тъй като страната бе изправена пред спекулативни атаки в последно време, каза Ердоган, цитиран от БТА. Той добави, че е важно да се вярва, че алтернативните пътища са възможни. Ние сме готови да засилим нашите търговски отношения, използвайки местни валути, не само с основните ни търговски партньори, но и с нашите африкански приятели, посочи турският президент. Турция настоява за търговия в местни валути, като обвинява американската администрация, че използва долара като инструмент за атакуване на икономиките на други страни. В рамките на икономическия и бизнес форум Турция-Африка са подписани три търговски споразумения между африкански страни, турското правителство и турски фирми, съобщава Анадолската агенция. Меморандум за разбирателство е подписан между министерството на мините и геологията на Сенегал и турския Тосялъ холдинг, предвиждащо турската компания да инвестира в африканската страна в сферата на производство на желязо и стомана. Друг меморандум за разбирателство е подписан между турското министерство на търговията и комисия на Африканския съюз за сътрудничество в областта на търговия и инвестиции. Споразумение за търговско сътрудничество е подписано също между правителствата на Турция и Замбия. В двудневния форум в Истанбул участват 3000 представители на деловите среди от страни от Африка и от Турция. Форумът е организиран от турския Съвет за външно-икономически отношения в сътрудничество с министерството на търговията на Турция и Африканския съюз.", "date": "2018.10.10", "title": "Ердоган отправи призив към африканските страни за търговия с Турция в местни валути"}
{"url": "https://www.24chasa.bg/novini/article/7095509", "text": "Варненският окръжен съд отказа да екстрадира турски гражданин, признат за виновен за участие в терористична група в родината му. От задържането му на летище Варна на 2-и септември до сега Мехмед Я. бе под домашен арест. Магистратите промениха мярката му за неотклонение на подписка. Мехмед Я. се издирва от 9 г. с червен бюлетин на Интерпол – Анкара издаден на 22.08.2009 г. Престъплението, за което той е бил осъден и има влязла в сила присъда, е за извършване на дейности като член на терористична организация PKK/KONGRA в Турция. Наложеното му наказание от турския съд е лишаване от свобода в размер на 6 г. и 3 месеца, от което има остатък за изтърпяване - 3 години, 7 месеца и 23 дни. Мъжът живее от години в Германия със статут бежанец, като по-късно е получил германско гражданство и в момента работи като социален педагог там. От германските власти е изпратена нота до съда във Варна, в която се обяснява, че при даването на статут на мъжа в Германия е взето под внимание това, че той е политически бежанец. Варненската окръжна прокуратура поиска в съдебната зала Мехмед да не бъде екстрадиран в родината си. Държавното обвинение смята, че съществува риск там той да бъде изтезаван и животът му е застрашен. Освен това прокурорът обясни, че Анкара незаконно е използвала каналите на Интерпол за издирването на Мехмед за политическо престъпление. Налице е нарушение на устава на Интерпол, според който организацията не се намесва във въпроси от политически и религиозен характер. Самият Мехмед каза в съдебната зала, че съдилищата, в родината му по времето след военния преврат, са създадени, за да отнемат правата на хората. \"Съдията и прокурорът бяха военни и ние нямахме право на дума. Турция сама закри тези съдилища, заради законите на ЕС. Нямам никаква вина, единствено заради политическите ми убеждения бях задържан и измъчван. Работя като социален работник в Германия, от три години имам семейство\", каза Мехмед. За да се произнесе, съдът взе предвид обстоятелствата, че молбата за екстрадиция не отговаря в пълна степен на законовите изисквания. Не е била предоставена пълна информация за престъплението, за което се иска екстрадицията, както и копие от приложимите законови разпоредби, включително давността. Не е приложен и първия съдебен акт на закрития Съд за държавна сигурност в Адана. Посочени са само в цифрово изражения разпоредбите от наказателния кодекс на Турция, въз основа на които е осъден, без словесното съдържание на цитираните престъпления. Категоричното основание за отказ от екстрадиция е безспорно установеното, че Мехмед Я. е признат за виновен и осъден на лишаване от свобода от извънреден съд, какъвто безспорно е бил и закрития съд постановил първата присъда. Съдебният състав не сподели доводите на представителя на прокуратурата, че Мехмед е преследван и осъден заради политическите си убеждения, възможното нечовешко отношение и липсата на справедлив процес в Република Турция.", "date": "2018.10.10", "title": "Съдът отказа да екстрадира турчин, осъден като терорист в родината си"}
{"url": "https://www.24chasa.bg/novini/article/7095480", "text": "Пловдивската съдийка Елена Захова за пореден път защити името си на Желязна лейди, като отказа да освободи от затвора бившия полицай Никола Ерелийски. Тя отсече, че не е изтекла нито относителната, нито абсолютната давност на присъдата му от 2 години затвор. И обяви искането му да бъде на свобода за неоснователно. Това стана след почти целодневно заседание, проведено на два пъти. Ерелийски уби пиян таксиметров шофьор през 2009 г. в Пловдив и избяга във Великобритания, където 7 години се укриваше. Заловен е с европейска заповед за арест на 17 август т.г., а в затвора е приведен на 1 октомври. Защитата му в лицето на адвокат Катина Бончева пледира, че лишаването му от свобода е неоснователно, тъй като абсолютната давност е изтекла на 22 септември. Прокурорът Георги Пенев настоя, че привеждането на присъдата е започнало със задържането на Ерелийски във Великобритания. Захова се позова на практика на Върховния съд, според който категорично не може да се счита, че тече давност, докато се изпълнява друго наказание. В случая при Ерелийски е била приложена санкция с отнемането му на правото да управлява автомобил за срок от 5 г.  На практика това прекъсва давността, поясни Елена Захова. Според нея ако бившият полицай е бил арестуван след 22 септември т.г. тогава може да се говори за изтекла давност. \"Отива там, където му е мястото - в затвора\", коментира адвокат Димитър Бозуков, който представлява близките на жертвата Радостин Николов. Таксиметровият шофьор е бил връхлетян от аудито на полицая Ерилийски на 30 август 2009 г. Служителят на реда е шофирал в Пловдив със 124 км/ час, а алкохолната му проба отчела 1,58 промила. След потвърждаването на присъдата от ВКС на 22 март 2011 г. още същия ден Ерелийски хванал самолета и духнал в Англия. Решението подлежи на обжалване пред Апелативния съд в 3-дневен срок. Адвокат Бончева е категорична, че ще го оспорва.", "date": "2018.10.10", "title": "Желязната съдийка Захова отсече: Не е изтекла давността за полицая, убил човек и избягал 7 г. в Англия"}
{"url": "https://www.24chasa.bg/novini/article/7095526", "text": "Гръцките власти са съобщили, че телата на три жени, за които се смята, че са влезли в Гърция нелегално от Турция, са били открити в граничната зона, съобщава Асошиейтед прес, цитирана от БТА. Телата са открити близо до река Марица, която в този участък представлява границата между двете страни. Районът е важна входна точка за мигрантите, които се опитват да влязат на гръцка територия, и там напоследък се наблюдава нарастване на движението на мигранти. Поне петима мигранти се удавиха в река Марица в началото на месеца. През последните дни гръцкият печат пише, че Турция е отслабила напоследък контрола на сухопътната граница с Гърция.", "date": "2018.10.10", "title": "Телата на три жени открити край гръцко-турската граница близо до Марица"}
{"url": "https://www.24chasa.bg/novini/article/7095538", "text": "Бразилските федерални прокурори разследват Паулу Гедеш, главния икономически съветник на крайнодесния кандидат за президент на страната Жаир Болсонаро, за предполагаемо участие в измама, свързана с пенсионните фондове на най-големите държавни компании, съобщи днес вестник \"Фоля де Сао Пауло\" (Folha de Sao Paulo), цитиран от Ройтерс, предаде БТА. Вестникът, който се позовава на съдебни документи, твърди, че Гедеш е работил с високопоставени лица със силни връзки с лявата Партия на трудещите се, чийто кандидат Фернанду Адад е в решаваща изборна битка с Болсонаро. Според документите предполагаемата измама е извършена в контролираната от държавата петролна компания Петролео Бразилейро (Petroleo Brasileiro), Банку ду Бразил (Banco do Brasil), държавната банка Кайша економика федерал (Caixa Economica Federal) и пощенските услуги. Представител на Болсонаро не коментира новината, а Гедеш не е открит за коментар.", "date": "2018.10.10", "title": "Разследват икономическия съветник на крайнодесния кандидат за президент в Бразилия"}
{"url": "https://www.24chasa.bg/novini/article/7095541", "text": "\"Има три теми, които изискват национално съгласие - здравеопазването, образованието и демографската катастрофа. Промяната в здравния модел не може да се изпълни за един мандат, а изисква надмандатно мислене\". Това каза председателят на НС на БСП Корнелия Нинова след среща с ръководството на Национално сдружение на общопрактикуващите лекари в България, цитирана от пресцентъра на партията, информира БТА. Според Нинова обществото трябва да принуди политиците, който и да управлява, да се спазват базови правила и да има приемственост. \"Резултатът от мандатното мислене се вижда в разрухата в здравеопазването. Ситуацията в сектора е изключително тежка, а двата модела, предложени от ГЕРБ, не стават\", е коментирала лидерът на левицата. Нинова е добавила, че сдружението има конкретни предложения по \"Визия за България\", в частта за здравеопазването и затова срещите ще продължат. Председателят на Националното сдружение на общопрактикуващите лекари в България доц. д-р Любомир Киров е изразил благодарност за срещата и е заявил готовност за разговор с всички, които искат да получат откровено и конструктивно мнение. \"На едно мнение сме, че трябва да има приемственост, независимо кой е на власт. Не сме спестили критиките и се надяваме това да е оздравително и ползотворно\", е заявил той след срещата с БСП. Киров е подчертал, че нито един от двата модела на Министерство на здравеопазването не се ползва с одобрението на представляваната от него организация. \"Става дума за набиране на средства. Няма и дума за промяна на системата и какво да се направи, за да стане по-добре, а само как да се наберат още средства, по калкулации около 800 млн. лв.\", е посочил той. \"Сега има задължителна осигуровка, която към момента не могат да съберат, а искат и втора задължителна\", е коментирал още доц. Киров.", "date": "2018.10.10", "title": "Нинова: Промяната в здравния модел не може да се изпълни за един мандат"}
{"url": "https://www.24chasa.bg/novini/article/7093603", "text": "Депутатът от ДПС Делян Пеевски изпрати до медиите изявление, от което става ясно, че се отказва от сделката за продажба на \"Телеграф медия\" на американската компания \"Ню имидж медия\", недоволен от мълчанието на Комисията за защита на конкуренцията. Той е учредил фондация \"Телеграф\", на която е прехвърлил дейността, и се оттегля от издателския бизнес и уточнява, че ще подпомага само финансово дейността на фондацията. До средствата за масово осведомяване Уважаеми Госпожи и Господа, Повече от пет месеца Комисията за защита на конкуренцията не се произнася по искането за одобрение на сделката за придобиването на „Телеграф Медиа“ от страна на купувача „Ню Имидж Медиа“, което е недопустимо и не кореспондира със сроковете, които Комисията прилага при подобни процедури. Вероятно причината не е в сложността на одобрението, а във факта, че касае свързана с мен медия. Не мога да толерирам подобен двоен стандарт от страна на държавния регулаторен орган, поради което днес оттеглих искането за одобрение, като заявявам, че се отказвам и от сделката. Също днес учредих фондация „Телеграф“, чиято основна цел ще е развитието на медийния пазар, повишаването на професионализма, морала и обективността в журналистическата професия, както и борбата срещу фалшивите новини във всичките им форми. С оглед на тази цел, в управителния съвет на фондацията ще участват само изявени български журналисти, които винаги открито са отстоявали истината и не се страхуват да изразят личната си позиция. След регистрацията на фондацията, ще прехвърля изцяло в нейна полза собствеността на „Телеграф Медиа“, а с това и отговорността за издаваните от същото дружество печатни медии – „Телеграф“, „Монитор“, „Политика“ и „Меридиан мач“. Така аз се оттеглям от активната издателска дейност, която оставям в ръцете на членовете на управителния съвет, като моето участие ще бъде ограничено единствено до финансовото подпомагане на дейността на фондацията за постигането на нейните цели. Мисля, че е крайно време медийното съдържание да бъде управлявано от журналистите, защото само така би се гарантирала независимостта на медиите. Колко пъти през последните години сме ставали свидетели, как чисто медийни мероприятия се превръщат в олигархични срещи, където вместо журналисти виждаме рамо до рамо съмнителни бизнесмени, обвиняеми и подсъдими, както и лица със запорирано от държавата имущество. Това ли е медийната свобода, за която толкова се говори и която трябва да е барометърът на обществото - вместо търсещи истината журналисти, обвиняеми и подсъдими олигарси да определят общественото мнение и публичния дневен ред, водени единствено от личните си интереси и желанието си за саморазправа с институции или конкуренти? Олигарсите, които вчера участваха в разграбването на националния капитал чрез бандитската приватизация, днес самодоволно размахват пръст като ментори от последна инстанция, използвайки медиите си да манипулират и да разпространяват фалшиви новини. Същите лица организираха години наред клеветническа кампания срещу мен поради причината, че моите медии осветяваха техните задкулисни сделки и единствени се противопоставяха на манипулациите им. Като издател на печатни медии, не желая повече да бъда причисляван по какъвто и да е начин с тази група медийни собственици, а на създадената от тях изродена медийна среда е крайно време да се противодейства. Редакционната политика трябва да се определя единствено от реалните събития и обществения интерес, а не от олигархични медийни кръгове. Само така българските медии ще могат да се освободят от всякакви зависимости и ще бъдат свободни – този път не само на думи, а страната ни няма да заема незавидно място по медийна свобода. Делян Пеевски", "date": "2018.10.10", "title": "Пеевски се отказва от сделката с \"Ню имидж\", оттегля се от издателския бизнес"}
{"url": "https://www.24chasa.bg/novini/article/7095559", "text": "„Няма повече смисъл от протестите, вижда се, че това правителство няма да направи реформата, такава,каквато я искаме” – каза в Добрич Стела Илиева, майка на дете с увреждания, организатор на палатковия лагер в града. Пред областната администрация се събраха около десетина майки на деца с увреждания, но Илиева е категорична, че тя не подкрепя софийското водене на преговори за политика за хората с увреждания. „В парламента ще влезе най-тежкия проектозакон – за хората с увреждания. Обръщам се към премиера Борисов да си свърши работата, според Конвенцията на ООН за правата на хората с увреждания” – каза тя. По повод на обещаното от премиера, в новия бюджет да има със 150 милиона лева повече за хората с увреждания, Илиева коментира, че тези пари не решават проблема, докато не е ясно как и за кого ще бъдат разпределени и докато няма приети работещи закони. Тя заяви заяви, че се разграничава от протеста на майките от палатковия лагер, който е пред парламента в София, защото смята, че подобен подход вече е изчерпан.", "date": "2018.10.10", "title": "В Добрич смятат, че протестите „Системата ни убива” са изчерпани"}
{"url": "https://www.24chasa.bg/novini/article/7095562", "text": "Програмите в някои държави от ЕС за продажба на паспорти и разрешителни за пребиваване на богати чужди граждани крият риск от пране на пари, защото някои от тях не са правилно управлявани. Това заявиха правозащитни организации, цитирани от Ройтерс. Към момента правителствени програми за търговия с гражданство и право на пребиваване срещу инвестиции съществуват в 13 държави от ЕС - Австрия, Кипър, Люксембург, Малта, Гърция, Латвия, Португалия, Испания, Ирландия, Великобритания, България, Холандия и Франция. Унгария премахна своята програма, отбелязва Ройтерс. \"Ако имате много пари, които сте придобили по съмнителен начин, да си осигурите ново място, което да наречете свой дом далеч от мястото, където сте крали, е не просто привлекателно, а разумно\", заяви Наоми Хърст от правозащитната организация \"Глоубъл уитнес\". По думите й проверките на лица, купили си гражданство в ЕС или разрешение за пребиваване, не са задоволителни и излагат отделните държави на риск от корупция и пране на пари, предава БТА. В съвместния доклад на организациите \"Глоубъл уитнес\" и \"Трансперънси интернешънъл\" ЕС е призован да зададе стандарти за управлението на тези програми и да разшири обхвата на правилата срещу пране на пари, които досега се прилагат за банки или компании за хазартна дейност така, че те да обхванат всички участници в индустрията за продажби на визи, отбелязва Ройтерс. До декември се очаква Европейската комисия да публикува доклад за програмите в отделните държави от ЕС, заяви представител на съюза. Придобиването на тези документи струва средно 900 000 евро, но кипърски паспорт може да струва до 2 милиона, се казва в подготвяния документ. Кипър е събрал 4,8 милиарда евро от програмата си, докато Португалия може да изкара близо милиард евро тази година, според посочените в доклада данни, който е озаглавен \"Врата към Европа - тъмният свят на златните визи отвътре\" (European Gateway - Inside the Murky World of Golden Visas). За десетилетие държавите от ЕС са генерирали около 25 млрд. евро преки чуждестранни инвестиции от продажбата на най-малко 6000 паспорта и близо 100 000 разрешения за пребиваване, се казва в доклада. Авторите правят уговорката, че оценките им са консервативни. В доклада се дава пример, че в Малта, която е събрала 718 милиона евро от програмата си, кандидатите, които имат криминални досиета или са подследствени, въпреки това биват смятани за приемливи \"при извънредни обстоятелства\". \"Недобре управлявани програми позволяват на корумпирани лица да работят и пътуват безпрепятствено в целия ЕС и да подронват общата ни сигурност\", заяви Лор Брило, експерт по борба с прането на пари в \"Трансперънси интернешънъл\". Всички държави с подобни програми с изключение на Великобритания, Кипър, Ирландия и България са част от Шенгенското пространство за свободно движение, отбелязва Ройтерс.", "date": "2018.10.10", "title": "Правозащитни организации: Програми в ЕС за продажба на паспорти крият риск от пране на пари"}
{"url": "https://www.24chasa.bg/novini/article/7095571", "text": "Бурно бе днешното заседание на комисията по конституционните въпроси в македонския парламент, на което премиерът Зоран Заев представи предложените от правителството поправки в конституцията съгласно споразумението с Гърция за преименуване на страната в Република Северна Македония, предаде Танюг. Референдумът за новото име, организиран на 30 септември, имаше консултативен характер и се оказа неуспешен, тъй като гласуваха само 36 процента от гражданите с право на глас, предава БТА. Заседанието на комисията започна с половин час закъснение заради консултации на членовете й от опозиционната ВМРО-ДПМНЕ с техни коалиционни партньори. Партията продължава да е против поправките в конституцията, а нейният представител в комисията по конституционните въпроси Трайко Веляноски заяви, че управляващата коалиция няма да успее да събере мнозинство от две трети в парламента за приемане на поправките. Той изтъкна, че мнозинството от народа е показало какво мисли, като не е гласувало на референдума. По-рано Веляноски каза, че опозицията, обществеността и президентът на държавата са били изключени от преговорите с Гърция за името, а решенията от национален интерес за страната са били взети от \"тесен кръг политици\". Представяйки предложението на правителството за конституционни поправки, Заев заяви, че депутатите са тези, които вземат решенията за по-добро бъдеще на страната, и изрази увереност, че ще гласуват поправките. \"Народните представители вземат решенията със свободна воля. Тези, които ги подкрепят /поправките в конституцията/, подкрепят бъдещето на Македония\", каза Заев, като подчерта, че промяната на конституцията означава преди всичко икономически просперитет за страната. Премиерът подчерта още, че Република Македония трябва да излезе от изолацията, а с решаването на спора за името с Гърция \"се изгражда приятелство, което никога не е било по-голямо\". Заев добави, че ако страната желае да се присъедини към НАТО в началото на следващата година и да напредне в интеграцията в Европейския съюз, поправките в конституцията трябва да бъдат приети. Дебатите в парламента за внасяне на поправки в конституцията може да продължат до 10 дни.", "date": "2018.10.10", "title": "Заев представи в парламента предложението за поправки в конституцията"}
{"url": "https://www.24chasa.bg/novini/article/7095167", "text": "Украйна, България и скоро може би Саудитска Арабия: като се отваря към страни, чиято връзка с френския език не е очевидна, и като се впуска в мисии, които изглеждат доста далеч от предназначението й, дали \"общността на френскоезичните страни\" не рискува гласът й да престане да се чува? Четиридесет и двама държавни и правителствени глави са участвали през 1986 г. в Първата среща на върха на франкофонията. Утре в Ереван те ще бъдат точно два пъти повече. Връзката на някои от тези страни с франкофонията изглежда доста далеч от собствената дефиниция на Международната организация на франкофонията - МОФ: \"институция, основава на споделянето един език - френския, и на общи ценности\". В Украйна говорещите френски наброяват едва 0,1 процента, точно колкото в Уругвай, макар да е вярно, че и двете страни са само \"наблюдатели\", следователно без право на глас. Молдова обаче е пълноправен член, въпреки че там едва 2 процента говорещи френски, точно колкото в Египет и в България (по 3 процента) по последни данни на МОФ. Понастоящем само една трета от страните в нея признават френския език като официален в конституцията си. \"Изпитвам съмнения поради този факт. Говори се дори за приемане на Саудитска Арабия (което ще бъде поставено на разглеждане на срещата на върха в Ереван) - едно теократично кралство, което не може да се похвали с култура на френския език и още по-малко с прогресистки политически дневен ред\", изрази изненадата си пред АФП френскоезичният писател, университетски преподавател и идеолог на франкофонията Абдурахман А. Уабери от Джибути. \"Тези държави, които нямат нищо общо с франкофонията, може би я разглеждат като още едно пространство, в което да имат влияние, сякаш е нещо като малка ООН\", заяви пред АФП Линда Кардинал, шеф на катедрата за изследвания на франкофонията в Университета на Отава. В желанието си обаче да изглежда \"по-голяма от вола\", \"жабата\" МОФ рискува да се пръсне. \"Ако \"волът\" е ООН, МОФ никога не би могла да претендира за същия мащаб\", продължи тя, намеквайки за известната басня на Лафонтен. Със среден годишен бюджет от 85 млн. евро, спрямо 5,6 млрд. за ООН, МОФ, разбира се, не може да очаква \"да играе в същата лига\". Въпреки това тя многократно умножава мисиите си, с цената на рисковано рязко отклонение. Така \"устойчивото развитие\", \"икономиката\" и \"гражданското общество\" се прибавиха към фундаменталните мисии като \"френския език\", \"културното многообразие\", \"образованието\". \"МОФ е изложена на реална опасност от разпиляване на силите\", смята Пиер-Андре Вилцер, бивш френски министър на франкофонията (2002-2004 г.). \"Много от новоприетите членове не поддържаха истински връзки с основните цели на организацията. Затова станахме свидетели как МОФ все повече прояваваше интерес към разнообразни проблеми, по които не разполагаше със средства за конкретно действие. Това е синдром, от който в известен смисъл, страда и Европейският съюз: разширяването заплашва да убие задълбочаването\", подчерта Вилцер пред АФП. МОФ трябва \"да се съсредоточи върху същината на занятието, което представлява езикът, културата\", заяви Жан-Батист Льомойен, секретар на френския държавен съвет за Франкофонията. \"Това, което можехме да констатираме през последните години може би е разпиляяване на силите, с много комуникационни дейности - важно е да се върнем към фундаменталните цели\", подчерта той неотдавна по радио RFI. Белгийският професор Брюно Бернар, специалист по икономическа франкофония, обаче предупреждава срещу изоставянето на \"икономическите\" мисии. \"Франкофонията трябва да използва своя език за постигането на икономически разцвет, също както американският начин на живот, пропагандиран от Холивуд, е инструмент за реклама на американските заводи\", смята той. Френският президент Еманюел Макрон от своя страна набляга на важността на промотирането на мира. \"Докато франкофонското пространство е изправено пред конфликти и кризи, феноменът на радикализацията и трудното изграждане на правовата държава, франкофонията трябва да допринася пряко за напредъка на мира, демокрацията, човешките права, равенството между жените и мъжете\", заяви Макрон в неотдавнашно интервю за френскоезичното електроно издание \"Арменски новини\" (Nouvelles d'Armйnie). (От БТА)", "date": "2018.10.10", "title": "Франкофонията на ръба на какофонията?"}
{"url": "https://www.24chasa.bg/novini/article/7095236", "text": "Двамата руснаци, заподозрени от Лондон в опит за отравянето на Сергей Скрипал, са посетили през 2014 г. Чехия, по времето, когато там е бил и бившият руски двоен агент, съобщи днес чешкото обществено радио \"Радиожурнал\", цитирано от Франс прес. \"Руснаците изглежда са създали оперативна група, която е следяла Скрипал много преди опита за убийство\", посочи радиото, цитирайки \"заслужаващ доверие източник от тайните служби, предаде БТА.  Според разследващият сайт Белингкет двамата мъже в центъра на вниманието на Лондон, са идентифицирани като Александър Мишкин - лекар, работещ за руското военно разузнаване ГРУ, и офицерът от същата служба Анатолий Чепига. Мишкин е работел под фалшивото име Александър Петров, а Чепига - с псевдонима Руслан Боширов. Според цитирания от радиото източник Мишкин е пребивавал от 13 до 16 октомври 2014 г. в хотел в град Острава, след което заминал за Прага, а Анатолий Чепига пристигнал в чешката столица на 11 октомври същата година, под името Руслан Боширов. \"За съжаление не знаем на коя дата те са напуснали Чехия\", каза за АФП разследващият журналист от \"Радиожурнал\" Янек Кроупа, който се занимава с аферата. Източникът на радиото посочва, че Скрипал е бил в Чехия през втората половина на октомври 2014 г., за да помогне на местните служби да идентифицират предполагаемите руски шпиони в страната. Чешката цивилна разузнавателна служба БИС, както и полицията, отказват да коментират официално информацията на \"Радиожурнал\". \"По принцип БИС не коментира подобни съобщения, заяви говорителят на службата Ладислав Щиха. \"Нашето ведомство няма да предостави никаква информация\", каза говорителят на Националната централа за борба с организираната престъпност Ярослав Ибехей. Лондон смята, че Мишкин и Чепиха стоят зад отравянето на Сергей Скрипал и дъщеря му Юлия с нервнопаралитичния агент \"Новичок\" на 4 март в Солсбъри. Москва категорично отрича обвиненията.", "date": "2018.10.10", "title": "Двамата заподозрени в аферата \"Скрипал\" \nса били през 2014 г. в Чехия"}
{"url": "https://www.24chasa.bg/novini/article/7095240", "text": "Министърът на правосъдието Цецка Цачева ще участва в заседанието на Съвета на ЕС \"Правосъдие и вътрешни работи\" в Люксембург, съобщиха от Министерски съвет. Важна част от дискусиите ще бъде посветена на предложението за Директива относно несъстоятелността, превантивното преструктуриране и предоставяне на втори шанс и мерки за повишаване на ефективността на процедурите за преструктуриране. Особено внимание ще бъде отделено на Регламента за предоставяне и запазване на електронни доказателства. Основен въпрос ще бъде процедурата по уведомяване при издаване на европейска заповед за предоставяне и за запазване на електронни доказателства. В допълнение министрите ще обсъдят начините за подобряване на взаимното признаване по наказателноправни въпроси и засилването на взаимното доверие.", "date": "2018.10.10", "title": "Цачева на заседание на Съвета на ЕС \"Правосъдие и вътрешни работи\" в Люксембург"}
{"url": "https://www.24chasa.bg/novini/article/7095251", "text": "Към момента Северин Красимиров не е разпитван от наш разследващ полицай или прокурор. Това съобщи министърът на вътрешните работи Младен Маринов по време на изслушване в парламентарната комисия по вътрешна сигурност и обществен ред за арестувания за убийството на журналистката Виктория Маринова. „Няма да се връщам по отношение на това жестоко престъпление – беше намерена изнасилена и убита млада жена, която е член на борда на директорите на русенска телевизия. Изключително брутално убийство. Незабавно бяха взети необходимите действия по формиране на екип, оглед на местопроизшествието, работа със свидетели“, припомни Маринов. Той обясни, че по случая са работили както местни полицаи, така и служители на ГДБОП и ГД „Национална полиция“. „Институтът по психология на МВР също беше включен и те още в първоначалния момент направиха много добър психо профил на евентуалния извършител. Беше направена аутопсия на трупа, бяха взети допълнителни следи. Натискът беше изключително голям, включително и с внушения, които към онзи етап, които никой не можеше да потвърди с доказателства – че полицията няма да си свърши работата и няма да се води обективно разследване“, коментира още Маринов. Министърът обясни, че на по-късен етап от разследването са били изведени две основни версии за престъплението, свързани с личния живот на жертвата. „След това вече се фокусирахме върху извършителя, който снощи беше задържан при добра комуникация с германската полиция. Бяха събрани множество доказателства, включително и от видеокамери“, каза още той. Маринов обясни, че в такива случаи много ясно личи какво е европейската система за сигурност и какво тя предлага при комуникация със страните. „Става въпрос за психично болен човек с необходимост от сексуално задоволяване. И заподозреният беше задържан в жилище на майка му в Германия. Вече текат процедури за освидетелстване на лицето по международната правна помощ. Към момента той не е разпитван от наш разследващ полицай или прокурор. Така че продължава работата по всички версии“, каза той.", "date": "2018.10.10", "title": "Министър Маринов: Арестуваният за убийството на Виктория още не е разпитан"}
{"url": "https://www.24chasa.bg/novini/article/7095255", "text": "Лидерът на крайно дясната германска партия \"Алтернатива за Германия\" Александър Гауланд беше обвинен днес от уважавани историци, че е перифразирал реч на Хитлер от 1933 г., за да разкритикува \"световна клика\" в пресата, предаде Франс прес, цитирана от БТА.  Гауланд, който е и съпредседател на парламентарната група на АзГ, отхвърли обвиненията във всекидневника \"Тагесшпигел\", като заяви, че не е запознат с въпросния цитат на Адолф Хитлер. Двама историци, експерти по историята на нацизма и антисемитизма - Волфганг Бенц и Михаел Волфзон, твърдят, че 77-годишният политик, който вече беше обвинен в омаловажаване на нацистките престъпления, се е вдъхновил от реч на фюрера от края на 1933 г. пред работници в Берлин. В авторски материал за популизма във в. \"Франкфуртер алгемайне цайтунг\" на 6 октомври Гауланд атакува \"глобалната клика, настанила се в международните компании, в организации като ООН, в медиите, в новосъздадени фирми, университетите, НПО, фондации, в партии и техните апарати и която, тъй като контролира информацията, задава тона - културно и политически\". По думите му \"нейните членове живеят най-вече в големите градове и когато се местят от Берлин в Лондон или Сингапур, за да сменят работата си, намират навсякъде същите апартаменти, къщи, ресторанти, магазини, частни училища\". През ноември 1933 г. Хитлер критикува \"изкоренена малка международна клика, която подклажда омразата между народите\". \"Това са хора, които живеят днес в Берлин, може утре да са в Брюксел и вдругиден в Париж и после в Прага, Виена или Лондон и които навсякъде се чувстват у дома си\", заявява фурерът, имайки предвид евреите. Бенц посочва, че материалът на Гауланд демонстративно следва изказа на Хитлер. Според историка това създава впечатление, че лидерът на АзГ \"е сложил на бюрото си текста на речта на фюрера от 1933 г., когато е писал статията си\". Според другия експерт - Волфзон, буди сериозно безпокойство фактът, че Гауланд демонстрира пред привържениците на АзГ познаването си на речите и текстовете на Хитлер и прехвърля в днешно време върху противниците на партията антиеврейските нападки на фюрера.", "date": "2018.10.10", "title": "Германски историци обвиняват лидера на \"Алтернатива за Германия\", че перифразира Хитлер"}
{"url": "https://www.24chasa.bg/novini/article/7095263", "text": "Общо 46,6 милиона евро от Европейския фонд за регионално развитие (ЕФРР) ще бъдат инвестирани в модернизиране на трамвайната инфраструктура и услуги в българската столица, съобщи пресслужбата на Европейската комисия, цитирана от БТА.  Финансираните от ЕС дейности включват реконструкция на трамвайното трасе по протежение на ул. \"Каменоделска\" и на бул. \"Цар Борис III\", което се използва от пет трамвайни линии, включително от линия номер 5, по която пътуват над 50 000 души дневно. ЕФРР ще финансира също така закупуването на нови съчленени нископодови трамвайни мотриси и модернизирането на управлението на трафика и на системите за информиране на пътниците. През предходния бюджетен период на ЕС в София бяха инвестирани 34 милиона евро от Европейския фонд за регионално развитие (ЕФРР). \"Благодарение на средствата от ЕС жителите на София ще могат да се ползват от съвременен и комфортен трамваен превоз. Въздухът в столицата също така ще бъде по-чист\", заяви еврокомисарят по въпросите на регионалната политика Корина Крецу. \"Надяваме се, че хората ще решат да използват новите трамваи вместо обичайните автомобили. По този начин политиката на сближаване насърчава чистата мобилност в целия ЕС\", допълни тя. ЕС също така инвестира значителни средства в линии 1, 2 и 3 на софийското метро. Като цяло от 2007 г. ЕС е инвестирал 1 милиард евро в софийския градски транспорт.", "date": "2018.10.10", "title": "ЕС инвестира 46,6 милиона евро в трамваите на София"}
{"url": "https://www.24chasa.bg/novini/article/7095279", "text": "В петък по обяд ще бъде погребението на зверски убитата русенска водеща Виктория Маринова, става ясно от публикация на сайта на телевизия ТVN. От 10:30 ще започне поклонението пред тленните останки на младата жена в катедралната русенска църква „Света Троица”. След това бизнесдамата ще бъде погребана в гробището в квартал „Чародейка”. В трогателния некролог за младата жена, поместен на сайта на TVN, се казва: „ Ако е вярно това, че Господ прибира при себе си най-добрите, то е най-вярно за Виктория. Не тъжете за нея, тя не би го поискала. Почетете я с едно добро дело, ей така - без причина, за някой непознат. И му кажете той да направи същото за друг. Заради нея. И когато това добрo дело обиколи целия свят и се върне при вас – тогава ще знаете, че сме променили света. За това живееше тя – да направи света по-добър. Нека заедно да завършим започнатото от нея. Така би искала тя!”. Посланието трогна русенци и се очаква в петък катедралният храм „Света Троица” да бъде препълнен от хора, които да изпратят Вики в последния й път.                                                                                                                                                                                                                                                                                                                       ", "date": "2018.10.10", "title": "Погребват в петък журналистката Виктория Маринова"}
{"url": "https://www.24chasa.bg/novini/article/7095280", "text": "На видеозапис от охранителни камери, разпространен от Нова телевизия, се вижда как мъж бяга от мястото на убийството на журналистката Виктория Маринова. Северин Надеждов Красимиров, роден през 1997 г. от Русе е главният заподозрян в убийството на журналистката Виктория Маринова. От записа не става ясно дали това със сигурност е той. Снощи стана ясно, че в Германия е арестуван предполагаем извършител на бруталното престъпление. Мъжът избягал в чужбина още в неделя, ден след убийството на Виктория.", "date": "2018.10.10", "title": "Вижте как мъж бяга от местопрестъплението в Русе (Видео)"}
{"url": "https://www.24chasa.bg/novini/article/7095284", "text": "Британски съд постанови, че пекарната, собственост на семейство христяни, не е извършила дискриминация срещу хомосексуален клиент, като му отказала да направи торта с надпис в подкрепа на еднополовите бракове, предаде Асошиейтед прес, цитирана от БТА. През 2014 г. семейната пекарна \"Ашърс бейкинг\" в Северна Ирландия отказала поръчка за торта с изображения на героите от \"Улица \"Сезам\" Бърт и Ърни и надпис \"Подкрепа за гей браковете\". Собствениците заявили, че не могат да поставят послания върху продуктите си, които са в разрез с хритстиянските им вярвания. Днес съдия Бренда Хейл постанови, че тяхното възражение е било срещу посланието върху тортата, а не срещу личните характеристики на клиента. Тя признава, че \"да отказът на услуга заради сексуална ориентация е дълбоко унизително и уронващо човешкото достойнство\", но изтъква, че \"случаят не е такъв\". ", "date": "2018.10.10", "title": "Съд оправда семейна пекарна, обвинена в дискриминация, по делото \"гей торта\" в Ирландия"}
{"url": "https://www.24chasa.bg/novini/article/7095302", "text": "На среща във Вашингтон гръцкият министър на отбраната Панос Каменос е предложил на своя американски колега Джеймс Матис да бъдат създадени нови американски военни бази, извън съществуващата база в Суда на остров Крит, съобщава \"Катимерини\", цитиран от БТА. \"Гърция гледа на САЩ като на стратегически партньор и съюзник, единствения такъв, смея да кажа. За Гърция е важно САЩ да разгърнат военни сили в страната на по-трайна основа не само в залива Суда, но също така във Волос, Лариса и Александруполис\", е заявил Каменос. Пристанището на Александруполис вече е използвано от американската армия, а на военното летище в Лариса са постоянно разположени американски дронове, докато през миналите месеци там са пребазирани и изтребители F-22 Raptor. \"Катимерини\" цитира добре осведомени източници, според които американците проучват възможностите за използване на летището в Лариса, както и на други основни съоръжения на гръцките военновъздушни сили, за разполагането на по-големи самолети като летящи танкери. Гръцкият и американският министър на отбраната са обсъдили още сътрудничеството в борбата с тероризма, като през декември на остров Крит ще бъде организирано най-голямото учение в тази област, провеждано някога на територията на Гърция.", "date": "2018.10.10", "title": "Гърция предлага на САЩ нови военни бази в Лариса, Александруполис и Волос"}
{"url": "https://www.24chasa.bg/novini/article/7095306", "text": "Най-малко девет  станаха жертвите в испанския остров Майорка, след като върху него паднаха поройни дъждове, последвани от наводнения, съобщи Ройтерс, позовавайки се на местните власти. Две от жертвите са британски граждани, съобщава Асошиейтед прес, цитирайки заместник-кмета на града. Най-малко 9 души все още се водят за изчезнали след снощните порои, съобщават местни медии, цитирани от БТА. Потоци от мръсна вода влачиха коли по тесните улици на източния град Сант Лоренс. Реките преляха и заляха пътища и къщи. Според властите на Балеарските острова интензивността на валежите е била 220 литра на квадратен метър, предаде Франс прес. На помощ на местните жители и власти в засегнатия район са изпратени 80 войници и техника. В три населени места са затворени училищата. Стотици хора са намерили подслон в спортни обекти и на местния хиподрум. Солидарност със семействата, приятелите на жертвите и засегнатите от наводненията изрази в Туитър испанският министър-председател Педро Санчес, който днес ще посети Майорка. Депутатите в испанския парламент запазиха минута мълчание, за да почетат жертвите, преди седмичния парламентарен контрол тази сутрин.", "date": "2018.10.10", "title": "9 станаха жертвите на наводненията в Майорка (Видео)"}
{"url": "https://www.24chasa.bg/novini/article/7095331", "text": "Турският външен министър Мевлют Чавушоглу утре ще замине на официално двудневно посещение в Ирак, съобщи турското министерство на външните работи, цитирано от Анадолската агенция, предаде БТА. По време на визитата Чавушоглу ще бъде приет от иракския президент Бархам Салих. Очаква се турският външен министър да се срещне с иракски политически лидери и с представители на тюркменската общност. Чавушоглу ще посети и град Ербил. Планира се турският външен министър да обсъди с иракските представители турско-иракските отношения в различни аспекти, включително възможностите за двустранно сътрудничество.", "date": "2018.10.10", "title": "Чавушоглу заминава утре на посещение в Ирак"}
{"url": "https://www.24chasa.bg/novini/article/7095345", "text": "Председателят на Комисията за противодействие на корупцията и за отнемане на незаконно придобитото имущество Пламен Георгиев обяви, че адвокатът на бившия енергиен министър Трайчо Трайков, е поискал отсрочка, за да представи всички необходими документи, които доказват доходите на Трайков, съобщи Нова телевизия. Искането обаче е отхвърлено, защото законът не позволявал отсрочки.", "date": "2018.10.10", "title": "Отказаха на Трайчо Трайков отсрочка, за да докаже доходите си"}
{"url": "https://www.24chasa.bg/novini/article/7095380", "text": "На Северин Красимиров задочно са му повдигнати две обвинения - за изнасилване и за умишлено убийство, извършено по особено жесток и мъчителен начин. Ако бъде признат за виновен, той може да получи доживотен затвор без право на замяна. В ход е процедура по екстрадиция, която ще отнеме време преди Красимиров да бъде върнат в България,  Фридо Де Фрийз, директор на службата за криминални разследвания на Долна Саксония: Молбата за екстрадиция е автоматично свързана с Европейската заповед за арест. Това означава, че заподозреният ще се изправи пред съда в Щаде и той ще реши какви са следващите стъпки по предаването му. Подобна молба може да отнеме до 40 дни. Предполагам, че българските власти ще настояват за екстрадиция.", "date": "2018.10.10", "title": "До 40 дни може да отнеме екстрадирането на предполагаемия убиец на Виктория"}
{"url": "https://www.24chasa.bg/novini/article/7095357", "text": "Неоснователно проведени обществени поръчки за близо 7 милиона лева, установи Агенцията за държавна финансова инспекция през третото тримесечие на годината. Става дума за 40 случая. Общо за периода юли - септември финансовите инспектори са проверили поръчки за над 260 млн. лева, предаде                                                                                                                                                                                                                                                                                                                        ", "date": "2018.10.10", "title": "Обществени поръчки за близо 7 млн. лева са неоснователно проведени"}
{"url": "https://www.24chasa.bg/novini/article/7095085", "text": "В град Луисвил, американския щат Кънектикът, една клиника стои изоставена. Това е сградата на санаториума Уейвърли Хилс, където приемали за лечение пациенти, болни от туберкулоза, много от които обаче умирали, разказва германският сайт за пътешествия TravelBook, към чийто материал \"Билд\" прави анонс. Днес сградата е напълно празна. Посетители обаче казват, че чуват гласове по коридора и виждат сенки на фигури, облечени в медицински дрехи. Организацията Waverly Hills Historical Society често организира посещения в пустеещата клиника, която иначе е частна собственост. Посетителите могат да изберат между исторически и паранормален тур. Историческата разходка се провежда при дневна светлина. Паранормалната е през нощта, тогава целенасочено се търсят духове. Все още в сградата се случват необясними неща. Много от посетителите казват, че по време на посещенията са чували гласове, виждали са сенки и дори са усещали докосвания в празни помещения. \"По пътя към вкъщи разглеждах снимките, които съм направил и открих, че съм снимал духа на медицинска сестра на стълбите\", пише регистриран потребител на \"Трипадвайзър\" преди 3 години. Тя е предоставила снимката на германския сайт TravelBook и на нея ясно се вижда силуета на жена. Изоставеният санаториум се смята за едно от най-прокълнатите места на света. Открит е през 1910 година за лечение на пациенти, болни от туберкулоза. По това време все още нямало лекарства за белодробното заболяване, поради което много хора умирали. 16 години по-късно санаториумът е възобновен и приема нови пациенти като модерна туберкулозна клиника. Тъй като все още много пациенти се разделят с живота си в сградата, строят шахта за трупове. Чрез нея починалите могли да бъдат транспортирани незабелязано от болничното заведение. Днес шахтата е известна като Тунелът на смъртта. През 1961 година клиника затваря врати, след като от началото на 60-те започва да се провежда добра терапия за заболелите от три антибиотика. С това обаче историята на клиниката не приключва. Няколко години по-късно отново е отворена като гериатрична болница. През 1982 година щатът Кънектикът я затваря - вероятно заради насилствените си методи към пациентите. Много от посетителите в Тунела на смъртта, от където били транспортирани труповете, твърдят, че усещат в него много паранормални явления и виждат духове. Пространство на петия етаж, наричано 502, също се смята за особено прокълнато. В интернет пространството се разказват две зловещи легенди. Едната е за 29-годишна старша сестра, която била бременна и неомъжена и през 1928 година се обесила, тъй като не виждала друг път пред себе си. Другата разказва за медицинска сестра, която през 1932 година се хвърлила през прозореца по необясними причини. Посетителите днес разказват, че когато влязат в зала 502 получават проблеми, свързани с дишането и че температурите там са много по-ниски отколкото в останалите зали.", "date": "2018.10.10", "title": "Духове в изоставена клиника в САЩ - едно от най-прокълнатите места (Видео)"}
{"url": "https://www.24chasa.bg/novini/article/7094879", "text": "Министър-председателят Бойко Борисов се срещна с апостолическия нунций в България Анселмо Гуидо Пекорари, съобщиха от пресцентъра на Министерски съвет. По време на разговора бяха подчертани добрите взаимоотношения между България и Ватикана. Дискутирани бяха резултатите от българското председателство на Съвета на ЕС, актуални европейски въпроси, както и възможността за евентуално посещение на Негово Светейшество папа Франциск в страната ни. През май тази година при аудиенцията във Ватикана премиерът Бойко Борисов връчи официална покана за посещение на главата на Римокатолическата църква в България. По време на срещата в Министерския съвет министър-председателят Борисов отбеляза, че страната ни продължава да работи активно за европриобщаването на държавите от Западните Балкани, както и за мирен диалог и разбирателство между всички религии и етноси.", "date": "2018.10.10", "title": "Борисов обсъди с апостолическия нунций евентуалното посещение на папата у нас"}
{"url": "https://www.24chasa.bg/novini/article/7094887", "text": "53-годишен мъж от Горни Лом, причинил телесна повреда на свой роднина от селото, е задържан снощи с полицейска мярка за срок до 24 часа, съобщиха от пресцентъра на полицията. Към 19:00 часа в дежурната част на районното управление в Белоградчик чрез тел.112 е получен сигнал за възникнало сбиване и пострадал човек в махалата на селото. Пристигналите незабавно на мястото служители на реда изяснили, че при свада с последвала физическа саморазправа между роднини, 53-годишният, използвайки остър предмет пробол 26-годишен. Екип на спешна помощ транспортирал пострадалия до видинската болница, медиците констатирали прободна рана в гръдната кухина. Мъжът е настанен за лечение в болничното заведение, без опасност за живота. Случаят е докладван в Районна прокуратура–Белоградчик. Работата на разследващите продължава, в районното управление е образувано досъдебно производство.", "date": "2018.10.10", "title": "26-годишен с рана в гърдите след скандал с роднина"}
{"url": "https://www.24chasa.bg/novini/article/7094889", "text": "1020 къса цигари и 1.150 кг нарязан тютюн без бандерол иззели вчера служители на РУ-Видин и Митница Лом. Нередовната акцизна стока била открита при съвместна проверка в село Арчар. В дворно място, до стената на търговски обект, под наредени тухли униформените намерили 51 кутии цигари и шест пакета с тютюн. Митническите инспектори съставили протоколи за констатираното нарушение. По случая в ОДМВР-Видин е заведена преписка. 53-годишен жител на Горни Лом, причинил телесна повреда на свой роднина от селото, е задържан снощи с полицейска мярка за срок до 24 часа. Към 19 часа в дежурната част на РУ-Белоградчик чрез тел.112 е получен сигнал за възникнало сбиване и пострадал човек в махала на селото. Пристигналите незабавно на мястото служители на реда изяснили, че при свада с последвала физическа саморазправа между роднини, 53-годишният, пробол с остър предмет 26-годишен. Екип на спешна помощ транспортирал пострадалия до видинската болница, мъжът е настанен за лечение без опасност за живота. Случаят е докладван в Районна прокуратура-Белоградчик. Работата на разследващите продължава, в районното управление е образувано досъдебно производство.", "date": "2018.10.10", "title": "1020 къса цигари и 1.150 кг нарязан тютюн без бандерол иззеха на Митница Лом"}
{"url": "https://www.24chasa.bg/novini/article/7094894", "text": "40-годишен от град Койнаре е задържан за съхранение на наркотици и оръжие, съобщиха от полицията. В хода на специализирана операция в града, криминалисти от ОДМВР, екип на \"Специализирани полицейски сили\" при ОДМВР-Плевен и служители на РУ-Червен бряг проверили имот, обитаван от 40-годишен. При проникване в жилището собственикът оказал яростна съпротива, което наложило употреба на физическа сила и помощни средства. При проверката, в дома са намерени огнестрелно оръжие и вещества, наподобяващи наркотици. Незабавно е уведомен дежурен разследващ полицай и е сформирана група за оглед. В едно от помещенията са открити незаконна ловна пушка, 12-ти калибър с ловен боеприпас в патронника и допълнителни 6 патрона в държач към приклада. В стопанска пристройка са намерени два пластмасови контейнера с 12 еднолитрови буркана, със суха зелена тревиста маса. В друго помещение в кутия от цигари са намерени опаковки с жълто-кафяво прахообразно вещество и суха зелена тревна маса, както и електронна везна. Неправомерно отглеждан сръндак на около 2-3 години е установен в заграждение към двора на имота, за което са уведомени служителите на ДГС-Червен бряг и те са го привели за настаняване в ДГС-Витиня. Зад стопанска постройка в двора са намерени и добре отглеждани две растения от рода на конопа, високи към 1.6 м. 40-годишният е задържан за срок до 24 часа по Закона за МВР. Образувано е досъдебно производство за престъпления по чл. 339, ал.1, чл.354 \"а\", ал.3, т.1 и чл.354 \"в\", ал.1 от НК. Работата продължава разследващ полицай и екип на РУ-Червен бряг.", "date": "2018.10.10", "title": "Хванаха 40-годишен с незаконно оръжие, наркотици и сръндак в задния двор"}
{"url": "https://www.24chasa.bg/novini/article/7094888", "text": "Криминалисти работят по изясняване на всички обстоятелства, свързани с подаден вчера сигнал за млада жена, потърсила медицинска помощ в ЦСМП - Стара Загора. На този етап е изяснено, че 25-годишната старозагорка работела като таксиметров шофьор, съобщиха от пресцентъра на МВР. Към 04.30 ч. качила в колата си клиент от кв. \"Македонски\", за да го закара до кв. \"Дъбрава\". По думите й, пристигайки на адреса, непознатият й нанесъл удар с юмрук в лицето и й отнел мобилния телефон. По случая е образувано досъдебно производство за извършено престъпление по чл.198, ал.1 от НК.", "date": "2018.10.10", "title": "Таксиметрова шофьорка твърди, че е била нападната от клиент в Стара Загора"}
{"url": "https://www.24chasa.bg/novini/article/7094900", "text": "Заместник-министри на външните работи на Русия, Китай и Северна Корея след тристранни консултации в Москва се обявиха за преразглеждане на санкциите срещу Пхенян от Съвета за сигурност на ООН, съобщава на сайта на руското външно министерство, цитирано от ТАСС. \"С оглед на предприетите от КНДР важни стъпки, насочени към денуклеаризация, е потвърдена общата позиция срещу едностранните санкции.Трите държави смятат, че денуклеаризацията на Корейския полуостров трябва да бъде поетапна и синхронна, придружена с насрещни стъпки от държавите, участващи в нея\", заяви министерството, цитирано от БТА. ", "date": "2018.10.10", "title": "Русия, Китай и Северна Корея се обявиха за преразглеждане на санкциите срещу Пхенян"}
{"url": "https://www.24chasa.bg/novini/article/7094886", "text": "Сушилня за канабис е разкрита в с. Горнослав. В понеделник асеновградски полицаи предприели процесуални и следствени действия в частен имот, обитаван от криминално проявени и осъждани 61-годишен мъж и 31-годишния му син. Установено било, че селскостопанска постройка в двора е пригодена за сушилня на значително количество зелена листна маса, реагирала при полевия тест на канабис. Това съобщиха от МВР. Иззети са 2700 растения и ползвано оборудване - луминесцентна лампа, два апарата за сушене, а също и две метални мелници. Електронна везна и кутийка с марихуана пък били открити при последвалите претърсвания на адресите на мъжете в Асеновград и в двата им леки автомобила. Предстои експертна справка да установи количеството на иззетия наркотик. Образувано е досъдебно производство, спрямо двамата е взета 24-часова мярка за неотклонение. След доклад на материалите в Районна прокуратура-Асеновград на мъжете било повдигнато обвинение за извършеното престъпление и задържането им е удължено до 72 часа. Работата по цялостното документиране на случая продължава под наблюдение на прокуратурата.", "date": "2018.10.10", "title": "Баща и син гледали 2700 растения канабис в село Горнослав"}
{"url": "https://www.24chasa.bg/novini/article/7094901", "text": "Подкрепена от Африканския съюз и от френския президент Еманюел Макрон, руандийката Луиз Мушикивабо ще се изправи в четвъртък срещу канадката Микаел Жан в борба за висшия пост в Международната организация на франкофонията (МОФ). Помрачена от кончината на френско-арменския певец Шарл Азнавур, който се очакваше да пристигне в Ереван, двудневната Седемнайсета среща на върха има официална тема, определена с мотото \"Да живеем заедно\". При все това на 11-12 октомври ще се развие безшумна война за контрол върху МОФ между 84-те държави и правителства от Франкофонията - на заден план се очертава стремежът на Африка, където живеят повечето франкофони в света, \"да си възвърне\" поста генерален секретар. В момента политическото ръководство е поверено на Микаел Жан, бивш генерал-губернатор на Канада, сиреч представител на английската кралица в бившата британска колония. Двамата първи секретари бяха от Африка - египтянинът Бутрос Бутрос Гали и сенегалецът Абду Диуф. Поради демографския взрив на континента през 2050 г. там ще живеят 85 на сто от всички франкофони при население от 700 милиона души срещу 274 милиона днес, сочат данни на МОФ; Макрон повтаря все по-често, че \"бъдещето на франкофонията\" е в Африка. Квебекчанка от хаитянски произход, Микаел Жан ще брани ръководния пост, оспорван от руандийската външна министърка Луиз Мушикивабо, чиято кандидатура бе обявена в края на май в Париж от президента на Руанда Пол Кагаме и френския му колега Еманюел Макрон, който подчертано я подкрепи. Двубоят между тези дами символизира борбата за влияние между двата основни донора на МФО, Канада и Франция, чиито лидери - Макрон и Джъстин Трюдо, ще отпътуват за Ереван, но също и нарастващата тежест на Африка във Франкофонията. \"Центърът на тежестта на франкофонията днес е в Африка\", повтори наскоро по радио Ер Еф И френският държавен секретар, натоварен с франкофонските проблеми, Жан-Батист Льомоан. \"Франция застава зад кандидатура, подкрепяна от цял континент\", увери той. Африканските страни, откъдето ще дойдат мнозина от близо 40-те държавни ръководители, очаквани в Ереван, при това са мнозинство в МОФ (27 от 54 участници с право на глас) - и Африканският съюз, оглавяван тази година от Руанда, също подкрепи Луиз Мушикивабо. Руандийската кандидатура впрочем буди възмущение: през 2008 г. Руанда смени задължителния в училищата френски език с английски, после - година по-късно, се включи и в Британската общност, англофонския аналог на МОФ. И Пол Кагаме обяви кандидатурата на своята министърка именно на английски език. \"Има ли по-неподходяща страна от Руанда, за да претендира за решаваща роля в съдбите на франкофонията? Със сигурност не\", писаха в средата на септември във френския всекидневник \"Монд\" Шарл Жослен, Пиер-Андре Вилцер, Елен Конуей-Муре и Андре Ваини - четирима бивши членове на френски правителства, отговаряли за франкофонията. Хора от обкръжението на Макрон изтъкват, че многоезичието в Руанда съвсем не е пречка, а \"чудесен пример\" за инклузивната политика на френския президент, който се стреми да брани френския език, без да го противопоставя на другите. Освен езика, критиците на руандийската кандидатура смятат, че тя жертва хартата на МОФ, която нарежда \"подкрепата за човешките права\" сред първостепенните си мисии, в името на помирение между Париж и Кигали, който обвинява Франция, че е допринесла за геноцида в Руанда. Руанда си служи с \"цензура, заплахи, арести, насилие, убийства\" на журналисти, осмелили се да критикуват авторитаризма на ръководството й, обвини неотдавна тази страна организацията \"Репортери без граници\". Помолена от АФП за коментар по правата на човека, Луиз Мушикивабо заяви, че \"повечето руандийци са доволни от демократичната система\". \"Отивам в Ереван с усмивка\", каза тя наскоро пред френската телевизия \"Те Ве Сенк Монд\". Изправена срещу Мушикивабо, Микаел Жан защитава постиженията си: тя увери пред АФП, че е \"осигурила място за франкофонията на многополюсната шахматна дъска\" и същевременно изтъкна своето \"африканство\". \"Аз съм хаитянка и канадка с африканско потекло\", повтаря тя. И отхвърля като \"клеветнически кампании\" нападките на част от медиите в Квебек, които я обвиняват в \"екстравагантен начин на живот\" след ремонта, извършен от МОФ в официалната й резиденция. Подкрепили Микаел Жан - според някои колебливо, и Канада, и Квебек настояха за повече прозрачност в управлението на МОФ. (БТА)", "date": "2018.10.10", "title": "Франкофонската общност избира нов лидер на среща в Ереван"}
{"url": "https://www.24chasa.bg/novini/article/7094917", "text": "Триест, Италия - Обичам този град. Не зная защо. Не съм роден тук, не съм израснал тук. Никога не съм живял, нито съм избягал оттук. Дори не съм се влюбвал тук, разхождайки се вечер по спиращия дъха площад \"Пиаца Унита\", който с една от четирите си страни гледа към морето. Мисля, че обичам Триест, защото той е географска, мисловна граница, и дори повече. Закътан в североизточния ъгъл на Италия, в него има нещо латинско, немско и славянско. Той е католически, @източноправославен, еврейски. Той е център на литература и търговия. Тук спира Югът: Адриатическо море се хвърля на европейския бряг, за да разбере, че не може да продължи нататък. Тук спира Северът: карстовото плато (по границата между Италия и Словения) е като тераса на континента и векове наред виенчани са идвали тук, за да се радват на гледката. Тук спира изтокът: въздишките на Русия никога не са могли да стигнат по-далече. Тук спира Западът: бази на НАТО, някога готови да отблъснат нашественици от Варшавския договор, остават пръснати наоколо. Триест бе създаден от Хабсбургската империя, която притежаваше къса морска брегова линия. В началото на 18 век той е бил само малко селище на рибари, на производители на морска сол, на градинари, отглеждащи продукти за пазара. Империята го превърна в пристанище с монопол върху вноса и износа, с облекчен данъчен режим, с \"меки\" железопътни тарифи. Но тази идилична реалност приключи преди един век. Оттогава Триест преживя ужасни перипетии. Той си бе върнат от Италия през 1918 г., после фашистите си го избраха за свой култов град. Беше окупиран от нацистите през 1943 г., а после бе превзет от югославските комунисти през 1945 г.. През 1947 г. Триест бе поставен под англо-американско военно управление. Едва през 1954 г. бе върнат на италианската държава. Днес, най-после, Триест е един проспериращ, мирен европейски град. Морското пристанище, корабостроителницата, застрахователни компании и фирми за кафе, както и много научно-изследователски институти осигуряват работни места за всички. Но той си остава град върху подвижни \"политически\" пясъци, разположен върху нестабилен разлом, в който се сблъскват тектоничните плочи на съперничещи си европейски сили. Повече от всяко друго място, Триест отразява избора, пред който е изправено сега новото националистическо правителство на Италия. Съставено от две евроскептични партии - \"Лига\" и \"Движение 5 звезди\", за разлика от своите предшественици то изглежда твърдо ориентирано на Изток. Триест винаги е смятал себе си за преден пост на Запада и е помагал за прекарването с кораби на хора от гранични земи, като @Истрия и @Далмация (сега части от Хърватия, в която обаче от векове живеят много италианци) към Италия и други страни от Европейския съюз. Градът винаги се е гордял с тази си роля и сега се мъчи да остане в крак с пулса на времето. Дали италианското правителство само гледа на изток, или се движи нататък? На 28 август Матео Салвини - лидерът на \"Лига\", дойде в Милано да приветства унгарския авторитарен премиер Виктор Орбан, който обяви домакина си за \"моят герой\". Няколко дни по-късно депутати от \"Лигата\" гласуваха в подкрепа на Будапеща в Европейския парламент, който искаше да се вземат мерки срещу антидемократичните действия на унгарското правителство. Италианското правителство често изразява вербална подкрепа на руския президент Владимир Путин и избягва да го критикува. През май Салвини нарече Путин \"водещ държавник\". Между \"Лигата\" и \"Единна Русия\" - партията на Путин, се поддържат интензивни и продължителни контакти: конференции, конгреси, срещи. Италианският министър по европейските въпроси Паоло Савона е не само отявлен евроскептик, но и @антигермански и проруски настроен. В интервю преди да бъде назначен на този пост, той каза: \"Путин е реалист. Той е против онази Европа, която би желала да му навреди. А Европа това и прави\". Новият шеф на италианската държавна телевизионна компания РАИ - журналистът Марсело Фоа, като всички свои предшественици, бе назначен от управляващото мнозинство. Той открито подкрепя Путин и често е гост по финансирания от Кремъл руски телевизионен канал РТ, като защитава Москва за политиката и спрямо Украйна и по други въпроси. В телевизионни дискусии интелектуалци, които подкрепят италианското правителство, говорят за \"италианския афинитет към Русия\" и настояват за закриване на американските военни бази (в страната). Не липсва подкрепа за Москва и в опозиционните редици. Връзките между Силвио Берлускони и руския президент датират отдавна. Експремиерът често посещава Путин и на свой ред посреща Путин у дома си в Сардиния. Засега нищо от това не е последвано от съществени външнополитически промени. Традиционните италиански съюзници обаче се безпокоят. Очаква се делегация от американския Държавен департамент да направи тихомълком посещение в Рим, за да разбере каква позиция ще заеме Италия през декември, когато Европейският съвет трябва да реши дали да продължи санкциите срещу Русия заради Украйна. За момента нещата изглеждат така: италианските лидери при всяка възможност споменават, приветстват и оценяват положително авторитарните лидери в Източна Европа. Векове наред Триест е свикнал да се бои от обратите на историята, предчувствайки приближаването на смутни времена. Дали на Изток го очакват стари противници или новооткрити приятели? Засега нова националистическа Италия не обръща гръб нито на Европейския съюз, нито на Запада, но ако се предприемат някакви стъпки в подготовка за бъдещето, те са в посока към отчуждаване. Европейските избори през 2019 г. могат да сложат точка на такава ориентация на Италия, но могат да предизвикат и намеса на \"пожарната команда\". При това положение знае ли някой докъде може да се стигне?", "date": "2018.10.10", "title": "Дали \"Ботуша\" на Европа ще сочи на изток или на запад?"}
{"url": "https://www.24chasa.bg/novini/article/7094913", "text": "Македонски войници стреляха във въздуха на границата с Гърция, за да попречат на група мигранти да влязат нелегално на македонска територия. Един от мигрантите е арестуван, а другите се върнали на гръцка територия, предаде агенция МИА. При редовно изпълнение на задачите в района на регионалния път Гевгелия - село Моин патрул на македонската армия забелязал движение на група хора, които преминали нелегално граничната линия, предаде БТА. Патрулът предупредил лицата да спрат, но след като те продължили да се движат, били дадени предупредителни изстрели във въздуха, след което нелегалните мигранти се върнали на гръцка територия, а един от тях, който спрял, е задържан и предаден на органите на МВР за по-нататъшна процедура. От македонската армия уверяват, че армията и граничната полиция остават максимално готови от началото на мигрантската криза да предотвратяват всички опити за нелегално влизане на територията на Република Македония.", "date": "2018.10.10", "title": "Македонски войници стреляха във въздуха на границата с Гърция, за да попречат на група мигранти"}
{"url": "https://www.24chasa.bg/novini/article/7094914", "text": "Авиокомпания Wizz Air въвежда от 1 ноември нова политика за багажа на пътниците в името на това качването на самолета да става по-бързо и да се избегнат случаи на забавяне на полети заради подреждане на ръчния багаж, съобщи На всички полети на Wizz Air вече ще може безплатно да се качва само багаж с размери 40 x 30 x 20 сантиметра (приблизително колкото малка раничка, дамска чанта или чанта за лаптоп, които да се поставят под предната седалка) и отпада възможността на борда да се качва и малък куфар на колелца (55 x 40 x 23 см, поемащ не повече от 10 кг багаж). За да се вземе като ръчен багаж и такъв куфар, вече ще трябва да се използва услугата WIZZ Priority, за която се заплаща различно според пътуването с цени от 5 евро нагоре. За желаещите да чекират багажа преди пътуването, се въвежда услуга, започваща от 7 евро за 10-килограмовите куфари. В нея има още две категории куфари - до 20 кг и до 32 кг. Вече закупилите билети за полети след 1 ноември при досегашните условия, получават възможност за безплатно чекиране на 10-килограмов куфар. Тези, които вече са платили за чекиран багаж, получават безплатно услугата WIZZ Priority, включваща също предимството първи да преминат на гейта за полета и първи да се настанят в самолета. Има поне още една причина - освен забавените заради товаренето на багаж на борда, която изтъкна Йохан Ейдхаген, маркетинг директор на Wizz Air. Става дума за това, че хората пътуват за все по-кратък престой и днес около една трета от клиентите на авиокомпанията се връщат след 3 дни или по-рано. Поради това те пътуват и с по-малко багаж - от чекиране на багажа за товарния отсек се е възползвал всеки трети, а допълнителен малък куфар на борда са качвали един от всеки седем пътници. Ейдхаген обясни, че за авиокомпанията е важно клиентите да получат прозрачна информация за повече от 50-те варианта за пътуване с багаж и това да става още докато си избират и купуват билети, а не когато пристигнат на аерогарата. Авиокомпанията ще продължи да държи под контрол процедурата за обработка на багажа и пътниците няма нужда да се притесняват, че качеството ѝ ще зависи от оператора на летището, от което или до което пътуват, допълни той.", "date": "2018.10.10", "title": "Wizz Air въвежда нови правила за багажа от 1 ноември"}
{"url": "https://www.24chasa.bg/novini/article/7094930", "text": "Цената на Олимпиадата в Токио през 2020 година продължава да расте, макар местните организатори и Международният олимпийски комитет (МОК) да твърдят, че разходите са орязани, предаде БТА.  Неотдавнашен доклад на правителствения одитен съвет показва, че Япония вероятно ще похарчи 25 милиарда долара за подготовка на игрите, а окончателната цифра може да е още по-голяма. Това е почти четири над предвидените средства при кандидатстването на Токио през 2013 година, когато планираните разходи бяха 829 милиарда йени или 7,3 милиарда долара при сегашния обменен курс 113 йени за долар. Проследяването на разходите за Олимпиадата става все по-трудно с ускоряването на работата, приближаването на крайните срокове и споровете за това кое са и кое не са разходи за Олимпиадата. Сложното счетоводство също затруднява преценката кой за какво плаща и кой печели. Най-учудващото нещо е, че олимпийските игри са единственият вид мегапроект, който винаги надхвърля бюджета си, каза авторитетът по олимпийското бюджетиране Бент Флайвбърг, разяснявайки проучването си \"Оксфордско изследване на олимпиадите 2016\". Флайвбърг отбеляза, че изследването не е успяло да открие нито една олимпиада, която е осъществена според предвидения бюджет или под него. Токио е христоматиен пример. През декември организационният комитет на Токио обяви, че бюджетът за Олимпиадата е 1,35 трилиона йени или около 12 милиарда долара. Сумата се събира под формата на равни вноски от 600 милиарда йени (5,3 милиарда долара) от организационния комитет и местните токийски власти, плюс още 150 милиарда йени (1,3 милиарда долара) от националното правителство. Месец по-късно губернаторът на Токио Юрико Коике каза, че градът трябва да инвестира още 810 милиарда йени (7,2 милиарда долара) \"за проекти пряко и непряко свързани с игрите\". Това включва по думите й изграждането на безбариерни съоръжения за параолимпийските атлети, обучителни програми за доброволците и за плановете за реклама и туризъм. Така общите разходи се повишават до 2,16 трилиона йени или 19,1 милиарда долара. МОК и местните организатори не са съгласни, че това са разходи, свързани с Олимпиадата, като ги определиха като \"редовни административни разходи\", които са извън общия бюджет на игрите. Флайвбърг похвали организаторите на последните олимпийски игри за опитите да контролират разходите, но кратките олимпийски срокове затрудняват тази задача. Други големи строителни проекти могат да бъдат отлагани с няколко месеца. Не и олимпийските игри. Той каза също така, че е неефективно за различните градове да продължават да организират игрите. Всичко, което можеш да направиш, когато започнат проблемите, а проблемите винаги започват при проекти от такъв мащаб, е да хвърлящ още пари в проекта, каза Флайвбърг. Още едно увеличение на разходите за Олимпиадата в Токио изскочи преди няколко дни. В доклад от 178 страници съветът по одита посочва, че делът на разходите на националното правителство се е увеличил до 801 милиарда йени (7,1 милиарда долара) от 1,3 милиарда долара по оценки през декември. Така общо разходите достигат 2,81 трилиона йени или малко под 25 милиарда долара, като има предположения, че могат да достигнат 3 трилиона йени, когато игрите бъдат открити след по-малко от две години. В доклада се посочва, че се очаква големите разходи да продължат и след 2018 година до събитието. Документът призовава организаторите, градската управа на Токио, централното правителство и местните агенции да увеличат прозрачността. В изявление до Асошиейтед прес във вторник местните организатори отново оспориха това, което може да бъде наречено разходи за Олимпиадата. Говорителят Маса Такая каза, че разходи като \"вътрешен туризъм, изграждане на пътища, субсидия за създаване на водородно общество и дори по-точното прогнозиране на времето с по-добри сателити не трябва да се смятат за олимпийски разходи. Одитът също така вини организаторите на токийската Олимпиада за изключването на други разходи от бюджета. Според доклада става дума за 650 милиарда йени (5,6 милиарда долара) и се включват неща като ремонт на съществуващи сгради, разходи за охрана и разходи за функционирането на съоръженията за допинг. Документът отбелязва, че декемврийския бюджет на организацията не отразява всички разходи, свързани със събитието. Около 80 % от 25-е милиарда долара ще бъдат пари на данъкоплатци. Останалата част - около 5,3 милиарда долара - идва от частно финансирания оперативен бюджет. Бюджетът получава 1,7 милиарда долара от МОК, а останалата част е от спонсори, мърчандайз и продажба на билети. Организаторите от Токио казват, че са спестили милиарди през последните няколко години, използвайки съществуващите съоръжения, провеждайки по-къси тестови събития и правейки други намаления на разходите в строителството. Президентът на МОК Томас Бах каза вчера, че олимпийският орган няма влияние върху това, което одиторите в Япония определят като разходи за игрите. Трябва да приемем разликата, че един счетоводител може да включи нещо в олимпийските игри, а пък според нас да няма нищо общо с олимпийските игри, каза Бах на пресконференция в Аржентина на Младежките олимпийски игри. МОК също се опитва да насърчава пестеливостта, като напълно съзнава, че скритите и високи разходи са отказали много евентуални кандидати за олимпиади, особено за зимни олимпийски игри. Трима кандидати останаха за Зимните олимпийски игри 2026 - Калгари, Канада; Стокхолм, Швеция; Милано-Кортина, Италия. Няколко се отказаха. Организаторите на последната Зимна олимпиада в Пьончан, Южна Корея, отчетоха бюджетен излишък от 55 милиона долара тази седмица. Същевременно местните власти се оплакват, че плащат милиони за поддръжката на празните съоръжения, като националното правителство не желае да поеме разходите. Споменава се и за събарянето на неизползваните съоръжения. Въпреки че хората се опитват да намалят разходите, това е много трудно, каза Флайвбърг. Има обаче напредък, но не толкова, колкото при други видове мегапроекти, допълни той. Флайвбърг отбелязва, че за да реши един град и държава да организира олимпийски игри трябва да се поемат едни от най-скъпите и финансово най-рисковани типове мегапроекти, които съществуват, а това много градове и държавни научават на собствен гръб.", "date": "2018.10.10", "title": "Разходите по Олимпийските игри в Токио удариха 25 милиарда долара"}
{"url": "https://www.24chasa.bg/novini/article/7094936", "text": "Двама са задържани за телефонни измами, извършени в Благоевград и Сандански, съобщиха от прокуратурата. В понеделник жителка на Сандански получила обаждания със заплахи на домашния си телефон, а по-късно мъж, представил се за полицейски служител, поискал и получил от нея 2000 лева за \"залавянето\" на отправилите по телефона заплахи. След оперативно-издирвателни мероприятия в Самоков по случая е било установено, че извършители на деянието са К.В. и Е.С. В хода на разследването на случая е установено, че няколко часа по-късно в Благоевград, отново чрез въвеждане в заблуждение, е извършено друго такова престъпление и е получена сума в размер на над 4000 лева от същите лица. По двата случая са образувани досъдебни производства в районните прокуратури в Благоевград и в Сандански. Извършителите на двете телефонни измами са задържани. Предстои привличането им в качеството на обвиняеми и внасянето на искане за определяне на мярка за неотклонение \"задържане под стража\" спрямо тях.", "date": "2018.10.10", "title": "Двама са задържани за телефонни измами,\nизвършени в Благоевград и Сандански"}
{"url": "https://www.24chasa.bg/novini/article/7094949", "text": "Неправоспособен водач, употребил наркотични и упойващи вещества, е задържан от полицията в Добрич, съобщиха оттам. Мъжът е спрян по булевард „Русия“ около 2 ч. на 10 октомври. В хода на проверката на лек автомобил „Форд“ с добричка регистрация е установено, че превозното средство е с поставени чужди регистрационни табели, казват още от полицията. Водачът е управлявал, въпреки наложеното му наказание за същото нарушение. С полицейска мярка за срок от 24 часа е задържан 30-годишният мъж от Добрич, който е криминално проявен. По случаите са образувани бързи полицейски производства.", "date": "2018.10.10", "title": "Задържаха неправоспособен шофьор с дрога в Добрич"}
{"url": "https://www.24chasa.bg/novini/article/7094974", "text": "Антон Станоев-Бирмата е обявен за издирване с червена бюлетина в Интерпол, показа проверка на \"24 часа\". 35-годишният мъж е го-големият син на Евлоги Станоев и полубрат на Георги Станоев-Малката Бирма. Бирмите са обвинени задочно като организатори на 4-те фабрики за нелегални цигари, разбити в края на август. Засега бащата и по-малкият брат на Антон не са обявени за издирване със снимките си.", "date": "2018.10.10", "title": "Издирват Антон Бирмата с червена бюлетина в Интерпол"}
{"url": "https://www.24chasa.bg/novini/article/7094975", "text": "Черногорският премиер Душко Маркович обеща, че медийното пространство в страната скоро ще бъде прочистено от чуждестранни медии, критикуващи политиката на Черната гора и пишещи срещу държавните й интереси, предаде ТАСС, цитирана от БТА.  Имахме крайно либерална политика в Черна гора по отношение на медиите от други страни, откривайки медийното ни пространство на практика без ограничения. Междувременно се оказа, че много медии злоупотребяват с това и използват тази наша откритост за водене на истински медийни войни срещу Черна гора, държавната й политика и националните й интереси. Явно тук става въпрос не за професионални медии, а за платформи за пропаганда срещу Черна гора. Много скоро ще бъде сложен край на това \"замърсяване\" на информационното ни пространство, обеща вчера черногорският премиер, който говори на международна конференция за устойчивостта на медиите и успешни модели за медиен бизнес, състояла се под егидата на Организацията за сигурност и сътрудничество в Европа (ОССЕ) в Подгорица. Представителят за свободата на медиите на ОССЕ Арлем Дезир на свой ред заяви, че свободата на медиите е от ключово важно значение за демокрацията.", "date": "2018.10.10", "title": "Черногорският премиер не иска чуждестранни медии, критикуващи политиката на Черна гора"}
{"url": "https://www.24chasa.bg/novini/article/7094848", "text": "43,2 млн. лв. допълнително прехвърля правителството по бюджета на община Варна за разрешаване на инфраструктурен проблем в централната градска част на града с решение на Министерския съвет от днес. Става въпрос за т. нар. \"дупка\" в центъра на града. В петък общинските съветници след бурен дебат приеха с мнозинство от 28 гласа предложение на комисията по собственост общината да придобие 100% имота, известен като дупката, който в момента е в активите на ЦУМ АД. Съветниците бяха единодушни обаче, че имотът трябва да се откупи от пловдивския бизнесмен Георги Гергов, който в момента е най-големият акционер на дупката. Откупването можеше да стане само ако държавата отпусне финансиране в размер на 43,2 млн. лв. ", "date": "2018.10.10", "title": "Държавата даде на Гергов исканите 43 млн. лв. за \"дупката\" в центъра на Варна"}
{"url": "https://www.24chasa.bg/novini/article/7094989", "text": "Министерството на здравеопазването /МЗ/ отпуска 5 млн. лв. за обновяване на хемодиализната мрежа в страната. Това съобщиха от пресслужбата на МЗ. От 8.1 млн. лв., които правителството отпусна в края на септември, МЗ предоставя на 29 държавни лечебни заведения близо 5 млн. лв. за ремонт и закупуване на хемодиализна техника и оборудване. Със средствата ще бъдат ремонтирани хемодиализни отделения и ще бъдат закупени хемодиализни апарати, легла за хемодиализа и водоочистващи системи. Разпределението на средствата е съобразено с отправените от болниците искания за инвестиции в ремонти и преоборудване на хемодиализни структури на многопрофилни лечебни заведения на територията на Сливен, Пазарджик, Перник, Хасково, Шумен, Габрово, Видин, Търговище, Варна, Русе, Кюстендил, Враца, Ловеч, Разград, Ямбол, Кърджали, Бургас, Велико Търново, Смолян, Стара Загора, Силистра, Благоевград, Добрич, Монтана, Пловдив и София. С другите близо 3 млн. лв. ще бъдат осъществени ремонтни дейности и ще бъде закупена апаратура, съгласно приоритетните искания, постъпили в МЗ от лечебните заведения. В момента е в ход процедура по подготовка и обявяване на обществени поръчки и сключване на договори, на чието основание средствата да бъдат отпуснати на лечебните заведения.", "date": "2018.10.10", "title": "Отпускат 5 млн лева за обновяване на хемодиализната мрежа в страната"}
{"url": "https://www.24chasa.bg/novini/article/7094994", "text": "Окръжният съд в Добрич прекрати дело за убийство и го върна на прокуратурата за отстраняване на допуснати съществени процесуални нарушения. Подсъдим по делото е 65-годишният Исмаил А., срещу когото е повдигнато обвинение за това, че на 13 ноември 2017 г., в село. Смолница, община Добричка, умишлено умъртвил 72-годишен мъж от същото село. Убийството е извършено в състояние на силно раздразнение, което е предизвикано от пострадалия с тежка обида и с насилие. Исмаил А. е стрелял с незаконно притежавана от него въздушна пушка, преработена в еднозарядно неавтоматично оръжие за стрелба с бойни патрони. Престъплението е станало в къща в село Смолница, след употреба на алкохол и възникнал спор между подсъдимия и пострадалия, посочва обвинението. Окръжният съд в Добрич прекрати съдебното производство, след като прецени, че при изготвяне на обвинителния акт са допуснати съществени нарушения на процесуалните правила. Съдебният състав констатира, че в обвинителния акт са изложени неясни и противоречиви фактически обстоятелства относно хронологията в действията на подсъдимия и неговото местонахождение непосредствено след стрелбата. Освен това, не става ясно колко е продължило във времето силното раздразнение и приетото за налично у подсъдимия състояние на физиологичен афект, коментира в определението си съдът. Съдебният състав прие, че описаните нарушения са съществени, което налага делото да бъде върнато на Окръжна прокуратура–Добрич, за отстраняването им.", "date": "2018.10.10", "title": "Окръжният съд в Добрич върна на прокуратурата дело за убийство"}
{"url": "https://www.24chasa.bg/novini/article/7095020", "text": "Земетресение с магнитуд 4,1 по Рихтер бе регистрирано днес в средиземноморския турски окръг Адана, съобщи турската телевизия СиЕнЕн-Тюрк, като се позовава на Дирекцията за управление при бедствия и извънредни ситуации (АФАД), предаде БТА. Земетресението е регистрирано в 12,08 часа на дълбочина 7 километра. Епицентърът на труса е бил в района на град Козан. По първоначални данни няма ранени хора и разрушения при труса.", "date": "2018.10.10", "title": "Трус с магнитуд 4,1 разлюля южния турски окръг Адана"}
{"url": "https://www.24chasa.bg/novini/article/7095015", "text": "Най-малко 6 души станаха жертва на поройните дъждове и наводнения в градчето Сант Лоренс на испанския остров Майорка, съобщи Ройтерс, позовавайки се на испанската служба за извънредни ситуации, предаде БТА. Две от жертвите са британски граждани, съобщи Асошиейтед прес, цитирайки заместник-кмета на града. Най-малко 12 души все още се водят за изчезнали след снощните порои, съобщават местни медии. Според властите на Балеарските острова интензивността на валежите е била 220 литра на квадратен метър, предаде Франс прес. На помощ на местните жители и власти в засегнатия район са изпратени 80 войници и техника. В три населени места са затворени училищата. Стотици хора са намерили подслон в спортни обекти и на местния хиподрум. Солидарност със семействата, приятелите на жертвите и засегнатите от наводненията изрази в Туитър испанският министър-председател Педро Санчес, който днес ще посети Майорка. Той и членове на парламента запазиха минута мълчание в памет на жертвите на силните дъждове в Майорка при започване на парламентарната сесия в Мадрид.", "date": "2018.10.10", "title": "Наводнения в Майорка, шестима загинали (видео+снимки)"}
{"url": "https://www.24chasa.bg/novini/article/7095060", "text": "Британски учени откриха доказателства, че огромни ледени шипове покриват повърхността на юпитеровата луна Европа, които биха затруднили кацането на нея, съобщи Физ.орг, цитиран от БТА.  Ледените шипове на Европа са високи до 15 м и образуват пояс около екватора на луната. Те са на разстояния около 7,5 м. На Земята подобни ледени образувания има в Андите. Там заради студа и сушата части от снега и леда сублимират - превръщат се в пара, без да се стопят. От този процес се появяват огромни ледени остриета, наречени \"пенитентес\". Макар и учените от университета на Кардиф да не са наблюдавали пряко ледени остриета на Европа, направеният от тях модел показва, че подобен процес има и на юпитеровата луна. Данни за ледени остриета има и за Плутон. Това подсказва, че подобен назъбен терен може да е характерен за ледените светове. Заради наличието на океан от солена вода под повърхността, луната Европа е един от най-обещаващите кандидати за извънземен живот в Слънчевата система. Затова тя е сред дестинации за скорошните космически мисии. НАСА разработва мисията \"Европа Клипър\", която ще бъде изстреляна през първата половина на следващото десетилетия. Тя ще застане на орбита над Юпитер, като ще изследва и Европа с няколко близки прелитания.", "date": "2018.10.10", "title": "Юпитеровата луна Европа е покрита с огромни ледени шипове"}
{"url": "https://www.24chasa.bg/novini/article/7094999", "text": "Няколко тома с писмени доказателства в защита на четиримата  български ексграничари, обвинени в убийство на турски рибар през 2008 г., ще бъдат изпратени в Тежкия наказателен съд в Кърклареле, съобщиха източници на \"24 часа\". Писмените доказателства ще бъдат представени на 16 октомври в Бургаския районен съд, където бившите полицаи са призовани да дадат обяснение. Тогава ще се проведе второ съдебно заседание по изпълнение на съдебна поръчка от турските власти. За разлика от м.г. сега от Турция са изпратили 200 страници обвинения. \"Изменение в обвинителния акт няма, няма и искане за екстрадиция. Миналата година четиримата не дадоха обяснения, защото не бяхме запознати с доказателствата по делото. Сега турската страна ги изпраща. На 16 октомври обаче и ние ще представим писмени доказателства, получихме ги от ВКП в лицето на главния прокурор, за което сме много благодарни. Това са всички съдебни актове, които са били постановени от прокуратурата и съда, когато делото бе разглеждано в България преди 10 г.\", съобщи адвокат Росен Кожухаров, който представлява Михаил Цонков. Той допълни, че сред съдебните актове е и делото, което се водеше в съда в Царево срещу единия от тримата турски рибари за нанасяне на лека телесна срещу един от граничните полицаи. Турският бракониер бе признат за виновен и осъден условно. \"Живеем в страх, не смеем да напуснем страната, за да не бъдем арестувани. 10 г. вече ние и семействата ни сме в очакване на най-лошото\", алармират четиримата ексгранични полицаи. Въпреки че нямат забрана да напускат страната Михаил Цонков, с чийто автомат бе прострелян Ерджан, и колегите му Николай Костов, Живко Петков и Николай Петков не смеят да отидат дори на екскурзия извън България, за да не бъдат задържани и пратени в Турция. Те не се признават за виновни за смъртта на рибаря, навлязъл в наши териториални води край Резово на 17 април 2008 г. Четиримата обмислят да инициират среща с бургаски депутати, за да поискат подкрепа, обясни пред наш репортер защитникът им Росен Кожухаров. \"Обяснения най-вероятно ще дадем, но много кратки и принципни, без подробности по същество. Всеки от обвиняемите ще заяви, че в производството в България са дали много подробни обяснения и ги поддържат изцяло\", каза още адвокат Кожухаров. Преди 8 г., след двугодишно тежко разследване на военната прокуратура срещу Михаил Цонков, делото бе прекратено поради липса на престъпление. Разследващи бяха категорични, че смъртта на рибаря, пронизан от автоматичното оръже на Цонков, е нещастен случай. През 2014 г. Европейският съд в Страсбург се произнася в полза на България по дело, заведено от роднини на Ялчин Ерджан. Четиримата ексграничари обаче се страхуват какво ще стане с тях, ако бъдат осъдени. Дори ако България - така, както декларира главният прокурор Сотир Цацаров - не ги предаде за изпълнение на наказанието на Турция, те могат да бъдат пуснати за издирване с червена бюлетина на Интерпол и арестувани веднага щом излязат в чужбина. В която и държава да отидат, ако са издирвани и бъдат задържани, трябва да се проведе производство за предаването им на турската страна, обясняват юристи.", "date": "2018.10.10", "title": "Пращаме в Турция няколко тома с доказателства в защита на наши граничари"}
{"url": "https://www.24chasa.bg/novini/article/7095021", "text": "38,48% ръст при уникалните посетители има сайтът на \"24 часа\" за 2018 г., в сравнение с 2017 г., показват обобщените данни от метричната система Gemius за септември. За периода 24chasa.bg отново е най-големият новинарски портал, изпреварвайки убедително конкуренцията (виж таблицата). През 2018 г. всички сайтове на Медийна група България имат двуцифрен и трицифрен ръст спрямо миналата година. Най-важната причина за неспиращия ръст на 24chasa.bg е уникалното съдържание, произвеждано от професионални журналисти, както и марката на медията, която е символ за качествена журналистика. Над 212 000 читатели са отбелязали, че харесват съдържанието на 24chasa.bg, показват  . За разлика от други сайтове, всички \"лайкове\" във фейсбук страницата ни са реални, няма купени, така както няма и платен трафик.  Потвърждение за читателската лоялност е фактът, че последователите на \"24 часа\" във фейсбук ( ) са над 207 000 - те са избрали доброволно да получават всяко съдържание, което \"24 часа\" поства на фейсбук страницата си. Качествената и модерна журналистика е запазена марка на най-влиятелния всекидневник в страната, затова читателите му продължават да го харесват и предпочитат.   заслужено превърнаха онлайн изданието www.24chasa.bg в най-големия новинарски сайт в България,  . Готови сме да докажем с пълни   от самото му създаване преди 9 години - досега.  Всички сайтове на Медийна група България са регистрирали значителен ръст през септември, показват пълните данни на Gemius. 24chasa.bg е имал 1 303 330 уникални посетители през периода. 337 784 са чели онлайн \"24 часа\" на своите настолни компютри, а  1 037 377 - от своите мобилни устройства. За периода са отчетени 17 109 578 импресии. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 115 000. В края на 2017 г. - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. Проектът се изпълнява и ще заработи в началото на следващата година. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Висши мениджъри , студенти и преподаватели от колежи и университети, компютърни ентусиасти и хора, които обичат да пътуват и да се забавляват са водещата аудитория на сайта на \"24 часа\". Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2018.10.10", "title": "Сайтът на \"24 часа\" по-голям с близо 40% спрямо миналата година, мобилният - с 46%"}
{"url": "https://www.24chasa.bg/novini/article/7095153", "text": "Жените, които правят аборт, са като хора, които наемат убиец, за да реши техен проблем\", каза днес папа Франциск пред вярващите, събрали се на площад \"Св. Петър\" в Рим, предадоха ДПА и Франс прес, цитирани от БТА.  \"Как може акт, който прекъсва напъпил живот, невинен и беззащитен, да бъде терапевтичен, цивилизован или просто хуманен?\", изтъкна Франциск в седмичното си обръщение, посветено на божата заповед \"Не убивай!\". \"Питам ви: правилно ли е да унищожаваме човешки живот, за да решим проблем\", посочи светият отец. И докато вярващите отговориха в един глас \"Не!\", Франциск заключи: \"Това е все едно да наемеш убиец, за да реши проблем\". Макар да е смятан за по-либерален от предшествениците си, Франциск не промени становището на католическата църква за семейното планиране и секса. Той обаче подчертава, че църквата трябва да се концентрира не толкова върху налагането на доктрината си, а върху достигане до онези, които са се отклонили от нея, и до хората в нужда, отбелязва агенцията. През април лидерът на 1,3 млрд. католици в света каза, че помощта за бедните и бедстващите трябва да е също толкова важна като борбата срещу абортите.", "date": "2018.10.10", "title": "Папата сравни аборта с престъпление на наемен убиец"}
{"url": "https://www.24chasa.bg/novini/article/7095166", "text": "Жена на 81 години е била измамена с 10 хиляди лева. Измамата станала вчера около 18.00 часа. Това съобщиха днес от ОД на МВР. Жената била подведена чрез телефонно обаждане от неизвестен извършител, който се представил за полицейски служител и я заблудил, че помага на полицията да бъдат задържани измамници. По случая е започнало досъдебно производство.                                                                                                                                                                                                                                                                                                                       ", "date": "2018.10.10", "title": "Възрастна жена от Габрово е измамена \nс 10 хиляди лева"}
{"url": "https://www.24chasa.bg/novini/article/7095186", "text": "33-годишен мъж от Генерал Тошево, държал наркотици с цел разпространение, получи наказание „лишаване от свобода“ за срок от 10 месеца, което ще изтърпи при първоначален „общ режим”. До ефективното наказание се стигна, след като Окръжен съд-Добрич, одобри споразумението, сключено между Николай Н.и прокуратурата. Мъжът се призна за виновен в това, че на 31 май т.г. в гр. Генерал Тошево, без надлежно разрешително, е държал с цел разпространение марихуана, на обща стойност 224.22 лева. Наркотичното вещество било разпределено в два пакета с тегло 32.51 грама и 4.86 грама. Подсъдимият декларира пред съда, че е подписал доброволно споразумението, съгласен е с неговите клаузи и се отказва от по-нататъшното разглеждане на делото по общия ред. Той ще плати и направените разноски по делото в размер на 207.53 лева. Определението на Окръжен съд-Добрич, е окончателно и има последствията на влязла в сила присъда. В отделно съдебно заседание съдът разпореди иззетите като веществени доказателства наркотични вещества да бъдат унищожени.", "date": "2018.10.10", "title": "10 месеца затвор за пласьор на марихуана"}
{"url": "https://www.24chasa.bg/novini/article/7095223", "text": "Всеки трети ден един човек в Черна гора отнема живота си, а държавните аптеки годишно издават около 300 000 опаковки с антидепресанти и други транквиланти, пише вестник \"Виести\", цитиран от държавната телевизия. С тази статистика Черна гора отбелязва Световния ден на психичното здраве, коментира белградският вестник \"Данас\", цитиран от БТА.  Според данни на полицията средно 130 души в Черна гора извършват самоубийство всяка година, но според статистиката на Световната здравна организация броят на самоубийствата в Черна гора е наполовина по-малък. От началото на август 2018г. са регистрирани 59 самоубийства. За шест години - от 2013 до 2018 г., общо самоубийствата са 711.", "date": "2018.10.10", "title": "В Черна гора се регистрират по 130 самоубийства годишно"}
{"url": "https://www.24chasa.bg/novini/article/7095403", "text": "В чужбина се присмиват на некадърността на агентите на руското военно разузнаване, но влиянието на армията над външната политика на Кремъл нараства и е малко вероятно тя да спре своите \"черни операции\". Западът обвинява военното разузнаване на Русия ГРУ за няколко атаки тази година, включително отравянето на бившия шпионин Сергей Скрипал с нервнопаралитичен агент в английския град Солсбъри и осуетените хакерски атаки срещу ОЗХО в Холандия. Отричането на Русия, че е замесена, на моменти предизвикваше смях на Запад, а световните медии представиха ГРУ, което изигра важна роля в анексирането на Крим през 2014 г., като непохватни аматьори, предаде БТА.  Обаче западни разузнавателни експерти и руски източници, познаващи начина, по който се определя политиката в Кремъл, твърдят, че Западът не бива да сваля гарда. \"Лесно е да се присмиваме на някои от слабите професионални техники на агентите на ГРУ, както и на способностите им, но не бива да подценяваме нито тях, нито опасното и безразсъдно използване на нервнопаралитично вещество по нашите улици\", заяви вчера на конференция във Великобритания министърът на сигурността на Обединеното кралство Бен Уолъс. Разузнавателни експерти твърдят, че ГРУ е активизирало дейността си, включително \"черните операции\" - тайни мисии, които не могат да бъдат приписани на организацията, която ги осъществява, в хода на нарастването на напрежението между Русия и Запада, който наложи санкции на Москва заради анексирането на Крим. \"Това, което извършва Русия, е да оперира по военновременни правила, което по-конкретно означава, че ГРУ е \"отвързано от каишката\", каза Марк Галеоти от Европейския университетски институт във Флоренция Марк Галеоти. \"Изострянето на конфронтацията между Изтока и Запада дава власт на тези военни структури и ГРУ става много по-активно\", обясни той, добавяйки, че на моменти военното разузнаване е било свободно само да избира как най-добре да изпълни заповедите отгоре. Ако Западът се надява, че публичното осмиване ще накара президента Владимир Путин да сложи намордник на ГРУ /чиято официална емблема изобразява прилеп, надвиснал над земното кълбо/ вероятно ще остане разочарован. Източник, близък до министерството на отбраната, настоял за анонимност, заяви, че ГРУ ще продължи работата си. \"Ние сме подложени на атака. Трябва да сме твърди\", каза той. В отговор на въпрос на журналисти завчера говорителят на Путин Дмитрий Песков заяви: \"Кремъл не счита медийните публикации за някаква причастност на Руската федерация към кибератаките срещу ОЗХО като повод за кадрови промени в министерството на отбраната или в генералния щаб. Информация с подобно качество, естествено, не може да бъде основание за такива промени. По думите му \"информацията в медиите за дадения инцидент е доста обща, подробна аргументация по случая няма\". \"Ние не знаем конкретните аргументи и доказателства, затова предпочитаме в дадения случай нищо да не коментираме\", отсече той. \"Русия вярва, че няма смисъл да ограничава дейността на ГРУ, защото това би било едностранна отстъпка, която не би довела до нищо полезно и вероятно би била възприета като признак на слабост\", каза Татяна Становая, която има добри връзки сред политическия елит и ръководи фирмата за политически анализи \"R.Politik\"/Realities of Russian Politics/. \"Мисля, че злонамерени операции дори може да се предприемат още по-често отпреди\", добави тя. Кремъл е отчаян от разпадането на неофициалните канали за комуникация между западните и руските разузнавателни служби, твърди Становая, и възприема шпионажа като царство без правила. Изказванията на Путин - самият той бивш агент от разузнаването, звучат предизвикателно. Миналата седмица той заяви, че професията на разузнавача е една от най-важните в света и презрително нарече Скрипал предател. Въпреки твърденията на западните медии за предполагаемата некомпетентност на ГРУ, някои среди в Москва изпитват гордост. \"Ако някой е имал съмнения, че нашите сътрудници работят навсякъде, вече не би трябвало да ги има\", каза по държавната телевизия депутатът Константин Затулин, макар че отказа да потвърди действията. Атаките срещу ОЗХО и срещу Скрипал не са единствените признаци, които Западът възприема като засилена активност на ГРУ. САЩ повдигнаха официални обвинения срещу седем заподозрени шпиони, а Западът единодушно обвини ГРУ в глобална хакерска кампания. Великобритания показа кадри от охранителни камери с двамата заподозрени, които според нея са се опитали да убият Скрипал, а разследващият сайт \"Белингкет\" идентифицира втория заподозрян като военен лекар от ГРУ, след като преди това беше разкрил името на другия. Холандия огласи имената на четирима заподозрени агенти на ГРУ, които според нея са се опитали да хакнат ОЗХО. Няма обаче признаци, че Кремъл изпитва нещо повече от момента неловкост от публичното излагане на на ГРУ, смята Галеоти. \"Подозирам, че руснаците си правят следната сметка - че всичко това са само няколко неудобни медийни публикации, няколко остри думи и леко неудобство, което просто можем да преживеем\", каза той. От руска гледна точка, както заяви Владимир Фьодоров, бивш високопоставен руски дипломат, гафовете на ГРУ не са катастрофа. \"Това, което ни показаха, не беше нищо повече от работни засечки в изключително рисковани, но ефективни операции, които са постигнали главната си цел\", написа Фролов в руското онлайн списание \"Republic\". След анексирането на Крим ГРУ стана много по-активно заради по-широката външна политика на Русия. Преди 2014 г. Москва се ограничаваше предимно до бившия Съветски съюз. След това обаче Русия стана по-активна в Близкия изток и Африка, а САЩ и европейски страни обвиняват Москва в намеса във вътрешните им работи. Има и други признаци за нарастващото влияние на армията освен активизирането в дейността на ГРУ. Особено гласовито относно Сирия, където Русия спомогна да се обърне ходът на войната в полза на президента Башар ал Асад, руското военно министерство се изказа дори преди Кремъл, когато сирийските сили неволно свалиха руски военен самолет миналия месец, обвинявайки \"враждебен\" Израел за причиняването на инцидента. Мнистърът на отбраната Сергей Шойгу беше един от само двамата компаньони, които Путин взе със себе си, когато отиде на почивка през лятото - другият беше шефът на Федералната служба за сигурност ФСБ. 63-годишният Шойгу не е замесен във вътрешнопартийната политика, но социологически проучвания често го поставят сред най-популярните възможни кандидати за президент. В друг признак за нарастващото влияние на армията и на собствената му личност Шойгу заповяда в Москва да бъде издигната огромна катедрала, посветена на въоръжените сили, а само преди седмица заговори за необходимостта от изграждането на втора столица в Сибир. \"Влиянието на армията ще се увеличава\" - категорична е Татяна Становая. \"Путин е убеден, че Русия е в състояние на война\", добавятя.", "date": "2018.10.10", "title": "Шпионските скандали показват нарастващото влияние на армията в Русия"}
{"url": "https://www.24chasa.bg/novini/article/7095424", "text": "Федералното правителство на Германия реши днес да разпредели през следващата година 6,85 милиарда долара между провинциите в помощ за разходите им по жилищно настаняване и интеграция на мигрантите, предаде Ройтерс, цитирана от БТА.  Агенцията се позова на правителствен източник, според когото 2,44 млрд. евро ще бъдат за интеграция, включително за обучение по немски език, 1,8 млрд. за настаняване, и 500 млн. за социални помощи. За периода до 2022 г. федерални провинции и общини ще получат от бюджета общо 15 милиарда евро. Ходът на правителството на Ангела Меркел е преди ключовите регионални избори в неделя в Бавария, където дългогодишното местно управление на нейните съюзници от Християнсоциалния съюз е заплашено от нарастващата популярност на антиимигрантската \"Алтернатива за Германия\".", "date": "2018.10.10", "title": "Берлин отпуска 7 млрд. евро федерална помощ за мигрантите"}
{"url": "https://www.24chasa.bg/novini/article/7095325", "text": "Момиче „язидка“ е само на 14 години, когато бойците от „Ислямска държава“ се насочват към нейния регион в Северен Ирак. Еклас разказва за ужаса, който е преживяла, след като е държана месеци в плен като секс робиня. Тя е отвлечена заедно с хиляди жени \"язидки\" и деца през 2014 г.. \"Те дойдоха с черния флаг, убиха мъжете ни и изнасилиха нашите момичета. Това, което чувах, бяха как всички плачеха и крещяха. Видях как 40-годишен отмъква 10-годишно момиченце. То крещеше \"мамо\". Никога няма да забравя тези крясъци, но за съжаление не можехме да направим нищо\", казва тя в интервю пред Би Би Си. Бунтовниците убили баща й пред очите. Първият път, когато Еклас опитва да избяга, е заловена: \"Всеки ден в продължение на шест месеца ме изнасилваха. Опитах да се самоубия\". \"Имаше жребий, в който бяха включени 150 момичета, но той изтегли мен. Беше толкова грозен, като звяр, с дълга коса и миришеше ужасно. Бях толкова уплашена, не можех да го погледна\", добавя тя. Един ден, когато нейният похитител е на бойното поле, тя успява да избяга. В момента тя живее в Германия, където е подложена на терапия в психиатрична клиника. Мечтае да стане адвокат. Около 9, 900 \"язиди\" са отвлечени или убити, когато бойците от \"Ислямска държава\" завладяват Синджар през лятото на 2014 г..", "date": "2018.10.10", "title": "Секс робиня на ИДИЛ: В продължение на месеци всеки ден ме изнасилваха (Видео)"}
{"url": "https://www.24chasa.bg/novini/article/7095429", "text": "Френските здравни власти настояват за забраната на соларните студиа поради високия риск от ракови заболявания, предават Франс прес и ДПА, цитирани от БТА.  Агенциите цитират становище на Френската агенция за здравна безопасност, която препоръчва преустановяване практиките на изкуствения слънчев загар и на продажбата на устройства с ултравиолетови лъчи за естетични цели. Според френските специалисти, които предупреждаваха за опасностите от солариумите още от т 2015 година, вече са налице неопровержими данни за риска от рак, на който се излагат ползвателите им. Поради тази причина агенцията настоява пред френското здравно министерство за държавна намеса в сектора. Припомня се, че Бразилия и Австралия вече са забранили соларните студиа. По медицински данни на Международния център за онкологични изследвания лицата, които поне веднъж са ползвали услугите на соларно студио преди да навършат 35 години са били изложени с 59 процента по-висок риск да развият кожeн меланом. Счита се, че във Франция 43 процента от регистрираните случаи на меланом при младите хора са свързани с ползването на солариуми преди да навършат 30 години.", "date": "2018.10.10", "title": "Здравните власти във Франция настояват за забрана на солариумите"}
{"url": "https://www.24chasa.bg/novini/article/7095432", "text": "Още утре заловеният по подозрение, че е изнасилил и убил журналистката Виктория Маринова Северин Красимиров, ще бъде изправен пред съдия в Хановер. Германският съд трябва да реши дали има достатъчно основания за екстрадирането му в България. Ако то бъде одобрено, връщането му ще стане до дни. 21-годишният русенец е познат и на германската полиция – срещу него има заведено дело за фалшифициране на документи. Шефът на криминалната служба на Долна Саксония Фридо де Фриз съобщи, че във вторник малко след 12 часа са получили сигнал от българската полиция, че издирваният се намира някъде в Долна Саксония или в Хамбург, който не е част от Долна Саксония, а е свободен град. 4 часа е продължило издирването му, към 16 часа германската полиция вече е идентифицирала местонахождението му – в кооперация в Щаде, в дома на майката на Красимиров. Къщата е щурмувана в 20,15 часа от десетки полицаи, те арестуват двама мъже. Единият е 21-годишният русенец, другият е освободен веднага. Заподозреният е пристигнал в Германия с автомобил, съобщиха от полицията за „24 часа“. Пред германските медии пък полицията в Долна Саксония обяви, че няма никаква информация Красимиров да е свързан с политически организации, които биха го използвали като поръчков убиец.", "date": "2018.10.10", "title": "Германия връща Северин до дни, утре съдът гледа мярката за екстрадация"}
{"url": "https://www.24chasa.bg/novini/article/7095393", "text": "Близо час продължи срещата на премиера Бойко Борисов с представителите на Дипломатическия корпус у нас, съобщи  . Министър-председателят, главният прокурор, министърът на вътрешните работи информираха дипломатите за хода на разследването на убийството на русенската журналистка Виктория Маринова. В срещата в Министерския съвет участва и вицепремиерът Красимир Каракачанов. Източници от правителството коментираха, че на срещата с дипломатите Борисов е изразил недоволството си от международните реакции по случая. Премиерът бил недоволен и от факта, че нито едно посолство в България не е поискало официална информация, а в същото време са правени негативни коментари за страната ни и за работата на властите по случая.  \"Тъй като знам, че сега в Брюксел доста хора ме гледат, аз умишлено разговарях с тях през тези дни, защото очаквах, че това, което са ни учили - да не се обвинява никой до категоричното доказателство, че това е виновникът. Те ни разсипаха от \"Туитър\", добави Борисов. На срещата с дипломатите Борисов е заявил, че е готов да отговаря на всякакви въпроси по случая на следващия европейски съвет. Заради международния натиск върху страната ни, за да не се попречи на същинската работа на органите на реда, в последните дни МВР било принудено да съобщава фалшиви версии за разследването, обяснил още премиерът пред посланиците. На днешната среща нито един от тях не е отправял въпроси към представителите на властта. След края й посланиците не коментираха темата и пред журналистите в МС.", "date": "2018.10.10", "title": "Борисов пред чуждите посланици:  Не искахте информация, а ни заляхте с негативизъм"}
{"url": "https://www.24chasa.bg/novini/article/7095438", "text": "Най-малко деветима мигранти са се удавили в Егейско море, след като лодката, с която се опитвали да стигнат от Турция до Гърция, потъна недалеч от град Карабурун (окръг Измир), съобщава ДПА, цитирана от БТА. На борда на лодката имало 35 души. Една жена е била спасена, а бреговата охрана все още издирва други оцелели. Анадолската агенция съобщава, че лодката се опитвала да стигне до един от гръцките острови, намиращи се близо до турския бряг. Бежанци от Сирия и други страни често правят опити да стигнат до Гърция, прекосявайки Егейско море от Турция. През 2016 г. Европейският съюз сключи споразумение с Турция за ограничаване на притока на нелегални мигранти към Европа. Турското правителство се ангажира да прилага строг граничен контрол и да приема обратно мигранти, които влязат в ЕС през Турция. В замяна Анкара получи от ЕС 3 милиарда евро помощ за намиращите се в Турция бежанци.", "date": "2018.10.10", "title": "Най-малко деветима мигранти се удавиха при потъване на лодка в Егейско море"}
{"url": "https://www.24chasa.bg/novini/article/7095445", "text": "Publicis One България, най-голямата структура в областта на маркетинговите комуникации в страната, обяви две нови назначения в екипа на творческата агенция Saatchi & Saatchi. Николай Караджов поема управлението на рекламната агенция, а Петър Кесерджиев ще бъде нейният главен творчески директор. Николай Караджов, експерт с над 16 години опит в сферата на маркетинга и комуникациите и заемащ понастоящем длъжността “изпълнителен директор” на Българската асоциация на комуникационните агенции (БАКА), ще отговаря за стратегическото и бизнес развитие на Saatchi & Saatchi с амбицията да надгради нейните успехи в последните 3 години на българската рекламна сцена и да придаде нов мащаб на дейността й на международни пазари. Ролята на Петър Кесерджиев ще бъде да развива творческия потенциал на агенцията, който да бъде признат както в България, така и в чужбина, и заедно с екипа да създава креативни и ефективни кампании, които носят стойност за брандовете и за хората. Петър Кесерджиев ще се присъедини към Saatchi & Saatchi от ноември месец, докато Николай Караджов ще поеме управлението на агенцията от декември месец. “ “, споделя Николай Неделчев, изпълнителен директор на Publicis One България „ “, коментира Николай Караджов. „ “, заявява от своя страна Петър Кесерджиев. Новият управител на Saatchi & Saatchi Николай Караджов има 16 години управленски опит на оперативно и стратегическо ниво в областта на маркетинга и рекламата. В продължение на близо 5 години работи в Арома АД като маркетинг директор и бранд мениджър. След това става директор “Издания” в SBB Media, където ръководи цялостния бизнес на 7 печатни и онлайн издания за период от 11 години. От октомври 2017 г. до момента е изпълнителен директор на Българската асоциация на комуникационните агенции (БАКА). Петър Кесерджиев има 12 години опит в рекламната индустрия, работейки за различни агенции и преминавайки през различни позиции като графичен дизайнер, арт директор, криейтив директор. В периода 2014 – 2016 година е неговият първи престой в Saatchi & Saatchi на позицията „криейтив лидер“. След това работи като криейтив директор в All Channels Advertising, за да се завърне отново в Saatchi & Saatchi през ноември месец тази година. Publicis One България е най-голямата комуникационна група в България. Тя обединява над десет специализирани звена - Saatchi&Saatchi, Leo Burnett, Publicis, Red Lion, MSL, Publicis Dialog, Brandworks, Digitas, Zenith, Blue 449 и Starcom), които работят в областта на рекламата, връзките с обществеността, промоционален и събитиен маркетинг, стратегическо планиране и бизнес дизайн, дигитални решения, производство на аудиовизуални продукти, медийното планиране и купуване.", "date": "2018.10.10", "title": "Николай Караджов е новият управител на Saatchi & Saatchi, а Петър Кесерджиев поема позицията на главен творчески директор"}
{"url": "https://www.24chasa.bg/novini/article/7095440", "text": "Руската православна църква предупреди днес, че в Украйна може да избухнат протести, ако Вселенският патриарх признае независима от Москва украинска патриаршия, предаде Франс прес, цитирана от БТА. Митрополит Иларион, който оглавява отдела за външните отношения в Московската патриаршия, предупреди, че ако украинските власти допуснат конфискуване на православни храмове от подготвяната автокефална църква, хората ще излязат по улиците, за да защитят своите светини. \"Вече виждаме, че в Украйна се конфискуват православни храмове и вярващите се готвят да ги защитят. Можем само да си представим какво ще стане, ако конфискуването бъде официално одобрено от властите или придобие системен характер. Хората, разбира се, ще излязат на улицата и ще бранят светините си\", заяви митрополитът, цитиран от ТАСС. В Украйна сега има две църкви - едната свързана с Москва, другата - с Киевската патриаршия, припомня АФП. Киевската патриаршия се самопровъзгласи през 1992 г., когато Украйна стана независима, и не е призната от нито една православна църква в света. Свързаната с Московската патриаршия църква е най-голямата религиозна общност в Украйна по брой енории, но все повече украинци обаче се самоопределят като последователи на Киевската патриаршия.", "date": "2018.10.10", "title": "Протести в Украйна, ако се признае независима украинска патриаршия"}
{"url": "https://www.24chasa.bg/novini/article/7095441", "text": "При средна цена 595.98 лева за мегаватчас бе изтъргуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /11 октомври/. Средната цена на пиковата енергия /9.00-20.00 ч./ e 578.07 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 613.90 лв. за мегаватчас. Най-ниската цена в рамките на днешната сесия, при утрешен ден на доставка, е 51.28 лв. за мегаватчас, достигната за 2.00 ч., а най-високата е 5 034.01 лв. за мегаватчас - за 22.00 часа. Данните от БНЕБ показват, че са продадени общо 26 318.70 мегаватчаса електроенергия. Енергийната борса вчера затвори при средна цена 94.99 лв. за мегаватчас. В сегмента \"пазар в рамките на деня\" за днес, 10 октомври, БНЕБ отчита до момента общ търгуван обем от 777.40 MWh. Енергийният експерт Атанас Тасев коментира за БТА, че това все пак е пазар. Той припомни, че преди две години пиковата енергия се е продавала за около 2 500 лв. Тасев допълни, че подобна цена силно се отклонява от тренда, но това е било характерно и за много други борси. \"Въпросът е дали борсата да остави сделката или дали да я прекрати\", допълни енергийният експерт. Той поясни, че при силни отклонения редица борси по света спират да работят, защото те са извън нормалния режим на функциониране. \"Получава се прекалено голяма волатилност и силно нарушаване на статистиката\", добави Тасев. По думите му това, че се е случило, е нормално, въпросът е дали борсата има защита от подобни явления, за да не се случват\", коментира експертът. Атанас Тасев обясни, че цените на енергийната борса не са релевантни за енергийния пазар, защото борсата търгува по-малко електроенергия. Затова в БНЕБ е създаден механизъм за коригиране с платформата \"Ден напред\" и \"Час напред\" за допълнително коригиране на профила. \"Знаете, че когато вие сте направили завишена прогноза или имате излишни количества, на вас реално по закон ви се изкупуват на нулева цена. А обратно, когато трябва да закупите недостигащи количества, както виждате при дебалансите, в отделни случаи стигат и до над 2 000 лв. Това не означава, че се променя тотално пазарната среда в държавата\", каза Тасев. Според него в момента има отделни проблеми, като лятно-есенният период е такъв на ремонти работи. Освен това в момента от АЕЦ \"Козлодуй\" е намалена доставката за свободния пазар и това създава определени притеснения, защото единствено атомната централа, ТЕЦ \"Марица-Изток\" - 2 и водните централи предоставят по-евтина електрическа енергия, докато останалата енергия е скъпа. Енергийният експерт изтъкна, че либерализираният пазар у нас по принцип е \"торпилиран от тази голяма асиметрия, която се поражда от преференциалната енергетика\". Затова, според него, докато съществува преференциалната енергетика, подобни явления на либерализирания пазар за електроенергия ще продължават да съществуват. Той припомни, че най-продължителния срок за преференциалната енергетика в България на фотоволтаиците е 2032 г. Атанас Тасев посочи, че все пак днешната цена на енергийната борса е ограничена извадка и това ще се повтаря всяка година в лятно-есенния период, защото есенна енергия ще бъде ограничена поради ремонт или профилактика. В този случай няма кой да повлияе на този процес, защото това е било алгоритъм. По този въпрос Тасев поясни, че КЕВР може да провери само методиката, на която е изградена тази платформа и дали тя се спазва. \"Регулаторът не може да се намеси в този процес\", категоричен бе Тасев. \"Няма нищо необичайно и не е повод нито за тревога, нито за безпокойство. Това е съвсем малък дял от общия пазар на енергията и във всички случаи той ще съществува и няма начин да бъде избегнат. Това е хубаво, че е за кратък период от време\", завърши Атанас Тасев. От \"Българска независима енергийна борса\" преди малко информираха, че са предприети мерки за изясняване на ситуацията, довела до изчислени цени и количества електрическа енергия на пазарен сегмент \"Ден напред\", с ден на доставка 11.10.2018 г. По молба на Борсовия оператор Електроенергиен системен оператор ЕАД удължава срока за регистрация на графици до 16.30 ИЕВ, на 10.10.2018 г. При наличие на допълнителна информация от борсата ще уведомят своевременно, се посочва в съобщението от БНЕБ. От БНЕБ информираха още, че работата на пазар \"В рамките на деня\" ще бъде временно преустановена, докато цените на пазар \"Ден напред\" с ден на доставка 11.10.2018 г. не бъдат потвърдени или докато не бъде взето друго решение.", "date": "2018.10.10", "title": "Експерт: Днешната цена на борсата е ограничена извадка"}
{"url": "https://www.24chasa.bg/novini/article/7095452", "text": "49-годишен мъж е блъснал вчера 6-годишно момиче в гр. Провадия, съобщават от ОДМВР - Варна.  На 09.10.2018 г., около 17:00 ч. на ул. „Цар Освободител“ в гр. Провадия 49-годишен водач на л.а. „Опел Вектра“ блъска 6-годишно дете (момиче) пресичащо пътното платно. Вследствие на ПТП-то детето е получило контузна рана на главата, оказана му е медицинска помощ и е насочено за домашно лечение.", "date": "2018.10.10", "title": "Блъснаха 6-годишно дете в Провадия"}
{"url": "https://www.24chasa.bg/novini/article/7095458", "text": "До две години системата на МВР ще се стабилизира от страна на човешки ресурс, ако продължи темпото на обучение на полицаи и назначаването им по места. Това беше посочено от министъра на вътрешните работи Младен Маринов по време на изслушването му в ресорната парламентарна комисия, предаде БТА. Маринов съобщи, че в петък от школата в Казанлък ще излязат 116 нови полицаи, а предстои още 95 да се дипломират от школата в Пазарджик. Други 109 полицаи започвали обучение от 15 октомври, допълни още министърът. \"Трябва да се подмлади системата. Ще има определено време на риск, но след това ще имаме качествени служители\", заяви още Маринов и допълни, че е необходимо известно време, за да се изгради човешкия ресурс. Вътрешният министър отбеляза, че благодарение на новооткритите щатни бройки за 100 човека в софийската жандармерия ще даде възможност на ден да се изкарват по 10 екипа, които ще бъдат насочени основно в София-област и Перник. В отговор на въпрос от депутатите на БСП за агентурата на МВР, министър Маринов заяви, че ще се търси ресурс за работа с агентурата, защото \"в съвременния живот информацията струва пари\". По темата за убийството на журналистиката Виктория Маринова от Русе, министърът коментира, че работата по случая продължава. Той каза, че се работи и върху версия за евентуални съучастници и мотиватори на задържания. Маринов обаче отбеляза, че доказателства засега сочат, че престъплението е извършено без предварителна подготовка, \"ситуативно\". Министърът изнесе информация, че задържаният за убийството е напуснал страната на 7 октомври около 14 часа с още две лица, които са установени и се работи с тях.", "date": "2018.10.10", "title": "Министър Маринов: До две години системата на МВР ще се стабилизира кадрово"}
{"url": "https://www.24chasa.bg/novini/article/7095567", "text": "Турското министерство на отбраната съобщи, че демилитаризираната зона в сирийската провинция Идлиб е създадена и тежките оръжия са изтеглени, съгласно споразумение, постигнато между лидерите на Русия и Турция в Сочи миналия месец, съобщава Ройтерс, цитирана от БТА. Споразумението предвиждаше тежките оръжия, танкове, ракетни системи и миномети на всички опозиционни групи да бъдат изтеглени до 10 октомври, а демилитаризираната зона да се контролира от координирани турски и руски патрули. На среща в руския курорт Сочи миналия месец президентите на Русия и Турция Владимир Путин и Реджеп Тайип Ердоган се договориха да създадат демилитаризирана буферна зона до средата на октомври в Идлиб, последна крепост на бунтовниците в Сирия. По-рано днес говорителката на руското външно министерство Мария Захарова съобщи на брифинг, че над хиляда бойци и около сто единици военна техника са изтеглени от демилитаризираната зона в Идлиб, посочва ТАСС.", "date": "2018.10.10", "title": "Турция съобщи, че демилитаризираната зона в Идлиб е създадена"}
{"url": "https://www.24chasa.bg/novini/article/7095574", "text": "Българските власти не предприемат ефективни мерки срещу актовете на вандализъм срещу паметници на съветски войници, заяви днес говорителката на руското министерство на външните работи Мария Захарова, цитирана от ТАСС и БТА. \"През нощта срещу 4 октомври бе извършен поредният акт на оскверняване на паметника на съветските воини в София\", отбеляза Захарова. Тя призова \"ръководството на България\" да прекрати \"зачестилите в последно време случаи на вандализъм срещу паметника\" и да осигури неговата безопасност. \"Принудени сме да констатираме, че българската страна така и не предприема ефективни мерки да не се допуска гавра с паметта на съветските воини, отдали живота си за спасяването на човечеството от нацизма\", заключи говорителката на руското външно министерство.", "date": "2018.10.10", "title": "Захарова: България не взима мерки срещу вандализма по съветските паметници"}
{"url": "https://www.24chasa.bg/novini/article/7095572", "text": "Ураганът Майкъл, който е от 4-та категория, ще причини катастрофални щети в северозападната част на югоизточния американски щат Флорида, предупреди директорът на националния център за ураганите Кен Греъм, цитиран от Асошиейтед прес, предаде БТА. Греъм каза, че ветровете със скорост до 230 км/ч са достатъчно силни, за да отнесат покриви и да разрушат напълно къщи. В някои участъци по крайбрежието равнището на морето може да се повиши с поне 2 метра, а на места - с до 4 м, отбеляза той. Ураганът вероятно ще запази мощта си, докато преминава над щата Джорджия в четвъртък. Според Греъм повалени дървета ще прекъсват електропроводи и някои райони може да останат без ток със седмици, а опасната обстановка ще се запази дълго след като бурята премине. Губернаторът на Флорида Рик Скот каза, че последиците от урагана Майкъл ще са \"ужасяващи\". Това ще е най-страшната буря, вилняла в Северозападна Флорида през последния век, прогнозира той. Скот заяви, че \"е уплашен до смърт\" от това, че хората на места като остров Сейнт Джордж и крайбрежието са пренебрегнали нареждането за евакуация. Губернаторът на Флорида съобщи, че щатските власти сега се фокусират вниманието си върху възстановителните усилия след урагана. Мобилизирани са 3500 души от Националната гвардия на Флорида, а хиляди служители на комуналните компании са в готовност, посочи той.", "date": "2018.10.10", "title": "Ураганът Майкъл причинява катастрофални щети в северозападна Флорида"}
{"url": "https://www.24chasa.bg/novini/article/7095587", "text": "В България има отлични професионалисти в полицията, а разкриването на убийството на 30-годишната журналистка Виктория Маринова е доказателство, че страната ви полага усилия за справяне с криминалата престъпност. Това заяви шефът на Европол – Катрин де Бол. Тя участва в конференция в Хага, където е и наш екип, предаде  Катрин Де Бол е домакин на голяма конференция на Европол в Хага за битката с тероризма. Пред камерата на Канал 3 шефът на Европол даде висока оценка за работата на полицията и прокуратурата в България. \"Полицейските служби в България и всички тези, които бяха ангажирани с разкриването на убийството, са в в постоянен и директен контакт с нас. Бяхме в готовност да помогнем с всичко - и с мобилен офис и с друга логистична и експертна помощ, но българската полиция се справи\", каза де Бол. \"Не мога да дам детайли по разследването, разбира се, но познавам много хора в българската полиция, които са чудесни професионалисти и които хвърлят много усилия в борбата с криминалните престъпления, намират нови пътища за справянето с тях, с което могат дори в някои отношения да са пример за нас\", добави още първият човек в Европол. Белгийката Катрин де Бол е първата жена изпълнителен директор на европейската служба за борба с престъпността. Преди това тя е била началник на белгийската федерална полиция. В голямо интервю за Канал 3, което ще излъчим в следващите дни, де Бол разказва за предизвикателствата пред Европол и важната роля на българските служби в общия процес по справяне с тероризма и престъпността.", "date": "2018.10.10", "title": "Директорът на Европол Катрин де Бол също похвали българската полиция (Видео)"}
{"url": "https://www.24chasa.bg/novini/article/7095601", "text": "Кипърският президент Никос Анастасиадис и турският външен министър Мевлют Чавушоглу са имали тайна среща през септември в Ню Йорк, където се проведе Общото събрание на ООН, пишат кипърските медии. За срещата съобщи говорителят на кипърското правителство Продромос Продрому вчера след заседанието на Националния съвет под председателството на президента, в който участват лидерите и представители на основните политически партии, предаде БТА. Като се позовава на неназовани добре информирани източници, кипърският вестник \"Филелефтерос\" пише, че срещата е била поискана от Чавушоглу с посредничеството на гръцкия външен министър Никос Кодзиас. Според това, което е представил Анастасиадис пред Националния съвет, турската страна е представила следните позиции за евентуални бъдещи преговори: а) за Турция (и за ръководството на кипърските турци) търсенето на решение в рамките на ООН се е изчерпало и трябва да се намери нов път за преговорите. б) Турция не е склонна да отстъпи по въпроса за режима на гаранциите и за запазването на военното си присъствие на острова. в) тя настоява за запазването на \"Севернокипърската турска република\", т.е. всяко решение трябва да взима предвид съществуването на две държави. Според източниците на \"Филелефтерос\", кипърският президент Анастасиадис е склонен да се движи близо до рамката на \"хлабавата федерация\" с надеждата, че това по някакъв начин ще разблокира преговорите. Предложението на Анастасиадис следва логиката за предоставяне на повече правомощия на съставните държави във федерацията, да има по-ограничено централно правителство, но при условие, че всичко това ще гарантира единството на една държавна цялост. С това предложение кипърската страна се надява да убеди лидера на кипърските турци Мустафа Акънджъ да се върне на масата на преговорите, като същевременно изпрати посланието, че не е склонна да удовлетвори искането му турскокипърската страна да има право на вето по всички въпроси. В края на тази или началото на другата седмица се очаква генералният секретар на ООН Антониу Гутериш да внесе доклада си по Кипърския въпрос в Съвета за сигурност на световната организация. Докладът ще бъде разгледан на 30 октомври и ще бъде взето решение какви да бъдат по-нататъшните стъпки.", "date": "2018.10.10", "title": "Анастасиадис и Чавушоглу са се срещнали тайно в Ню Йорк, обсъждали са Кипър"}
{"url": "https://www.24chasa.bg/novini/article/7095609", "text": "Решението за автокефалия на Украинската църква ще се вземе \"когато му дойде времето\", заяви членът на Синода на Вселенската патриаршия, австрийският митрополит от Вселенската патриаршия и екзарх на цяла Унгария Арсений, цитиран от Радио Свобода, предаде ТАСС. Митрополит Арсений каза това в кулоарите на заседанието на синода, което продължава втори ден в Истанбул, съобщи БТА. \"Говорихме за томоса. Решението ще бъде взето, когато му дойде времето, но Вселенската патриаршия има право да взема такова решение\", заяви той. На въпрос за отношението на Руската православна църква, която е против автокефалия на Украинската църква, Арсений отговори: \"Не искаме да създаваме нови проблеми, но с Божия помощ ще действаме така, че всичко да е мирно, както желае и Господ\".", "date": "2018.10.10", "title": "Решението за автокефалия на Украинската църква - \"когато му дойде времето\""}
{"url": "https://www.24chasa.bg/novini/article/7095631", "text": "Върховният касационен съд на Румъния отхвърли днес обжалване на председателя на управляващата Социалдемократическа партия /СДП/ Ливиу Драгня върху запора, наложен от Националната дирекция за борба с корупцията /НДБК/ върху имуществото му по делото \"Тел Друм\", свързано с предполагаеми злоупотреби с еврофондове, предаде Аджерпрес, цитирана от БТА. НДБК започна разследване срещу румънската пътностроителна компания Тел Друм по сигнал на Европейската служба за борба с измамите (ОЛАФ), която заяви, че има доказателства за незаконно изплащане на 21 милиона евро от европейския фонд за регионално развитие за пътно строителство в Румъния. Ливиу Драгня, като председател на Окръжния съвет на Телеорман в периода 2001-2012 г., и още осем държавни служители и бизнесмени са обвинени в сформиране на организирана престъпна група, използване или представяне на документи с невярно съдържание, подаване на неверни, непълни или неточни декларации с цел неправомерно получаване на европейски фондове, а също и в злоупотреба със служебно положение. На 21 ноември 2017 г. НДБК наложи запор върху движимо и недвижимо имущество, притежавано от Ливиу Драгня и останалите заподозрени по делото \"Тел Друм\", с цел възстановяване на щетите, изчислявани на над 127 милиона леи. Драгня не присъства на заседанието днес, а беше представляван в съдебната зала от адвоката си Мария Васи. Тя заяви, че разследването на НДБК срещу Драгня е базирано на \"спекулации, а не на доказателства\", защото ОЛАФ официално е заявила, че никога не е разследвала лидера на СДП, посочва информационният сайт Зиаре.", "date": "2018.10.10", "title": "Отхвърлиха обжалването на лидера на управляващата партия в Румъния срещу запора на имуществото му"}
{"url": "https://www.24chasa.bg/novini/article/7095612", "text": "През последните три години общинското ръководство в Свищов положи много усилия да създаде приветлив облик на историческата местност „Паметниците“, която има изключително значение за историята на България. Най-напред бяха почистени парковите пространства в западната част на местността, където се намира Братската могила. Там бяха открити и почистени алеите, възстановени надписите на паметните плочи, и поставени пейки на местата за отдих. Пътят до монументите бе засаден с рози, а стълбовете край тях бяха боядисани. В последствие, в централната част бяха обособени два къта с барбекю, пейки и маси, подходящи за пикник сред природата. Тази година, с финансиране от конкурса на МОСВ „За чиста околна среда“ община Свищов реализира проект: „Парк за отдих и детски игри в местност „Паметници“, край Свищов. Общият бюджет от 9 999 лева бе вложен в редица подобрения на намиращата се там детска площадка и цялостно подновяване на уредите за игра. Изградени са нови стълби с парапети, съобразени със специфичността на достъпа до детската площадка, с което се улеснява придвижването и безопасността на гражданите. Коренно промененият облик на парка за отдих и детски игри вече е сред любимите места на малчуганите и техните родители през топлите дни. В средата на месец септември, с постановление на Министерски съвет бяха отпуснати на община Свищов 40 хиляди лева, с които стартираха ремонтни дейности на моста при река Текир дере и бе възстановен паметникът на Александър II, намиращ се в най-източната част на местността „Паметниците“. За пореден път се проведе санитарна сеч и бе премахната избуялата тревна растителност, бяха почистени стълбите, плочите с надписите на паметника, а самият той беше фугиран и възстановен. Положение през последните три години усилия от страна на общинското ръководство вече имат видими резултати, чиято единствена цел е възстановяване облика на историческата местност и създаване на благоприятни условия за туризъм и отдих. Усилията в тази посока продължават, а една от интересните инициативи на Община Свищов и МФ „Алеко Константинов“ е стартиралата дарителска кампания за набиране на средства, необходими за възстановяването на воденицата в местността „Паметниците“, която има своето историческо значение в освободителните боеве край Свищов. Средствата за кампанията се набират по банковата сметка на Международна фондация „Алеко Константинов“ а всички, които желаят могат да допринесат за нейното реализиране.", "date": "2018.10.10", "title": "Възстановиха паметника на Александър II в местността \"Паметниците\" край Свищов"}
