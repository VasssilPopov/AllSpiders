{"url": "https://www.24chasa.bg/novini/article/7116987", "text": "Полша удостои с награда украински кинематографист, който лежи в руски затвор по обвинения в тероризъм, предаде АП, цитирана от БТА. Полският външен министър Яцек Чапутович обяви днес, че осмата годишна награда \"Pro Dignitate Humana\" (За човешко достойнство) се дава на Олег Сенцов, противник на анексирането на Крим към Русия през 2014 г. В присъствието на украинския си колега Павло Климкин на пресконференция Чапутович каза, че дейността на Сенцов \"заслужава най-високо уважение\". През 2015 г. Русия осъжда кинорежисьора на 20 години затвор по обвинения в заговор за извършване на терористични актове, които обвинения той отхвърля. 42-годишният Сенцов обяви в затвора гладна стачка в знак на протест срещу пребиваването в руски затвори на десетки украинци. След 144 дни той прекрати стачката, изправен пред перспективата да бъде хранен принудително, припомня АП.", "date": "2018.10.23", "title": "Полша награди украинския режисьор Олег Сенцов, който лежи в руски затвор"}
{"url": "https://www.24chasa.bg/novini/article/7116865", "text": "Президентът на Словакия Андрей Киска нарече \"шокиращ\" мащаба на присъствие на италианската мафия в страната му, след като се запозна с поръчан от него доклад на службите за сигурност, предаде Ройтерс, цитирана от БТА. Държавният глава разпореди изготвянето на доклада след убийството на разследващия журналист Ян Куциак. Думите на президента бяха опровергани от премиера Петер Пелегрини, който каза, че Киска \"тълкувал превратно\" доклада на държавната разузнавателна служба СИС. В авторски материал за всекидневника \"Денник\" Киска пише, че е наредил да се изготви доклад за дейността на италианската мафия след смъртта на Куциак. Журналистът и годеницата му бяха застреляни през февруари. Според прокуратурата двамата са жертва на поръчково убийство заради разследванията на Куциак. Той работеше върху разкриване на измами на италиански бизнесмен в Източна Словакия. Чужденецът успял по нечестен път да се възползва от европейски субсидии за селското стопанство. \"Това, което е на бюрото ми, буквално ме шокира\", пише Киска във връзка с доклада на СИС. Президентът разкрива, че в доклада се посочват имената на хора и фирми, замесени в измами с европейски субсидии и сделки със земя през последните 10 години. \"И какъв е резултатът? Нищо. Мълчание.\", пише държавният глава. \"Няма арести, няма засилена полицейска работа\" Словашкият държавен глава заключава, че ако написаното в доклада е вярно, има само една причина за бездействието: \"Тези хора са били прикривани от държавната мафия, полицаи, политици, които съзнателно не са разследвали и са замитали нещата под килима\". Премиерът Пелегрини обаче каза днес, че \"на 4 март президентът е получил сводка от 12 доклада, изготвени от 2000 г. насам по няколко предполагаеми престъпления, които са били разследвани\". \"Докладите не включват никаква недвусмислена информация за връзки между мафията и правителството\", добави Пелегрини. \"Съжалявам, че Киска е направил такова превратно тълкуване\". В последния материал на Куциак, публикуван след смъртта му, се твърди, че италианец, който тази година беше обвинен в Словакия за измама със земеделска субсидия, в миналото е имал делови връзки с двама словаци, които впоследствие започнали работа в офиса на тогавашния министър-председател Роберт Фицо. И двамата подадоха оставка като помощници на Фицо, но отрекоха всякаква връзка с убийството на Куциак. Преди на италианеца да бъдат повдигнати обвинения в Словакия, той беше екстрадиран в Италия по друго обвинение за контрабанда на наркотици. Киска, който е безпартиен, каза, че няма да се бори за втори мандат през 2019 г., но ще остане активен в политиката. Той победи Фицо на последните президентски избори през 2014 г. и беше редом с демонстрантите, които настояваха за оставка на Фицо като премиер. Пелегрини, който е член на управляващата в Словакия партия на Фицо \"Смер - социална демокрация\", този месец каза в интервю за Ройтерс, че правителството трябва да произвежда \"дела, а не думи\", за да ликвидира корупцията и престъпността в мафиотски стил. Миналия месец полицията проведе операции и извърши първите арести по убийството на Куциак, но прокурорите още не са съобщили какви са били мотивите за престъплението.", "date": "2018.10.23", "title": "Президентът на Словакия: Мащабът на италианската мафия у нас е шокиращ"}
{"url": "https://www.24chasa.bg/novini/article/7116871", "text": "Македонското външно министерство отхвърли категорично коментара на външното министерство на Руската федерация във връзка с гласуването в парламента по предложението за пристъпване към поправки в конституцията, предаде Танюг, цитирана от БТА. Македонското министерство заяви, че забележките на Русия са \"напълно неоснователни и неверни\", с ясна тенденция да компрометират политическите процеси, които са от историческо значение за Република Македония и всички нейни граждани. \"При пълно зачитане на всички демократични принципи и на парламентарните процедури депутатите решиха да подкрепят десетилетните стремежи на Македония към членство в НАТО и ЕС като стратегически приоритети, за които има възможно най-широк обществен консенсус. Това е известно и на нашите руски приятели\", се казва в съобщението на македонското министерство. След четиридневни дебати в петък парламентът гласува с мнозинство от две трети предложението на правителството да се пристъпи към внасяне на поправки в конституцията, произтичащи от Преспанското споразумение. Споразумението, което бе подписано с Гърция на 17 юни, предвижда Република Македония да се преименува на Република Северна Македония. С това споразумение се решава дългогодишният спор за името и се открива пътят за интеграция на Република Македония в Европейския съюз и НАТО. Вчера руското външно министерство заяви, че несъмнено \"Вашингтон е ръководил процеса на гласуване в македонския парламент по въпроса за смяна на името на страната\". Министерството изтъкна, че гласуването е нарушило \"всички норми на закона и морала\", твърдейки, че осемте гласа, които не са достигали за необходимото квалифицирано мнозинство от две трети, са били осигурени чрез \"шантаж, заплахи и подкупване на опозиционни депутати\".", "date": "2018.10.23", "title": "Скопие отхвърли критиките на Русия за работата на македонския парламент"}
{"url": "https://www.24chasa.bg/novini/article/7116807", "text": "10,2 млрд. лв. ипотечни заеми са изтеглили домакинствата до септември, отчете БНБ. Сумата е рекордна и за първи път минава над 10 млрд. лв., а за година ръстът е 9,9%. За деветте месеца на 2018 г. изтеглените нови заеми за жилища са близо 800 млн. лв., което е повече от отпуснатите пари за 2016 и 2017 г. Потребителските кредити растат още по-бързо- вече са 8,9 млрд. лв., което е ръст от 15,4% спрямо септември 2017 г. “Кредитната активност се увеличава с нарастващи темпове в последните три години. Това е добре за икономиката, но увеличава и кредитния риск, който ще се прояви при промяна на икономическата ситуация, заяви преди дни управителят на БНБ Димитър Радев в интервю за“24 часа”. Той уточни, че централната банка е предприела две групи действия. Първата е решението за активиране през следващата година на антицикличния капиталов буфер. През 2019 г. банките ще заделят 0,5% от всеки кредит.  Втората са подготвени законодателни промени, който да позволят да се налагат мерки по отношение на кредитната дейност на банките. Общият размер на задлъжнялостта на домакинствата към трезори е 21,41 млрд. лв., което е 20,7% от БВП, сочат данните на централната банка. За една година те са се увеличили с 9,7%. Ръст има и при фирмените заеми, на годишна база е близък до този на икономиката - 4% до 32,5 млрд. лв. Нарастване има и на заемите към финансови предприятия - с 32,7% до 2,73 млрд. лв. Въпреки ниските лихви в края на септември депозитите също растат - акумулираният в банките ресурс е 76,32 млрд. лв. Той е със 7,7% повече в сравнение с миналия септември. Близо половината от тях са депозити на домакинствата - 49,81 млрд. лв. Годишният им ръст започва леко да се забавя до 7,3% спрямо септември 2017 г. при 7,6% месец преди това. Нарастват обаче спестяванията на фирмите до 23,85 млрд. лв. , което е с 13% повече спрямо септември миналата година. В края на септември вътрешният кредит се е увеличил със 7,2% до 56,12 млрд. лв., а вземанията от неправителствения сектор са нараснали със 7,9% до 58,253 млрд. лв. Парите в обращение също растат - на годишна база с 9,2%, и така към края на септември 91,61 млрд. лв. обслужват оборота.", "date": "2018.10.23", "title": "Рекорд или балон - заемите за жилища са вече над 10 млрд. лв."}
{"url": "https://www.24chasa.bg/novini/article/7116873", "text": "М Вицепремиерът Валери Симеонов пожела в понеделник да даде право на отговор в сайта на “24 часа”, а във вторник публикувахме дословно думите му. Тези липсващи 13 фатални думи от репортажа на “Господари на ефира” няма да успокоят нито Валери Симеонов, нито майките. Повтаряме ги, за да не пускаме втори път вицепремиерското право на отговор: \"“Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и дъжд тези уж болни деца, без грам майчинско чувство, грижа за тях.” Със и без тези 13 думи той сгреши и колкото по-бързо осъзнае, ще помогне на себе си като мъж и политик. В понеделник обаче, когато пред Министерския съвет бе свикан митингът на майките, зад гърбовете им започнаха да надничат разни хора - пиарът на Иванчева, Тома Белев и, естествено, професионалният революционер Йоло Денев. Ако фейсбук можеше да телепортира всички недоволни от реакцията на Валери Симеонов, на жълтите павета, щяха да са 24 хиляди - колкото бяха заявили. Реално излязоха триста. Сред тези триста е Вера Иванова. 48-годишната майка на 23-годишния Даниел го води на всеки протест от пет месеца. И е категорична, че няма да ѝ омръзне. Пред Министерския съвет този път не отиде Ина Маринова, майка на момиче с детска церебрална парализа, епилепсия и слепота. Тя е категорична, че протестът вече се политизира.  В понеделник вечер БТВ направи публично известна една майка на здраво дете, която бе отишла да протестира. “Ако Валери Симеонов е лукав, арогантен и се е самозабравил, за мен това е страшно бедствие”, казва в телевизионния репортаж Десислава Младенова. Рано сутринта във вторник нейни съседи са разпратили снимката й с уточнението, че Десислава и съпругът - неуспял кандидат-депутат на БСП, са всъщност от лявата агитка на площада. Много сайтове публикуваха снимки на фамилията. Младата жена дори умишлено не е завела в деня на протест своя петгодишен син на детска градина, за да го учи на социална справедливост под прозорците на Министерския съвет. От профила на Десислава във фейсбук до днес на обяд не личеше някога да се е интересувала от проблемите на децата с увреждания. След като сайтове публикуваха снимката й от протеста и факта, че е активистка на на БСП, тя смени профилната си снимка, като сложи върху нея надпис \"Системата ги убива\". Тя е приятелка в социалната мрежа с Корнелия Нинова, Мая Манолова и други социалистически остриета. Почитателка е на Путин, президента Румен Радев и руските оръжия. Пише, че работи за себе си и рекламира сайт, на който продава карвинг свещи, шалове и др. Нейният син е здрав, красив и жизнерадостен. Във втора група на детската градина е. Дори има снимка, на която Корнелия Нинова го гали по главичката, която самата лидерка на БСП е пуснала в профила си и е тагнала бащата - Станислав Младенов. Тя го е тагвала и друг път - той е член на Градския съвет на БСП. Преди 6 години в едно интервю за Нова тв, в което казва, че преди 10 ноември в България се е живеело по-добре, той се представя за бизнесмен, занимаващ се с европейски фондове. В профила си във фейсбук сега Младенов пише, че работи в БСП. Бил е кандидат за депутат в 25-и МИР в София на последните избори. Той много се интересува не от децата с увреждания, а от оставката на Валери Симеонов и падането на правителството. В профила му има снимки от различни протести срещу кабинета, както и снимки с вдигнат юмрук пред Кремъл, под надпис СССР, седнал под портрета на Тодор Живков и др. подобни. А двамата с жена си имат снимка на тазгодишната соцсбирка на Бузлуджа, публикувана от друг соцактивист. През 2016 г. пък са завели там и момченцето си. На протеста е била и Вера Иванова, също майка на дете с увреждане. Тя ще продължава докато се реши проблемът на 23-годишния болен от церебрална парализа Даниел. Това са трите истории, които ви разказваме днес. На Ина Маринова, която е видяла политическата намеса и е направила крачка назад от първата редица и на Десислава Младенова, която твърди, че БСП не я е изпратило на протеста, а го е направила по свое лично убеждение. ЛИЛЯНА КЛИСУРОВА - Имам си принципи, бях там от позицията си на майка. Първо, не отричам, че съм член на БСП, и не виждам нищо лошо или срамно в това. Второ, имам дете на почти 5 години, което беше с мен на протеста. Но откакто през 2014 г. родих сина си, а съм по-активна в социални каузи, за които сама преценявам през призмата си на родител, че има някакъв смисъл. Да, участвам на събора на Бузлуджа. Но на протеста в понеделник бях от позицията си на майка, а не на партиен член. Без значение дали говорим за ГЕРБ, или БСП, аз си имам мнение и си търся моето. Защото в крайна сметка няма застраховка “здраве”, утре моето дете може да е в тази ситуация. Аз не трябва да излизам да протестирам, да си търся правата на детето, ако съм член на БСП ли? Много ме афектираха две неща. Първо, въпросният вицепремиер преди известно време засегна темата за демографската криза, а сега си противоречи - застава срещу едни хора, чиято борба не е от тази година, а отпреди 8-9 г. Второ, подразни ме това, че той подлага на съмнение състоянието на тези деца. Аз редовно участвам в благотворителни каузи в социалните мрежи само и само да дарим пари на нуждаещи се деца, без значение от болестта им. искам да съм активна и да помогна на тези хора. - Не. Дори не пуснах детето си на детска градина, за да го взема с мен. Защото считам, че той от малък трябва да знае, че трябва да има активна гражданска позиция, и да знае, че трябва да бъде в полза на онеправданите. Но БСП няма пръст в тази работа в случая, мога да се подложа дори на детектор на лъжата. Това си е инициирано конкретно от майки. Те са вдигнали наистина ръце и искат права за децата си. И ги подкрепиха хора от различни партии. Не мога да стоя безучастна. По тази логика не трябва да ме пускат да си купя хляб, защото съм член на БСП. Това е несериозно! ЯРОСЛАВА ПРОХАЗКОВА “Не може да има крачка назад, заложен е животът на децата ни, не друго. Ще издържим и зимата”, категорична е 48-годишна Вера Иванова. Тя е майка на 23-годишния Даниел, който е с детска церебрална парализа. Може да се движи, макар и куцайки, въпреки засегнатия ляв крак. Не може обаче да г8.овори. Необходима му е непрекъсната грижа. Вера Иванова вече пет месеца всеки ден е сред протестиращите майки пред парламента. Тя е председател на Конфедерацията за защита правата на децата. Твърди, че няма да ѝ омръзне всекидневното протестиране. Само така се чувства спокойна и има сила да погледне детето си. “Може да не успеем, но поне знам, че съм направила всичко възможно”. На протеста Дани е винаги до майка си. Не се изморява, напротив. С нетърпение чака часа, в който ще се срещне с другите деца. Станали са приятели, търсят се, свикнали са един с друг. А майките си помагат. “Дани реално е мъж, но в развитието си е колкото дете на 1 година. Добре, че не осъзнава какво се случва и не знае какво е казал вицепремиерът. Той приема с усмивка всичко”, казва с болка жената. Най-големият ужас на майката е как ще живее Дани, ако нея я няма. Кошмарът на всички майки е, че децата им няма как да живеят след тях. Сега единственият помощник на Вера е 74-годишната ѝ майка. С мъжа си се разделили преди десетина години. “Повечето майки сме сами. Малко са бащите герои, които остават докрай с такова дете”, казва още Вера. Мъжът ѝ не е виждал сина си повече от 10 г. Пенсията на Дани е 138 лв. Още 90 лв. получава за чужда помощ. Вера се разболяла от рак на гърдата преди 7 г. Покрай онкологичното си заболяване и тя взема пенсия. По професия е счетоводител, но отдавна няма възможност да практикува. Иначе е работила в община “Красно село” и в частни фирми. В конфедерацията събират учебници, помагала, дрехи, играчки за децата с увреждания. Най-големите дарители обаче са именно родители на деца с увреждания. “Те имат чувствителност. Те знаят какво е да нямаш нищо, затова и малкото дават”, казва Вера. Аз продължавам да съм “за” всичко, което се случва, но не съвсем. Малко опорочихме протеста. Палатката като цяло постигна успеха си, но месец след това вече беше безсмислена. Хем работим и се чуваме с министъра, той идва усмихнат при нас и казва, че работим заедно, в същото време протестираме, а обществото ни пита защо. Още тогава ние бяхме за махането на палатката, други решиха да не я махат. Реално спряхме да се чуваме, докато преди това вземахме заедно решенията. Протестът продължи под формата на отброяване на дните на приемане на законите. А те междувременно се изродиха. Ако погледнете Закона за интеграция на хората с увреждания и новия Закон за хората с увреждания ще забележите огромните прилики. Има подмяна на думи. Ние продължаваме да разчитаме на ТЕЛК оценката, която изобщо не е индивидуална. Нямаме методиката, нямаме схемата, а създаваме нов закон, който изобщо не е нов. Реално се объркахме в това, което искаме. Ние предлагаме не закон за хора с увреждания и хората с увреждания да бъдат соцзиално слаби, а хората с увреждания да бъдат под единен орган. И сега го имаме - Агенцията за хората с увреждания, но тя е паразитна структура. Защо съществува, след като хората с увреждания продължават да бъдат под шапката на социалното министерство и те реално са социално-слабите. Тук става въпрос за една социално бедна прослойка, която си остава завинаги бедна заради факта “вродено увреждане” или “придобито увреждане”. Аз реално бих протестирала срещу Валери Симеонов, но не това ни е основният пхроблем. Няма причина да се обиждаме от някакви изпуснати думи. Сега ще почнат да се джавкат и накрая ще падне и правителството и какво, тръгваме отначало ли, да си протестираме завинаги. Ние сами паднахме в техния капан. Дали е игра на ГЕРБ, на БСП, и на когото и да било, ние не трябва по никакъв начин да бъдем политически ангажирани. Това е моето мнение и затова не протестирам вече. Не искам нищо общо да имам нито с Корнелия, нито с когото и да било.", "date": "2018.10.23", "title": "Кой избутва майките?"}
{"url": "https://www.24chasa.bg/novini/article/7116718", "text": "Руският президент Владимир Путин предложи днес да се организира нова среща между него и американския му колега Доналд Тръмп, която да се проведе в кулоарите на отбелязването на 100-годишнината от края на Първата световна война на 11 ноември в Париж, предава БТА. \"Разбира се, би било полезно да продължим прекия диалог с /Тръмп/. /.../ Разбира се, ако американската страна е заинтересована от такива контакти\", каза Путин, след като прие в Москва съветника на президента на САЩ по въпросите на националната сигурност Джон Болтън. В отговор Болтън увери Путин, че Тръмп ще се радва да се срещне с него във френската столица. Съветникът в Белия дом се съгласи, че диалогът между Москва и Вашингтон би бил полезен \"независимо от различията\", породени от националните интереси на двете страни. В същото време руският президент отбеляза, че е изненадан от неприятелските действия, които САЩ предприемат срещу Русия, които \"с абсолютно нищо не са провокирани\" от страна на Русия. \"Ние даже практически не отговаряме на нито една ваша стъпка. И не, това продължава и продължава\", Преди броени дни Доналд Тръмп обяви, че иска да изтегли Съединените щати от Договора за ликвидиране на ракетите със среден и малък обсег на действие - ключово двустранно споразумение, сключено през 1987 г. между САЩ и СССР. На срещата си с Болтън в Москва Путин предложи на събеседника си да обменят мнения по стратегически въпроси и по проблемите на разоръжаването. \"Ние знаем и много говорим за едностранното излизане на САЩ от договора за противоракетна отбрана, а неотдавна чухме за намеренията на САЩ да излязат и от договора за ракетите със среден и малък обсег; знаем и за съмнения в администрацията относно необходимостта за удължаване на Договора за ограничаване на стратегическите нападателни оръжия\", каза руският държавен глава. Той добави, че Москва чува също за намеренията на Вашингтон да разположи в космоса елементи от системи за противоракетна отбрана. Пред пратеника на Белия дом Владимир Путин констатира, че въпреки американските санкции стокооборотът между Русия и САЩ се увеличава. Според него през миналата година ръстът е възлизал на 16 на сто, а през настоящата година - 8 на сто при положително салдо за САЩ. Путин отбеляза, че нарастват и взаимните инвестиции, като по думите му руските инвестиции в американската икономика превишават двойно американските в руската икономика.", "date": "2018.10.23", "title": "Путин предложи среща с Тръмп на 11 ноември в Париж (Обновена)"}
{"url": "https://www.24chasa.bg/novini/article/7116946", "text": "Саудитска Арабия заяви, че тя и Бахрейн са добавили елитното иранско военно подразделение Корпус на гвардейците на Ислямската революция и висши офицери от неговите сили \"Кудс\" към списъците си с хора и организации, заподозрени в участие в тероризъм, предаде Ройтерс, цитирана от БТА. Саудитската агенция по печата /СПА/ цитира изявление на службите за сигурност, в което се посочва, че командващият силите \"Кудс\" Касем Солеймани, както и Хамед Абдолахи и Абдул Реза Шахлай от силите са прибавени в списъка. През 2011 г. министерството на финансите на САЩ заяви, че Солеймани, Абдолахи и Шахлай са свързани със заговор за убийството на бившия посланик на Саудитска Арабия в САЩ Адел Джубейр и им наложи санкции. Тогава Иран отхвърли обвиненията и поиска извинение от американското правителство. Засега КГИР и иранското министерство на външните работи не са открити за коментар. Силите \"Кудс\" са извънтериториалното подразделение на КГИР. Саудитската агенция по печата добави, че Центърът за борба с финансирането на тероризма - инициатива между САЩ и страните от Залива за пресичане финансирането на екстремистки групировки -, е определило като свързани с терористична дейност няколко души, свързани с афганистанските талибани, някои от които са иранци. Центърът беше създаден през май 2017 г. при посещението на американския президент Доналд Тръмп в Саудитска Арабия. Рияд и Вашингтон са съпредседатели на организацията, в която членуват също Бахрейн, Кувейт, Оман, Катар и Обединените арабски емирства. Правителството на Тръмп цели да създаде със сунитските държави от Залива коалиция в политическата сфера и в сферата на сигурността, за да противодейства на влиянието на шиитски Иран в региона, особено в Сирия и Ирак, отбелязва Ройтерс.", "date": "2018.10.23", "title": "Рияд добави иранско военно подразделение към списъка си с терористични организации"}
{"url": "https://www.24chasa.bg/novini/article/7116820", "text": "0,1% от българите притежават богатство от над 1 млн. долара, а 3% имат над 100 хил. долара. Това посочва докладът за световното богатство Global Wealth 2018 на швейцарската банка Credit Suisse. При население от 7,1 млн. това означава, че милионерите са малко над 7000 души. 49,9% от българите разполагат с между 10 хил. и 100 хил. долара, а 47% - под 10 хил. Според банката общото богатство на България е 138 млрд. долара. Така на всеки възрастен у нас се падат по 23 984 долара. За сравнение - през 2000 г. сумата на човек е била 3965 долара. В Румъния през 2018 г. индивидуалното богатство е 20 321, в Унгария - 37 594, в Сърбия - 10 743, а в Украйна - само 1563 долара. То се изчиcлявa като от сбора на финaнcoвите и peaлнитe aктиви (ocнoвнo жилищa) на дoмaкинcтвaтa и се извадят дългoветe. Например в България финансовите активи са 13 687 долара, реалните - 13 504, а дългът - 3207. Румъния изпреварва България и Унгария по общо богатство - северната ни съседка притежава 317 млрд. долара, докато в Унгария то е 294 млрд. долара. ", "date": "2018.10.23", "title": "0,1% от българите с богатство над $ 1 млн."}
{"url": "https://www.24chasa.bg/novini/article/7116728", "text": "Три комисии на СОС отхвърлиха във вторник искането за провеждане на местен референдум в София за изграждане на инсталация за RDF гориво в ТЕЦ “София”. Докладът, внесен от 15 общински съветници от група 5, БСП, ДСБ и “Нормална държава, бе разгледан от комисиите по инеженерна инфраструктура, финанси и екология. СОС ще се произнесе по искането на 8 ноември. Според един от вносителите Альоша Даков от БСП софиянци трябва да бъдат питани, защото те ще плащат заема от 67 млн. евро, който София ще вземе за инсталацията. Освен това според Симеон Славчев по темата няма политически и обществен консенсус. Той подложи под съмнение анализа на консултантската фирма “Рамбол”, която е сред водещите в света. “Позовавате се на опита на ЕК, но само преди няколко години тя ни казваше, че дизеловите автомобили са най-добри, а сега ги спира от движение”, добави Славчев. Зам.-кметът по екология Йоана Христова подчерта, че проектът се обсъжда от 2011 г. “Ще загубим възможност да ползваме горивото, което произвежда заводът за отпадъци като ресурс, с който да осигурим топлоенергия за 40 000 домакинства и еленергия за 30 000 семейства. Дания, Швеция, Норвегия и други европейски страни имат такива инсталации”, заяви Христова. Ако инсталацията вече работеше, софиянци щяха да плащат с 6-6,5% по-ниски сметки за парно. Това са 52 лв. по-малко годишно за 60 кв. м жилище, сметна шефът на “Топлофикация - София” Сашо Чакалски. “Изумен съм, че повечето колеги, които внасят искане за референдум, са подкрепили 4 доклада за проекта през този мандат. Гласували сте къде да е инсталацията, а сега искате да питате софиянци”, каза Радослав Абрашев от СДС. Според шефката на екокомисията Лорита Радева въпросите в допитването са незаконосъобразни. “Тези теми може би носят политически дивиденти, но се заигравате със страховете на хората”, заяви Радева. По изчисления на общината допитването ще струва 1,4 млн. лв. ", "date": "2018.10.23", "title": "Три комисии на СОС отхвърлиха искането за референдум"}
{"url": "https://www.24chasa.bg/novini/article/7116795", "text": "Възстановено е движението по път E-79 Симитли - Кресна в Кресна, съобщава пресцентърът на Агенция \"Пътна инфраструктура\". По-рано движението беше затруднено поради  .                                                                                                                                                                                                                                                                                                                       ", "date": "2018.10.23", "title": "Възстановиха движението по пътя Симитли - Кресна"}
{"url": "https://www.24chasa.bg/novini/article/7116801", "text": "Депутатите от правната комисия отхвърлиха ветото на президента върху Закона за държавната собственост, предава Нова телевизия. . С гласовете на 9 депутати обаче законът се връща в пленарната зала.", "date": "2018.10.23", "title": "Правната комисия отхвърли ветото на Радев върху Закона за държавната собственост"}
{"url": "https://www.24chasa.bg/novini/article/7116814", "text": "Унгарският министър-председател Виктор Орбан днес повтори твърденията си, че лидерите на Европейския съюз искат да създадат \"Европейска империя\", която ще пороби националните държави на континента, предаде Асошиейтед прес, цитирана от БТА. Орбан говори по време на честванията на унгарската антисъветска революция от 1956 г. и призова избирателите да отхвърлят глобализма и да подкрепят \"културата на патриотизма\" на изборите за Европарламент през 2019 г. Премиерът каза, че ако имиграцията продължава, \"коренните европейци\" ще станат малцинство, а \"терорът ще стане част от живота в големите градове\". От 2015 г. насам Орбан се съсредоточи върху все по-твърда антиимиграционна политика, което помогна на неговата партия ФИДЕС- Унгарски граждански съюз на изборите през април да спечели трети пореден мандат и да разполага с две трети от гласовете в парламента. Опозиционните партии, които се събраха на отделно честване, призоваха Унгария да се присъедини към службата на Европейската прокуратура, за да се подобри борбата с корупцията.", "date": "2018.10.23", "title": "Орбан: Лидерите на ЕС искат \"Европейска империя\", която да пороби държавите в Европа"}
{"url": "https://www.24chasa.bg/novini/article/7116818", "text": "Учени от Виенския медицински университет и Австрийската федерална агенция по околна среда за пръв път откриха миниатюрни частици пластмаса в човешки изпражнения, предаде ДПА, цитирана от БТА. В изследването им участвали 8 доброволци от Австрия, Великобритания, Финландия, Италия, Холандия, Полша, Русия и Япония. Участниците трябвало да водят дневници, в които да описват какво са консумирали през седмицата, и да предоставят проби от изпражненията си. Всички участници консумирали храна, съхранявана в пластмасови опаковки, и пили течности от пластмасови бутилки. Нито един от тях не бил вегетарианец. В изпражненията на всички участници била открита микропластмаса. \"В нашата лаборатория можем да открием 9 вида пластмаса с размери от 50 до 500 микрометра\", заяви Бетина Либман от Австрийската агенция по околна среда. Предишни изследвания с животни установиха наличие на микропластмаса в храносмилателната система, както и в кръвта, лимфите и черния дроб. Макар да има първоначални индикации, че увреждания на храносмилателната система могат да са свързани с използвани при производството на пластмаса химикали или с дължащи се на частици пластмаса възпаления, са нужни допълнителни изследвания, предупредиха учените.", "date": "2018.10.23", "title": "Учени за пръв път откриха микропластмаса в човешки изпражнения"}
{"url": "https://www.24chasa.bg/novini/article/7116849", "text": "Румънският министър на здравеопазването Сорина Пинтя се срещна днес с българския си колега Кирил Ананиев, с когото обсъдиха осигуряването на достъп на пациентите до медикаменти, както и поемането от Румъния на председателството на Съвета на Европейския съюз от 1 януари 2019 г., предаде Аджерпрес, цитирана от БТА. \"През 2016 г. нашите страни подписаха споразумение за сътрудничество в осигуряването на достъп до медикаменти на пациентите. Споразумението не беше приложено на практика и предлагаме да възобновим преговорите и да подобрим определени текстове от този документ. Нещо повече, искаме меморандумът за сътрудничество в областта на здравеопазването и медицинските науки, който датира от 1996 г., да бъде актуализиран\", посочи Пинтя, според прессъобщение на румънското здравно министерство. Министър Ананиев се съгласи с предложенията на румънската страна и работна група, съставена от експерти, ще започне работа по измененията, отбелязва цитираният източник. \"Сътрудничеството в областта на медикаментите би могло да започне в края на първото тримесечие на 2019 г., след прилагането на новата осигурителна система, която българското министерство на здравеопазването подготвя. Двамата официални представители обсъдиха също реформата на системата за здравно осигуряване и на системата за спешна помощ в България. По искане на българската страна министърът на здравеопазването ще предостави румънското законодателство за функционирането на системата за спешна помощ\", се посочва още в съобщението.", "date": "2018.10.23", "title": "Ще си сътрудничим с Румъния за осигуряване на достъп до лекарства"}
{"url": "https://www.24chasa.bg/novini/article/7116769", "text": "Следователи са намерили два куфара, съдържащи лични вещи на убития саудитски журналист Джамал Кашоги при обиск на автомобил на саудитското консулство, предаде турската частна телевизия СиЕнЕн-Тюрк, цитирана от БТА. Очевидец е казал пред Ройтерс, че саудитски екип е придружавал турските следователи, докато те извършвали обиска на автопаркинга в истанбулския квартал Султангази, където колата беше намерена. Измежду вещите в автомобила, който е с дипломатически номера, са били открити компютър и документи, за които се твърди, че са на журналиста. Екипите са прекъснали до утре сутринта дейностите по претърсването на колата. В рамките на разследването се проверяват също записите от охранителните камери. Установено е, че на 18 октомври автомобил с дипломатически номер е влязъл в паркинга и след известен престой там е напуснал. Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.23", "title": "Откриха 2 куфара с вещи на Кашоги в колата на саудитското консулство (Обновена)"}
{"url": "https://www.24chasa.bg/novini/article/7116715", "text": "Външният министър на Германия Хайко Маас е заявил по телефона на държавния секретар на САЩ Майк Помпейо, че всички по-нататъшни стъпки относно съдбата на Договора за ликвидиране на ракетите със среден и малък обсег трябва да бъдат направени в тясна координация с европейските партньори. Това съобщи днес представител на външното министерство в Берлин, цитиран от Ройтерс и БТА. Призивът на Маас е бил предшестван от състоял се вчера телефонен разговор на Маас с генералния секретар на НАТО Йенс Столтенберг, в която двамата са се съгласили, че членовете на НАТО трябва да участват в дискусията за бъдещето на договора, сключен през 1987 г. между САЩ и СССР, съобщи представителят. На 20 октомври Доналд Тръмп заяви, че САЩ ще се оттеглят от договора за премахване на ракетите със среден и малък обсег, тъй като Русия го нарушава. Москва предявява подобни обвинения към Вашингтон. Някои европейски страни се опасяват, че ако договорът бъде денонсиран, САЩ ще започнат отново да разполагат в Европа ракети със среден обсег с ядрени бойни глави, а Русия може да дислоцира такива ракети в своята Калининградска област на Балтийско море. Така континентът отново може да се превърне в ядрено бойно поле, както бе по времето на Студената война. Депутатите в германския Бундестаг са разтревожени, тъй като Берлин би бил уязвим от руските ракети в Калининград. Днес Хайко Маас каза, че Германия ще настоява НАТО да помогне за запазването на договора и че той е готов да предприеме действия, които да накарат Москва да не го нарушава, посочи Ройтерс. Полският президент Анджей Дуда заяви също днес, че намеренията на САЩ са \"разбираеми\" предвид действията на Русия, допълни АП. Дуда, който е на посещение в Берлин, окачестви изявлението на Тръмп като \"твърда реакция\". На въпрос на репортер дали Полша е готова да разположи на своя територия ракети със среден обсег, в случай че САЩ денонсират договора, президентът на Полша каза, че сега този въпрос не стои на дневен ред.", "date": "2018.10.23", "title": "Маас към Помпейо: Договорът за ракетите от 1987 г. трябва да се реши с европейските партньори"}
{"url": "https://www.24chasa.bg/novini/article/7116697", "text": "Парламентът ще гласува утре вота на недоверие към Министерския съвет на Република България с министър-председател Бойко Борисов заради провала в областта на здравеопазването. Това предвижда проектопрограмата на Народното събрание за тази седмица. Депутатите се очаква да обсъдят и ветото на президента Румен Радев върху Закона за изменение на Закона за държавната собственост, приет от Народното събрание на 10 октомври т.г. В петък се предвижда парламентът да разгледа на първо четене Законопроекта за хората с увреждания и Законопроекта за личната помощ. В проектопрограмата за седмицата е Годишната работна програма на Народното събрание по въпросите на Европейския съюз (2018 г.), второто четене на промени в Закона за професионалното образование и обучение и в Закона за правната помощ. Предвижда се още депутатите да обсъдят на първо четене законопроекти за изменение и допълнение на Наказателния кодекс, както и в промени в Закона за експортното застраховане и в Кодекса за застраховането. В проекта на дневен ред е и второто гласуване на промени във Валутния закон. Включени са и ратификации на две международни споразумения, по които България е страна. В петък е предвиден редовен парламентарен контрол.", "date": "2018.10.23", "title": "Парламентът ще гласува утре вота на недоверие към кабинета \"Борисов 3\""}
{"url": "https://www.24chasa.bg/novini/article/7116692", "text": "Премиерът Бойко Борисов се е върнал от визитата си в Обединените арабски емирства и Египет, научи \"24 часа\". За момента няма планирана среща между него и партньорите от \"Обединени патриоти\", показа проверката ни. Ако такава се състои, тя ще е утре след гласуването на вота на недоверие, което ще бъде в 9 ч, и след заседанието на правителството, което ще се проведе веднага, след като министър-председателят и членовете на правителството се върнат от парламента на \"Дондуков\" 1. Както \"24 часа\" вече писа, премиерът пътуваше обратно, докато днес следобед заседаваше политическият съвет на малката коалиция. \"Обединени патриоти\" обаче отново се разцепиха - този път заради бойкота на Волен Сидеров, който не пожела да се присъедини към колегите си Валери Симеонов и Красимир Каракачанов. Според запознати Борисов няма да бърза да се намесва във вътрешните отношения в малката коалиция и ще изчака тримата й съпредседатели първо да се разберат помежду си.                                                                                                                                                                                                                                                                                                                       ", "date": "2018.10.23", "title": "Борисов вече е в България, вижте кога ще се види с патриотите"}
{"url": "https://www.24chasa.bg/novini/article/7116702", "text": "Убийството на саудитския журналист Джамал Кашоги няма да бъде оставено без отговор от страна на САЩ, заяви днес американският вицепрезидент Майкъл Пенс на организирана от в. \"Вашингтон пост\" конференция във Вашингтон, предаде ТАСС. \"Искам да уверя всички и да уверя американския народ в това, че ще се доберем до истината, ще изясним всичко, свързано с това жестоко убийство на журналист, невинен човек, дисидент. Това няма да остане без отговор от страна на САЩ, както и, както очаквам, без международен отговор\", каза Пенс, цитиран от БТА. \"Ние обаче, искаме да разберем какво наистина се е случило. Президентът Тръмп ясно даде да се разбере, че ще мобилизираме всички ресурси на нашето разузнаване и ще сътрудничим с представители на разузнаването на Турция, ще си взаимодействаме със Саудитска Арабия, с други държави по света, ще изясним фактите и след това ще бъдат взети решения\", изтъкна вицепрезидентът. \"Дали ще бъдат въведени санкции или ще бъдат приети някакви други мерки, това решение ще бъде взето от президента на САЩ\", уточни Майкъл Пенс. Саудитският журналист дисидент Кашоги, известен критик на политиката на Рияд, изчезна на 2 октомври, след като влезе в консулството на Саудитска Арабия в Истанбул. На 20 октомври саудитските власти съобщиха, че журналистът е бил убит в сградата на дипломатическата мисия при конфликт със служители, но не дадоха подробности за инцидента. Световната общност остро осъди това престъпление и призова Рияд да проведе прозрачно разследване.", "date": "2018.10.23", "title": "Майк Пенс: Вашингтон няма да остави без отговор убийството на Кашоги"}
{"url": "https://www.24chasa.bg/novini/article/7116710", "text": "Българската агенция по безопасност на храните (БАБХ) констатира първи случай на африканска чума при дива свиня край Кайнарджа, обл. Силистра, съобщиха от държавното ведомство. Мъртвото диво прасе е открито непосредствено до самата телена ограда, на границата с Румъния, в която се е оплело при опит за преминаване на територията на България. Съоръжението е изпълнило предпазните си функции. Изпитването на взетите проби потвърди наличие на вируса на Африканска чума по свинете (АЧС). С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Извършено е унищожаване и загробване на намерената дива свиня. Извършена е дезинфекция на мястото на загробване. Ще се извършват постоянни клинични прегледи за АЧС при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта АЧС в България. Мерките при домашни свине са насочени към стриктни мерки за биосигурност с цел, прекъсването на възможността за прехвърляне на заразата между дивата и питомната популация свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация. Стратегията за контрол на АЧС е основана на ранно откриване на болестта и прилагане на стриктни мерки за контрол и биологична сигурност в обектите. Към момента АЧС е констатирана в девет държави членки: Белгия, Чехия, Полша, Естония, Латвия, Румъния, Унгария, Латвия, Румъния. Утре, 24 октомври, от 13.00 ч. ще се проведе заседание на Областната епизоотична комисия в гр. Силистра, на която ще бъдат обсъдени мерките, както и действията на различните служби в областта. Мястото на откриване на мъртвата дива свиня е в близост до огнищата на АЧС в Румъния. Предстои допълнително разширяване на епизоотологичното проучване, както и посещение на място на експерти от Централното управление на БАБХ.", "date": "2018.10.23", "title": "Откриха първи случай на африканска чума при дива свиня край Кайнарджа"}
{"url": "https://www.24chasa.bg/novini/article/7116717", "text": "Американският посланик в Белград Кайл Скот изрази съболезнования на семействата на загиналите във войните в бивша Югославия през 90-те години, предаде ТАСС. \"По време на войните от 90-те години десетки хиляди невинни граждани загубиха живота си в безумното военно насилие и аз искам да изразя съболезнования на семействата на загиналите през 90-те години, включително и на тези, които загинаха при въздушните удари на НАТО /през 1999 г.\", написа Скот в Туитър, след като положи цветя в рамките на честване на освобождението на Белград от фашистите на 20 октомври 1944 г., предаде ТАСС. Американският дипломат говори за столетната история на приятелството между САЩ и Сърбия, с изключение на \"краткия период през 90-те години\", когато правителствата на двете страни са се оказали на противоположни страни. Той припомни, че след падането на режима на Слободан Милошевич САЩ са изпратили на Сърбия помощ от 1 милиард долара за стотици проекти на територията на цялата страна.", "date": "2018.10.23", "title": "US посланикът в Белград: Съболезнования на семействата на загиналите от бомбите на НАТО"}
{"url": "https://www.24chasa.bg/novini/article/7116721", "text": "Бившият хърватски премиер Иво Санадер заяви, че е невинен в началото на преразглеждането на второто дело за корупция срещу него, което започна днес, съобщава Ройтерс. Санадер е обвинен, че е приел подкуп от унгарската петролна компания МОЛ (MOL), а в замяна е позволил тя да стане основен акционер в хърватската енергийна компания ИНА (INA), предава БТА. През 2015 г. хърватският конституционен съд разпореди преразглеждане на две дела за корупция срещу Санадер, като отсъди, че правото му на справедлив процес е било нарушено поради процедурни грешки. По същото обвинение Санадер беше осъден на 8,5 години затвор през 2014 г. Другият обвиняем, директорът на МОЛ Жолт Хернади, е съден задочно, защото Унгария отказа да се съобрази с международна заповед за ареста му. Хернади и МОЛ също отхвърлят обвиненията. Преразглеждането на другото дело срещу Санадер приключи в понеделник. По него той получи присъда от 2,5 години затвор за получаване на подкуп от австрийската Хипо Алпе Адрия Банк по времето, когато е бил заместник външен министър в началото на 90-те години. Санадер беше премиер от 2003 до 2009 година. В момента той е на свобода, защото вече е излежал около 4 години.", "date": "2018.10.23", "title": "Второ дело за корупция срещу бившия премиер Иво Санадер започна в Хърватия"}
{"url": "https://www.24chasa.bg/novini/article/7116701", "text": "Шофьорът Слави Миладинов, който надрусан помете 6 коли в столичния кв. “Люлин” с лексуса си, не е платил 36 глоби и фишове от общо 56. Това стана ясно в Софийския районен съд, който остави 32-годишния мъж от село Хераково зад решетките. “Не съм чак за ареста”, обърна се към прокурора Миладинов и отрече да е бил надрусан зад волана. Служебната му адвокатка дори лансира версия, че колата на клиента й попаднала в дупка и заради нея изхвърчала върху паркираните коли. Книжката на Миладинов била взета веднага след катастрофата на 20 октомври. 32-годишният мъж се появи в съдебната зала със сив суитшърт, на чийто гръб пишеше на английски опасно. Съдът посочи, че тестът за наркотици е положителен и че обвиненият е вземал амфетамини и други опиати. “Вие нямате респект от държавните органи и от правовия ред”, каза съдията. Досегашните нарушения на задържания били за превишена скорост, шофиране без книжка и “Гражданска отговорност” и др. Миладинов каза, че работи като строител на свободна практика. Има шофьорска книжка от 2005 г. Решението на районния съд не е окончателно и то може да бъде обжалвано пред Софийския градски.", "date": "2018.10.23", "title": "Шофьорът, помел 6 коли в София, не си платил 36 от глобите"}
{"url": "https://www.24chasa.bg/novini/article/7116725", "text": "Европейският парламент единодушно осъди днес убийството на журналиста Джамал Кашоги в консулството на Саудитска Арабия в Истанбул на 2 октомври. Убедително мнозинство евродепутати повтори призива да бъде спрян износът на оръжие за Рияд, предава БТА. Престъплението срещу който и да било журналист, където и да е, е посегателство срещу свободата на изразяване и срещу нашите общества, срещу начина ни на живот и ценностите ни - срещу всеки от нас, заяви върховният представител на ЕС по външната политика и сигурността Федерика Могерини. Три седмици след събитията вече знаем, че Кашоги е бил убит в консулството, има задържани заподозрени, но още много подробности липсват, добави тя. Потвърждението от саудитските власти, че Кашоги е убит, е първа стъпка към истината, но представените досега обяснения оставят открити въпроси и повдигат съмнения. Призоваваме Рияд да даде отговори на основата на прозрачно и задълбочено разследване. Саудитските власти трябва да съобщят всичко, което знаят и да изправят виновниците пред съда, призова Могерини. Поискахме саудитските власти да работят тясно с турските си колеги. Разследването трябва да бъде водено не от геополитиката, а от истината. Отговорът на ЕС ще зависи от бъдещите действия на саудитските власти - те обещаха големи промени в страната и разследването ще покаже дали са поели в такава посока, допълни тя. Могерини отбеляза, че Кашоги неведнъж е бил канен от институциите на ЕС в дебати за Саудитска Арабия. Свободата на изразяване е в основата на нашите ценности и външната ни политика. Националните ни интереси никога не трябва да бъдат поставяни над свободата на словото, която е част от човешките права - без тях няма мир, свобода и човешко развитие, обобщи Могерини. Тя призова с твърдост и решимост ЕС да настоява за истината и въздаването на правосъдие по този случай. В последвалите изказвания на парламентарните групи Европейската народна партия изрази несъгласие с твърдението, че саудитският престолонаследник Мохамед бин Салман не е знаел за действията на специалния отряд в Истанбул. Демократичният свят ясно трябва да отхвърли подобно поведение, призова ЕНП. Социалистите и демократите заявиха, че убийство може би не е достатъчна дума да се опише извършеното в саудитското консулство в Истанбул. Те определиха случая като невиждано престъпление от Втората световна война насам. Обясненията са недостатъчни и невероятни, има нужда от общ и силен отговор, трябва да преразгледаме отношенията на Запада с Рияд, трябва да се преразгледа оръжейният износ, призоваха социалистите. Европейските консерватори и реформатори отбелязаха, че твърденията на турските власти се подкрепят от откриването на разчленените останки на Кашоги. Използването на мъчения преминава границите, прагматизмът на търговията поддържа отношенията с Рияд вече десетилетия, добавиха те. Групата на АЛДЕ призова за европейско действие, за да може виновните да понесат отговорност. ЕС трябваше да наложи ембарго на Рияд, трябва да бъде прекратен износът на системи за наблюдение на опозицията, призоваха либералите. Групата на Зелените оцени дадените досега от саудитските власти обяснения като недостатъчни. Убийството показва липсата на всякаква търпимост на саудитското управление към критика. ЕП многократно призова за забрана на търговията с оръжие с Рияд, посочиха те. Европейската обединена левица определи убийството на Кашоги като жестоко и хладнокръвно престъпление, което не е единичен случай. Саудитска Арабия иска да подкупи международната общност, трябва да бъде наложено ембарго, призова тази парламентарна група. От групата \"Европа на свободата и пряката демокрация\" определиха убийството като студен душ за онези, които очакваха Саудитска Арабия да поеме по нов път с Бин Салман начело. Много са неяснотите, но е ясно, че извършителите са разчитали на безнаказаност. Това не е отделен случай, а показва обичайни действия. Необходима е пълна забрана за износа на оръжие за Саудитска Арабия, добавиха от тази парламентарна сила. Групата \"Европа на народите и свободата\" осъди станалото, но призова да не бъдат забравяни нарушенията на човешките права в Китай и в Турция.", "date": "2018.10.23", "title": "Могерини: Призоваваме Рияд да даде още отговори по случая с Кашоги"}
{"url": "https://www.24chasa.bg/novini/article/7116726", "text": "Дали да бъде отменен институтът на запрещението за хората с ментални увреждания, какви да са мерките за подкрепа, гарантиращи, че лицата с увреждания ще получат необходимата подкрепа за упражняване на правата си самостоятелно, без заместване на волята им и каква да е регламентацията по отношение на упражняването на личните им права. Това са част от въпросите, които са поставени за обществено обсъждане в консултационния документ по отношение на бъдещия проект на Закона за физическите лица и мерките за подкрепа /ЗФЛМП/, който Министерството на правосъдието публикува на сайта си и на портала за обществени консултации http://www.strategy.bg/, съобщава правосъдното ведомство, цитирано от БТА. Проект на ЗФЛМП е бил одобрен от Министерския съвет през август 2016 г. след поредица от публични обсъждания и кръгли маси с участието на магистрати, народни представители, неправителствени организации на лица с интелектуални затруднения и психични проблеми, международни и български експерти в областта на правата на хората с увреждания и др.специалисти, припомнят от Министерството на правосъдието. В 43-то Народно събрание той е бил подкрепен на първо четене от Комисията по правни въпроси, Комисията по вероизповеданията и правата на човека, Комисията по регионална политика, благоустройство и местно самоуправление, Комисия по труда, социалната и демографската политика и Комисията по здравеопазването, но поради предсрочното прекратяване на пълномощията на 43-то Народно събрание той не бе внесен в пленарна зала. С оглед на предвидените в законопроекта множество изменения и допълнения в други нормативни актове, както и на измененията в Закона за нормативните актове, влезли в сила междувременно, е необходимо извършването на цялостна предварителна оценка на въздействието му. Задължителен елемент от нея са консултации със заинтересованите страни, които предхождат изготвянето на проекта, се посочва още в съобщението.", "date": "2018.10.23", "title": "Правосъдното министерство започва обществена консултация за закона за физическите лица"}
{"url": "https://www.24chasa.bg/novini/article/7116735", "text": "Солена вода на марсианската повърхност би могла да съдържа достатъчно количество кислород, за да позволи дишане на микроби и дори на прости организми, като сюнгерите, увериха учени, цитирани от Франс прес и БТА. Изследването им е базирано върху изчисления и климатични модели. \"Това променя изцяло разбиранията ни за минал или сегашен живот на Марс и за ролята на молекулата кислород в този процес\", заяви ръководителят на изследването Влада Стаменкович от Лабораторията за реактивни двигатели на НАСА. Поради изключително малкото съдържание на кислород в марсианската атмосфера учените са склонни да смятат, че на Червената планета няма среда с достатъчно кислород, за да позволи аеробно дишане. То е най-често срещаният вид дишане на Земята благодарение на фотосинтезата, която дава възможност на растенията \"да освободят\" кислород в атмосферата. Съществува и друга форма на клетъчно дишане, наречена анаеробна. На нашата планета тя е използвана от прокариотите, които живеят в лишена от кислород среда. Досега учените бяха концентрирали вниманието си върху възможен анаеробен живот на Марс. \"Констатирахме, че ако марсиански живот изобщо някога е съществувал или съществува сега, трябва да е свързан с достатъчно количество кислород, за да позволи дишане\", поясни Стаменкович. Учени от Калифорнийския технологичен институт и Лабораторията за реактивни двигатели на НАСА се поинтересували от перспективи, свързани с възможно наличие на саламура на Марс. Става въпрос за смес от вода и сол в големи концентрации, която може да понижи точката на замръзването й. Първо било изследвано какво количество кислород може да се разтвори в солена вода в условия, свързани с налягане, температури и химични реакции, които са характерни за въпросната марсианска саламура. След това бил използван климатичен модел, предсказващ налягането и температурите в отделни райони на Марс, за да се картографира разтворимостта на кислорода в солена вода на различни места на Червената планета. Освен това били изследвани климатичните промени на Марс през последните 20 милиона години. \"Показахме къде са най-подходящите места за откриване на разтворен кислород на планетата\", отбелязаха учените. Резултатите от изследването са публикувани в сп. \"Нейчър джинетикс\".", "date": "2018.10.23", "title": "Учени: Кислород в солена вода може да стимулира живота на Марс"}
{"url": "https://www.24chasa.bg/novini/article/7116746", "text": "Европейският съюз на може да се намесва с гласувания и заплахи, за да блокира избирането на парламенти или правителства, заяви днес в Букурещ италианският вътрешен министър Матео Салвини на съвместна пресконференция с румънския вътрешен министър Кармен Дан, предаде Аджерпрес, цитирана от БТА. Салвини заяви, че двете стани ще засилят сътрудничеството между полицейските сили и добави, че е поканил Кармен Дан в Рим, за да подготвят заедно румънско-италианско предложение за периода на румънското председателство на Съвета на ЕС по въпросите на миграцията и сигурността. \"Що се отнася до европейската тема, подчертах, че според мен и от гледна точка на италианското правителство ЕС не може да се намесва с гласувания и заплахи, за да блокира избори на парламенти и правителства\", посочи Салвини. По отношение на връзката, която неговата страна има с европейските лидери в Брюксел, Салвини заяви, че Италия би желала промяна на правилата за управление на нивото на ЕС. \"Не възнамеряваме да излизаме нито от еврозоната, нито ЕС. Имаме намерение да променим правилата за управление в Брюксел. Те нанасят вреди на Румъния и Италия. Искам една Европа, която прави малко неща, но добри, а не такава, която се занимава с всичко, но не прави нищо добре\", изтъкна италианският вътрешен министър. Във връзка със спора между Италия и Франция за управлението на миграцията Салвини заяви, че \"Италия спазва правилата, но някои други - не\". \"Цяло лято бях атакуван и обиждан, а после откриваме, че от месеци французите разтоварват в италианските гори посред нощ мигранти\", посочи министърът. Той подчерта, че френският президент Еманюел Макрон \"би трябвало първо да провери собствената си съвест, преди да атакува съседни страни, би трябвало той да покаже, че е добър, щедър и солидарен\". Италианският вътрешен министър добави, че броят на мигрантите, пристигащи през Средиземно море, е намалял от 110 000 души на 20 000 души, което означава \"с 90 000 по-малко хора, които рискуват да умрат, и една по-сигурна Европа\".", "date": "2018.10.23", "title": "Салвини: ЕС не може да се намесва, за да блокира избирането на правителства"}
{"url": "https://www.24chasa.bg/novini/article/7116785", "text": "Сърбия не иска и не се стреми да влезе в НАТО, отчитайки тежката история на страната, свързана с този военен блок, заяви днес председателката на сръбския парламент Мая Гойкович в реч пред руската Държавна дума, предаде ТАСС, цитирана от БТА. Гойкович каза, че в сложни геополитически условия на нестабилност сръбският парламент е приел решение за военен неутралитет и Сърбия желае сама да защитава своето небе и земя. Гойкович добави, че Сърбия няма желание за членство в НАТО, но остава открита за сътрудничество, а политиката на неутралитет й позволява да сътрудничи активно с всички партньори в региона и извън него в името на стабилността. Според едно проучване 62 процента от гражданите на Сърбия не са простили на НАТО за бомбардировките над бивша Югославия през 1999 г. и не биха приели извинения за тях, докато около една трета от анкетираните, главно млади хора, са готови да забравят миналото. Мнозинството от гражданите /84 процента/ са против членството на Сърбия в НАТО, при което повечето противници на членството живеят в Белград.", "date": "2018.10.23", "title": "Сърбия: Не искаме и не се стремим да влизаме в НАТО"}
{"url": "https://www.24chasa.bg/novini/article/7114890", "text": "Когато живях две години в Етиопия, често използвах един таксиметров шофьор. Казваше се Масреша. Караше стара тойота, но я поддържаше добре. Всеки ден я миеше и затова чужденците много го търсеха. Няколко пъти съм го чувала да отказва на клиент по телефона, въпреки че има време да го превози, докато чака мен. Един ден не се сдържах и го попитах защо го прави, след като очевидно парите от пропуснатия курс са му нужни. Баща е на три деца – едно в университет, второ в училище, а най-малкото току-що прохождаше. “Не ми трябва стрес. Искам, когато се върна вкъщи, главата да не ме боли и да мога да се радвам на семейството си”, отвърна той. А не мечтаеш ли да си купиш жилище, нова кола, продължих да разпитвам. “Кола – да, защото това е моят бизнес, но къща – не, защото за нея ще трябва да работя много, много и парите пак няма да ми стигнат да купя такъв дом, какъвто баща ми има в провинцията. Подобно на много млади етиопци и Масреша бе дошъл в Адис Абеба, за да търси работа. И макар етиопската столица да е превърната в строителна площадка, той не мисли да се впуска в тази лудост да изплаща апартамент с години. За него по-важно е семейството му да живее добре сега и децата му да се изучат. Масреша, както впрочем и много други етиопци, винаги е усмихнат и казва, че е щастлив човек. Тези дни си спомних за неговата житейска философия, докато четях едно изследване на швейцарската банка UBS. То показва, че дори високопоставени специалисти, живеещи в световни финансови столици, трудно могат да си купят собствен дом. Например за двустайно жилище от 60 квадратни метра недалеч от центъра на Хонконг а в Милано или Бостън – около 5. Освен това в много от привлекателните за квалифицираните имигранти градове възвръщаемостта на имотни инвестиции е твърде бавна. Ако все пак успееш да купиш такъв имот и ти се наложи да го напуснеш, защото получиш предложение за по-добра работа на друго място, Във френската столица това ще стане даже след 36 години. Експертите на UBS смятат, че подобно съотношение е изключително високо, и предупреждават, че на такива пазари е много вероятно цените на имотите рязко да паднат, особено ако лихвените проценти по кредитите се увеличат. Тревогата на банкерите се споделя и от местните власти, но в повечето случаи те имат твърде малко инструменти за намеса в свободния пазар. Хонконг например скоро е въвел данък заетост, за да насърчи строителните фирми и собствениците на имоти да ги продават колкото се може по-бързо. Причината е невероятният скок на цените на жилищата и продължаващото търсене. Само преди 10 години в Хонконг е можело да се купи дом с добра заплата след 12 години работа, а сега са необходими 22 години. Следващият град с най-раздути цени е Мюнхен. Там жилищата са поскъпнали двойно през последното десетилетие и тъй като има голямо търсене, наемите също са скочили с 9% за последната година. Според UBS има опасност от сгромолясване на имотния пазар в германския град, особено след като в него има и бум на строителство на нови жилища. В момента апартамент от 60 квадрата в Мюнхен може да се купи за 8 години и да се изплати чрез наеми за 35 години. София не е включена в класацията на швейцарската банка, но не е проблем да се направят подобни изчисления за нея на база предлагани оферти. Според тях средната цена на двустайните жилища е 862 евро. Следователно жилище от 60 квадрата излиза около 52 000 евро, или 104 000 лева. Средната заплата в столицата пък е 1509 лева. За да си купи човек с нея подобно сравнително малко жилище ще са му необходими 69 месечни възнаграждения, или близо 6 години труд. Ако обаче го вземе чрез ипотечен кредит, ще може да разчита най-много на 604 лева месечно за изплащане на имота, тъй като обикновено погасителните вноски са до 40% от дохода. При това положение ще са му необходими малко над 14 години за изплащане и то без в това да са включени дължимите лихви. Освен това при отпускане на жилищен кредит са необходими пари в наличност, които да са поне 20% от стойността на покупката, или в дадения случай около 20 хиляди лева. Другата лоша новина е, че трудно може да се намерят оферти за 60 квадрата на такава цена в добър квартал. Почти толкова години ще са необходими и за възвръщаемост на похарчените пари, ако жилището бъде дадено под наем, тъй като за двустаен апартамент в столицата се плащат около 600 лева на месец. Сметките на някои брокери показват същото. Според тях при малките жилища може да се очаква възвръщаемост между 6 и 8%, а при по-големите и луксозните - наполовина по-малка. и даже ни поставя на 7-а или 8-а позиция в различни класации на европейски страни, в които е добре да купиш имот с цел отдаване под наем. Основният въпрос е дали си струва да живееш толкова години с по-малки доходи, или просто да инвестираш като Масреша в бъдещето на децата си. За младите българи този избор е още по-труден, тъй като в народопсихологията ни е заложено да имаме собствен дом. Това явно е толкова силно, че сме готови да живеем на тясно, понякога по няколко поколения, но да не излизаме от гнездото. По данни на европейската статистическа служба Евростат 41% от българите обитават пренаселени жилища, а 15 на сто са в дом, който се споделя от повече от едно семейство. 60% от младите хора между 16 и 29 години живеят по този начин, докато 31% от жилищата в страната са необитаеми. За сравнение - средният процент за пренаселеност в ЕС е 17. Евростат обаче регистрира малка промяна – увеличават се хората у нас, които избират да живеят под наем, въпреки че доходите растат и лихвите по ипотечните кредити са ниски. През миналата година 17,1% са били на квартира при 13,1 на сто през 2010 г. В тази тенденция няма нищо лошо, защото на практика така се доближаваме до страни, на които традиционно се възхищаваме. В Швейцария например 56,6% от населението са наематели, в Германия – 48,1 на сто, а в Австрия – 44,3 процента. Във Великобритания, където 36,5% нямат собствен дом, младите хора вече предпочитат да влагат парите си в акции, облигации или биткойн вместо в имоти, съобщава в “Файненшъл таймс”. Вестникът се позовава на изследване, според което една пета от тях биха инвестирали в криптовалута. Толкова избират и просто да си държат парите в банка. Две трети са под наем, а половината от купилите жилище признават, че им се е наложило да се нанесат на по-неудобно място. 45 процента пък са пропуснали по-добри възможности за работа заради това. Нобеловият лауреат по икономика Робърт Шилер, който е участвал в изработването на индекс за цените на имотите в САЩ, съветва да не се инвестира в жилище, ако няма сигурност, че ще пребивавате на дадено място поне 10 години. А хората с ниски доходи и несигурна работа да помислят дали не е по-добре да живеят под наем. Шилер сравнява купуването на имот с отглеждането на малко дете. “Наистина ли искате да направите това? То е като да имате бебе. Постоянно ще се тревожите дали нещо няма да се счупи, дали няма да го нападнат термити или пък да има буря и да трябва да поправяте покрива след нея. Ще трябва да го боядисвате и поддържате”, обяснява той. Ако получите наследство, няма да имате дилема дали да си купите жилище, или да живеете под наем. Придобиването на имот е добра инвестиция за момента на фона на минималните лихви по депозитите. Малко хора обаче имат такава възможност, особено когато са млади. Обикновено те наследяват имоти и пари от родителите си след тяхната смърт, когато самите те вече са достатъчно зрели и са уредили по някакъв начин живота си. По същата причина не трябва да мислите много, ако спечелите доста пари и в момента не ви трябват за нещо по-стойностно. Купете си имот. Когато обаче е необходимо да се тегли ипотечен кредит, нещата са доста сериозни. На първо място трябва да сте наясно, че ще са ви необходими кеш между 15 и 25% от стойността на сделката. Те може да се осигурят и с потребителски заем, но максималният срок за връщането му е 10 години и лихвите са по-големи от тези по ипотеката. Това означава, че ще трябва да връщате всеки месец значителна сума, която със сигурност ще е по-висока от наема за аналогично жилище. Добре е да предвидите, че лихвите в бъдеще ще растат, както и че ще имате и допълнителни разходи. Такива са хонорар на брокера до 3% от сделката, нотариални такси и данъци. Някои банки искат и застраховка за купувания имот. Вероятно ще ви се наложат и ремонти, някои от които при наем се поемат от хазяина. Когато сте на квартира, допълнителните разходи са по-предвидими и малки. Обикновено ви трябват до два наема в аванс – един като депозит и между половин и един взема брокерът. Недостатък е, че винаги може да ви се наложи да напуснете дома си и да имате в най-добрия случай до три месеца, за да си намерите нов. Това е една от причините младите семейства, особено тези с деца, да търсят начин да си купят жилище.", "date": "2018.10.23", "title": "Струва ли си  да живееш с имот на шията"}
{"url": "https://www.24chasa.bg/novini/article/7116615", "text": "Китай заяви днес, че никога няма да приеме каквато и да е \"форма на изнудване\", след като американският президент Доналд Тръмп обвини Пекин, както и Москва, че продължават да разработват ядрени ракети със среден обсег, предаде Франс прес, цитирана от БТА.  Китай не е страна по съветско-американския договор от 1987 г. за ограничаване на този вид оръжия. Президентът Тръмп вчера съобщи, че САЩ ще продължат да разработват тези оръжия, освен ако Русия и Китай не приемат да спрат разработването им. \"Докато не се вразумят, ще продължим да ги разработваме\", заяви Тръмп пред журналисти в Белия дом. \"Това е заплаха за когото щете. И тя включва Китай, включва Русия, включва и всеки, който иска да играе тази игра\". \"Сега, когато САЩ искат едностранно да се оттеглят от договора, те започват да говорят по неподходящ начин на другите страни\", реагира днес говорителката на китайското външно министерство Хуа Чунин на редовен брифинг. \"Този подход, целящ прехвърляне на вината върху други, е напълно неоправдан и необоснован\", каза говорителката. \"Никога няма да приемем каквато и да било форма на изнудване\", подчерта Хуа. Договорът за премахване на ракетите със среден и малък обсег, подписан през 1987 г. от президентите Роналд Рейгън и Михаил Горбачов, доведе до ликвидирането на близо 2700 ядрени ракети с малък и среден обсег. Той сложи край на надпревара във въоръжаването, предизвикана от разполагането от страна на СССР през 80-те години на ракети СС-20 със среден обсег, които заплашваха Западна Европа. Тръмп не уточни дали може да се преговаря за нов договор, но в понеделник посочи, че САЩ ще продължат да разработват тези оръжия докато Русия и Китай не приемат да спрат собствените си разработки на такива ракети.", "date": "2018.10.23", "title": "Китай заяви, че не приема шантажа на САЩ с договора за ядрените ракети със среден обсег"}
{"url": "https://www.24chasa.bg/novini/article/7116628", "text": "Франция се опита миналата седмица да върне посред нощ непълнолетни мигранти в Италия, заяви днес италианският вътрешен министър Матео Салвини, цитиран от Франс прес. \"Франция се опита да върне в Италия непълнолетни имигранти: това стана на 18 октомври, към 22,30 часа, но ние блокирахме тези действия\", съобщи в социалните мрежи министърът от крайната десница. \"Потвърждавам, че на границата има постоянен патрул, потвърждавам също поканата в Рим към френския министър на вътрешните работи Кристоф Кастанер. Необходимо е да изясним окончателно тези случаи\", каза Салвини, цитиран от БТА.  Поел френското вътрешно министерство преди седмица, в събота Кастанер предложи среща на равнище местни власти за \"подобряване на сътрудничеството\". От десетина дни Салвини е повел кръстоносен поход срещу връщането на мигранти на френската граница. Той огласи няколко случая напоследък в района на италианското село Клавиере, при които френски жандармеристи и полицаи навлезли на италианска територия и докарали мигранти. От събота Салвини нареди италиански полицаи да охраняват границата при Клавиере - едно от местата, през които хиляди мигранти годишно се опитват да влязат във Франция. Мнозина биват връщани, често по няколко пъти. Според френското вътрешно министерство от януари насам имало над 45 000 процедури за връщане - при Вентимиля на крайбрежието или в планинските погранични райони, припомня АФП.", "date": "2018.10.23", "title": "Матео Салвини: Франция се опита да върне непълнолетни мигранти в Италия"}
{"url": "https://www.24chasa.bg/novini/article/7116637", "text": "Саудитският крал Салман и престолонаследникът Мохамед бин Салман приеха днес в кралския дворец в Рияд двама членове на семейството на убития журналист Джамал Кашоги, съобщи официалната саудитска информационна агенция СПА, цитирана от Франс прес. В двореца са били приети един от синовете на Кашоги - Салах, и един от братята му - Сахел. Кралят и принцът са изразили съболезнованията си на близките на журналиста, убит в саудитското консулство в Истанбул на 2 октомври, предаде БТА.  Саудитското правителство днес обяви, че на всички лица, замесени в убийството на Кашоги, ще бъде потърсена отговорност, \"без значение кои са\". \"Кралството предприе мерки, за да разкрие истината и да накаже лицата, които не са изпълнили задълженията си\", както и тези, \"пряко замесени\" в убийството, \"без значение кои са\", се казва в декларация, разпространена от СПА, след редовното седмично заседание на саудитското правителство. Декларацията беше огласена, малко след като турският президент Реджеп Ердоган призова предполагаемите убийци на Кашоги да бъдат изправени пред съда в Истанбул и изтъкна \"умишления\" характер на престъплението, в разрез с тезата, лансирана от Рияд през последните дни. \"Международната съвест няма да се успокои докато всички замесени - извършители и поръчители, не бъдат наказани\", обяви Ердоган.", "date": "2018.10.23", "title": "Саудитският крал прие двама роднини на Кашоги, изрази съболезнованията си"}
{"url": "https://www.24chasa.bg/novini/article/7116488", "text": "Учени от университета Вандербилт и Мичиганския технологичен университет в САЩ установиха вероятната причина за катастрофалното изригване на супервулкана Таупо в Нова Зеландия, съобщи Сайънс алърт, цитиран от БТА. Заключенията им са, че то се дължи на издигане на магма към повърхността в резултат на други, по-малки изригвания. Изригването на супервулкана Таупо, известно също като изригването Оруануи, станало преди 26 500 години. В резултат на катастрофата, която по скалата на вулканичната активност достигнала максималните 8 бала, били изхвърлени около 530 куб. км магма. Известно е, че преди 350 000 - 240 000 години имало 7 по-слаби изригвания на Таупо, които са можели да повлият върху силата на Оруануи. Вулканолози анализирали отлагания в цялата вулканична зона Таупо. Оказало се, че след всяко малко изригване, при което били изхвърлени около 50-150 куб. км магма, вулканичните отлагания се доближавали все повече до повърхността. Макар малките изригвания да намалявали вероятността от суперизригване, постепенното издигане на магмата допринесло за бъдещата активност на вулкана. Хилядолетия наред стопени скали попадали в малки магмени камери на по-малка дълбочина под повърхността, предизвиквайки слаби изригвания. В края на краищата се натрупало достатъчно количество магма, за да предизвика изригването Оруануи. По мнението на учените, резултатите от изследването ще допринесат да се определят условията за изригване на супервулкани, подобни на Йелоустоунската калдера.", "date": "2018.10.23", "title": "Откриха причината за катастрофалното изригване на вулкан в Нова Зеландия"}
{"url": "https://www.24chasa.bg/novini/article/7116487", "text": "Социалната мрежа Туитър блокира акаунта на американския предприемач и милиардер Илон Мъск. Причината за това била, че решили, че е пострадал при хакерска атака, съобщи \"Индипендънт\". Собственикът на \"Тесла\" и  Space X сподели в социалната мрежа, че акаунът му е бил временно заключен заради необичаен пост. Мъск е един от най-популярните потребители в Туитър. Той често споделя в социалната мрежа новини за компаниите си, както и личните си размишления.", "date": "2018.10.23", "title": "Туитър блокира акаунта на Илон Мъск, решили, че е хакнат"}
{"url": "https://www.24chasa.bg/novini/article/7116508", "text": "Областната дирекция на МВР в Ямбол започва кампания за превенция на агресията сред младите хора под наслов \"Спри агресията! Ти избираш!\", обяви на среща с младежи нейният директор старши комисар Генчо Иванов, цитиран от БТА.  Кампанията ще продължи три месеца. Целта е чрез плакати, видеоклипове и дискусии в училищата да насочи вниманието на младите хора към проявите на агресия, а също как да намерят помощ, ако станат жертви или свидетели на агресивно поведение. Инициативата ще се реализира с подкрепата на областната администрация, Регионалното управление на образованието, общинските комисии за борба с противообществените прояви на малолетни и непълнолетни и ръководствата на учебните заведения.", "date": "2018.10.23", "title": "Областната дирекция на МВР в Ямбол започва кампания срещу агресията сред младите хора"}
{"url": "https://www.24chasa.bg/novini/article/7116515", "text": "Продължава разпространението на Хепатит А в Ловешка област. От Регионалната здравна инспекция съобщават за още девет случая и с тях заразените стават над 50. Четири от новорегистрираните случаи са в Угърчин - тригодишно дете, посещаващо детска градина, 8-годишен ученик и двама възрастни - на 59 и 72 години, които са нерискови. Двама болни има в тетевенското село Български извор - ученик и 34-годишна жена. По един случай на заразен ученик е регистриран в селата Орешене, община Ябланица, и Петревене, община Луковит, както и 5-годишно дете в Тетевен.", "date": "2018.10.23", "title": "Увеличават се болните от Хепатит А в Ловешка област"}
{"url": "https://www.24chasa.bg/novini/article/7116497", "text": "Агент под прикритие е купил 4 пъти фалшиви банкноти от организатора на групата за производство на парите менте, която бе разбита от спецпрокуратурата и ГДБОП на 20 октомври. Тя била ръководена от 48-годишният Иван Тодоров, безработен пловдивчанин. Нейни членове били още 36-годишният служител в пловдивски фитнес Петър Манев, съгражданина му печатар Димитър Ангелов и руснака с български паспорт Александър Крихтин, собственик на хотел \"Кантилена\" в Слънчев бряг. Това стана ясно в специализирания съд, където 4-мата се явиха за определяне на мярката за неотклонение. Тодоров, който има присъда от 2006 г. за фалшиви пари,  но се води реабилитиран, и Крихтин били заловени в подземие на хотела, където имало печатарска машина и хиляди фалшиви долари и евро. Петър Манев, който работи на бар във фитнес, познавал от 11 години Тодоров като клиент в спортната зала. Според прокуратурата на 27 юли 2018 г. той получил от САЩ машина за топъл печат, която се използва за поставяне на холограми върху банкнотите. А 13 дни по-късно дъска, част от машината. Четвъртият участник в групата Ангелов, освен че е печатар по професия, предоставил и помещение в жилището си за складиране на фалшивите банкноти. В гаража му била открита и хартия за производство на парите, стана ясно в съдебната зала.  Между Тодоров и Крихтин имало две срещи - едната в ресторант в хотела, а втората - в гаража при залавянето им. Според прокуратурата Манев и Тодоров пласирали фалшиви банкноти и в Сърбия.  Самият служител във фитнес залата отрече това да е вярно, като по думите му той бил ходил само веднъж в Ниш на екскурзия с приятели. Манев обясни, че бил помолен от Тодоров да поръча машината от Съединените щати, тъй като говорел английски, имал дебитна карта и се справял добре със сайтовете за онлайн търговия. Тодоров му дал парите за поръчката, а повторната заявка за още една част се наложила, защото машината била развалена. Манев отрече да има общо с престъпната група за печатане на пари. Групата е била наблюдавана от началото на годината, като освен агент под прикритие били използвани и наблюдение, проследяване на кореспонденцията, по закона за електронните съобщения било установено разположението на джиесемите им, а така - установени и срещите помежду им. Съдът намери,че има достатъчно данни за обоснованото предположение, че четиримата са извършили престъпната дейност, за която ги обвиняват, и ги остави в ареста.", "date": "2018.10.23", "title": "Агент под прикритие \"заковал\" групата, печатала фалшиви пари, 4 пъти купил ментета"}
{"url": "https://www.24chasa.bg/novini/article/7116518", "text": "Отдел за разследване на престъпленията на магистратите в Румъния започна да работи от днес, съобщава агенция Медиафакс, цитирана от БТА. Създаването на тази структура към Главната прокуратура е предвидено в съдебната реформа на управляващата левоцентристка коалиция. Министърът на правосъдието Тудорел Тоадер заяви, че делата от Националната дирекция за борба с корупцията, по които са разследвани магистрати, ще бъдат прехвърлени към новата структура. За прокурор с изпълнителни функции в новия отдел е одобрена Адина Флоря, която бе предложена от министъра на правосъдието за нов главен прокурор на Националната дирекция за борба с корупцията (НДБК). Флоря заяви преди дни, че работата в този отдел не е резервен вариант за нея, в случай че кандидатурата й за поста в антикорупционната прокуратура не бъде одобрена от президента Клаус Йоханис. Тя каза, че ако държавният глава одобри нейната номинация, тя ще избере работата в НДБК. Главен прокурор на новия отдел е Флорена Стреки от Главната прокуратура. Зиаре съобщава още, че Флорена Стреки е предложила Адина Флоря за длъжността заместник главен прокурор на отдела.", "date": "2018.10.23", "title": "Отдел за разследване на престъпленията на магистратите откриха в Румъния"}
{"url": "https://www.24chasa.bg/novini/article/7116519", "text": "С проекта на Закона за държавния бюджет за 2019 г. се предлага изваждането на Националния институт по метеорология и хидрология (НИМХ) от структурата на БАН, заедно с всички материални активи и разчетените за дейността му финансови средства, и преминаването му към министъра на образованието и науката от 1 януари 2019 г. В проектобюджета за 2019 г. се посочва, че предложенията за промени в Закона за водите и Закона за чистотата на атмосферния въздух произтичат от предлаганото преобразуване на Националния институт по метеорология и хидрология от основно звено на Българската академия на науките в юридическо лице, чийто ръководител е разпоредител с бюджет към министъра на образованието и науката. За осигуряване на дейността на НИМХ като национална хидрометеорологична служба на Република България и задълженията, които има по Закона за водите и Закона за чистотата на атмосферния въздух, е необходимо по-специфично разпределяне и определяне на бюджетните средства за обезпечаване на научно-приложната, оперативната и експертна дейност на института, което прави невъзможно определянето на бюджета му по общите правила на БАН за разпределение, съобразно научните му резултати. Това налага изваждането му от структурата на БАН, заедно с всички материални активи и разчетените за дейността му финансови средства, и преминаването му към министъра на образованието и науката от 1 януари 2019 г. Запазването на статута на НИМХ на научна организация е важно, тъй като постигнатата с годините симбиоза на научната и оперативната му дейност следва да се запази и развие, се посочва в проектобюджета за 2019 г.", "date": "2018.10.23", "title": "Изваждат метеоролозите от БАН на 1 януари 2019 г."}
{"url": "https://www.24chasa.bg/novini/article/7116526", "text": "Асоциацията на френските и чуждестранните медии, акредитирани към Елисейския дворец, призова днес президента на Франция Еманюел Макрон да преразгледа решението си за затваряне на залата за журналисти в президентството, предаде Асошиейтед прес, цитирана от БТА.  Асоциацията каза, че закриването на залата за медии ще бъде \"решение в ущърб на свободата на журналистите да информират и работят\". Канцеларията на Макрон обяви по-рано тази година, че планира да премести журналистите на ново място извън Елисейския дворец с по-малък достъп до президентската дейност. Наскоро той също така направи промени в комуникационната си стратегия и екип. Това става в момент, когато популярността на Макрон намалява на фона на засилване на критиките срещу неговата политика. Социологически проучвания миналия месец показаха, че рейтингът му е достигнал рекордно ниско ниво от избирането му през май 2017 г.", "date": "2018.10.23", "title": "Медии във Франция призоваха Макрон да не затваря залата за журналисти в Елисейския дворец"}
{"url": "https://www.24chasa.bg/novini/article/7116534", "text": "Албанската обединена опозиция обяви, че скоро ще започне протести, чиято главна цел ще бъде сваляне на правителството на Еди Рама, предаде агенция МИА. Това съобщи в телевизионно предаване Петрит Васили, заместник-председател на третата по големина партия в страната Социалистическо движение за интеграция и координатор на парламентарната група на партията, предава БТА. Според Васили опозицията не поставя под въпрос участието си в местните избори през юни 2019 г., но има едно условие - избори без Рама на премиерския пост. Васили подчерта, че това условие може да се изпълни с всенародни протести, които ще започнат много скоро и под техния натиск правителството и Рама ще бъдат принудени да се оттеглят. \"Целта на протестите ще бъде неговото сваляне /на Рама/ и организиране на избори с друг премиер\", каза Васили. Лидерът на най-голямата опозиционна Демократическа партия Лулзим Баша преди няколко дни също заяви, че опозицията няма да се съгласи да участва в избори, докато Еди Рама е премиер. Той добави, че обединената опозиция се подготвя и за местни, и за парламентарни избори и той е убеден в победата й, защото \"на народа му е дошло до гуша от сегашната престъпна власт\".", "date": "2018.10.23", "title": "Албанската опозиция: Скоро започваме протести за сваляне на кабинета на Еди Рама"}
{"url": "https://www.24chasa.bg/novini/article/7116566", "text": "БМВ ще прибере обратно 1,6 милиона продадени автомобила заради технически проблеми, които могат да предизвикат дори пламването на колите. Става дума за продажби в цял свят. Това съобщи самият автоконцерн във вторник. Проблемни са автомобили, произведени между август 2010 и август 2017 година. Разследване на самата фирма е установило, че при тях има изтичане на газ от охлаждането, което при определени условия може да доведе дори до възпламеняване на автомобилите. БМВ вече веднъж обяви подобна акция през август, но тогава смяташе, че засегнати са само 480 000 автомобила. Сега броят им е увеличен на 1,6 милиона. Собствениците на такива коли трябва да се свържат с представителствата на БМВ за повече подробности.", "date": "2018.10.23", "title": "БМВ връща 1,6 млн. коли от цял свят, можело да пламнат"}
{"url": "https://www.24chasa.bg/novini/article/7116578", "text": "Подписахме искане утре първа точка в дневния ред на парламента да бъде изслушване на вицепремиера Валери Симеонов, съобщи председателят на БСП Корнелия Нинова, цитиран от БТА. Тя отбеляза, че в годините с премиера Бойко Борисов са били сериозни политически опоненти, но той е изглеждал като човек, който владее ситуацията и има всякакви механизми да овладява кризи. \"За първи път ми изглежда безсилен и безпомощен като премиер да реши проблема, вчера го прехвърли на Каракачанов, онзи ден на Волен Сидеров - това не е нито лидерско, нито премиерско\", коментира Корнелия Нинова. По думите й да се внушава, че цялата конструкция на правителството, цялото бъдеще на държавата виси на оставката на Валери Симеонов е израз на пълно безсилие. Корнелия Нинова обяви, че оттук нататък БСП започва стройна, бърза организация по подготовка за предсрочни избори, а \"Визия за България\" да се превърне в предизборна програма с конкретни ангажименти и ясни послания. Тя не се ангажира със срокове. \"Виждате колко е динамична ситуацията, как се променят позициите дори в управленската коалиция буквално с часове\", коментира Нинова. Лидерът на БСП коментира темата за оставката на вицепремиера Валери Симеонов на пресконференция след среща с Камарата на строителите в България.", "date": "2018.10.23", "title": "БСП иска изслушване на Валери Симеонов в парламента"}
{"url": "https://www.24chasa.bg/novini/article/7116575", "text": "И английската телевизия Скай нюз съобщи, че части от тялотона убития журналист Джамал Кашоги са открити. Анонимни източници на телевизията съобщават, че Кашоги е бил \"нарязан\" и лицето му \"обезобразено\". Според репортажа един от източниците твърди, че останките на Кашоги са открити в градината на дома на генералния консул на Саудитска Арабия.  Репортажът излезе след като турският президент Реджеп Тайип Ердоган каза, че тялото на Кашоги не е намерено и той изисква от саудитските власти да разкрият местонахождението си.", "date": "2018.10.23", "title": "И Скай нюз твърди, че парчета от Кашоги са намерени в кладенец"}
{"url": "https://www.24chasa.bg/novini/article/7116594", "text": "Това стана ясно след срещата му с другия зам. министър-председател от \"Обединени патриоти\" Красимир Каракачанов в Партийния дом, която продължи 2 часа. На нея не дойде третият съпредседател на малката коалиция Волен Сидеров, който бил обиден, че НФСБ вече не го припознават като лидер на депутатите от ОП, а ВМРО не е реагирало. \"Коалицията не е цяла, трябва да се стегнем и да работим\", призна Каракачанов на въпрос на \"24 часа\". Симеонов почти се извини - не е бил разбран правилно за децата с увреждания. Той имал очи и виждал, че са болни, но и се възмущавал, че майките им ги развеждали в студ и пек и викали \"убийци\" на възрастните хора с увреждания, включително на Минчо Коралски. ", "date": "2018.10.23", "title": "Симеонов остава, сега ще успокояват Сидеров (Видео)"}
{"url": "https://www.24chasa.bg/novini/article/7116595", "text": "Съветникът по националната сигурност на американския президент Доналд Тръмп Джон Болтън е използвал поредицата си срещи с представители на руските власти, за да изрази недоволство от политиката на Китай в икономическата и военната сфера, предаде агенция РИА Новости, цитирана от Ройтерс и БТА. Очаква се по-късно днес Болтън да има разговори с руския президент Владимир Путин, в които да обясни желанието на Тръмп да се оттегли от договора за ликвидиране на ракетите със среден и малък обсег. Едно от съображенията на Тръмп е, че Китай не влиза в обхвата на договора и е свободен да разработва и произвежда балистични и крилати ракети със среден обсег.", "date": "2018.10.23", "title": "Джон Болтън използвал срещите в Русия, за да изрази недоволство от Китай"}
{"url": "https://www.24chasa.bg/novini/article/7116605", "text": "Координирани полицейски операции на Интерпол в 116 държави доведоха до конфискуването на 500 тона незаконни фармацевтични продукти, достъпни по интернет. Сред тях има фалшиви лекарства срещу рак и болкоуспокояващи таблетки, както и незаконни спринцовки, съобщи днес международната полицейска организация, цитирана от Ройтерс и БТА. Базираната в Лион Международна организация на криминалната полиция уточни, че операцията с кодово име Пангея ХI е довела до залавянето на потенциално опасни фармацевтични продукти на стойност около 14 млн. долара. \"Като се концентрира върху доставките, манипулирани от организирани престъпни мрежи, операцията доведе до затварянето на 3671 интернет линкове, включително сайтове, страници в социални мрежи и онлайн търговски платформи\", посочи Интерпол. Незаконната търговия с лекарства по интернет и особено в т. нар. Тъмна мрежа, през последните години се разраства, въпреки че властите затварят големи сайтове за пазаруване, защото престъпните банди разнообразяват дейността си и търсят нови клиенти онлайн. Това е вторият голям удар по търговията с незаконни лекарства, извършен този месец от Интерпол.", "date": "2018.10.23", "title": "Интерпол залови 500 тона незаконни лекарства при спецакции в 16 държави"}
{"url": "https://www.24chasa.bg/novini/article/7116610", "text": "Полицейски екип от 40 души е извършил обиск във вила в турския окръг Ялова във връзка с изясняване на обстоятелствата около убийството на саудитския журналист Джамал Кашоги, съобщава електронното издание на в. \"Сабах\". Според непотвърдени информации претърсената триетажна постройка в района на град Термал в Ялова е лятна вила на един от групата саудитци, пристигнали в Турция в деня на изчезването на Кашоги, за които се подозира, че са замесени в убийството му и в отстраняването на трупа. Понастоящем във вилата под наем живее сирийско семейство. Районът на град Термал привлече вниманието поради факта, че за последно от там е бил засечен да минава микробусът, който превозвал саудитците от \"екипа екзекутори\", както са наричани те в турските медии. През последната седмица в този район се наблюдава засилена полицейска активност, отбелязва \"Сабах\". Саудитският журналист Джамал Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.23", "title": "40 полицаи обискираха вила в турски окръг заради случая \"Кашоги\""}
{"url": "https://www.24chasa.bg/novini/article/7116176", "text": "Постигнатото резултатно взаимодействие между българските и германските служби е доказано в практиката. Оценката споделиха по време на работна среща министър Младен Маринов с федералният министър на вътрешните работи Хорст Зеехофер, съобщиха от пресцентъра на МВР. В рамките на работната визита в Германия министър Младен Маринов проведе среща с Хорст Зеехофер, федерален министър на вътрешните работи. Двамата споделиха общата оценка за изградено работещо и резултатно сътрудничество в областта на вътрешните работи. Министър Маринов изказа искрената си благодарност към германските федерални и провинциални институции за професионалната работа и оказаното съдействие при задържането и екстрадицията на извършителя на тежкото криминално престъпление в Русе. Този случай още веднъж доказва ефективността на европейските инструменти за полицейско взаимодействие, както и постигнатото високо ниво на доверие между българските и германските колеги и на практика илюстрира приемственост, задълбоченост и резултатност във взаимодействието – отбеляза той. В хода на разговорите Младен Маринов припомни заложените основни приоритети по време на българското председателство в областта на вътрешните работи - сигурността на външните граници и противодействието на нелегалната миграция. Като пример за солидарността към страната ни посочи активното участие на Германия в съвместни операции на Фронтекс на българските граници. Той изрази категоричното си убеждение в необходимостта от прилагането на общ европейски подход към управлението на миграционните процеси и намирането на правилния баланс между отговорност и солидарност. В този смисъл бе изразена и единната позиция за продължаване на работата в три основни направления - по-ефективен контрол на външните граници, засилена външна дейност и реформа на системата за убежище. В българската делегация участва и директорът на Главна дирекция „Национална полиция“ главен комисар Христо Терзийски.", "date": "2018.10.23", "title": "Маринов в Германия: Взаимодействието с германските служби е доказано в практиката"}
{"url": "https://www.24chasa.bg/novini/article/7116173", "text": "Възрастна жена е с опасност за живота след пътнотранспортно произшествие в Добрич – съобщиха от полицията. На 22 октомври, около 11 ч., е получено съобщение за възникнало произшествие в град Добрич на 50 метра от кръстовището на ул. „Христо Ботев” и бул. „Добруджа”. На място е установено, че водач на лек автомобил „Фолксваген” с добричка регистрация, движейки се в посока центъра, е ударил 79-годишна жена, пресичаща пътното платно. Вследствие на инцидента, жената е настанена в болницата „Св. Анна” в град Варна с фрактура на долен крайник, с опасност за живота. Водачът на лекия автомобил - 34-годишен мъж от град Добрич, е с отрицателни проби за употреба на алкохол и наркотични вещества. По случая е образувано досъдебно производство.", "date": "2018.10.23", "title": "Кола удари 79-годишна жена в Добрич, тя е с опасност за живота"}
{"url": "https://www.24chasa.bg/novini/article/7116177", "text": "Кое налага НСО да пази \"бизнесмена\" Доган толкова години, след като той не е на публична длъжност. Това пита президента Румен Радев вицепремиерът Валери Симеонов през стената си във фейсбук. Това се случи непосредствено след извънредното му изявление в Министерски съвет малко след 13 ч днес, на което той избегна журналистически въпрос дали се страхува за своя живот. Преди 15 минути започна срещата на Симеонов с партньорите му в \"Обединените патриоти\" Красимир Каракачанов и Волен Сидеров, от която зависи оставането му в изпълнителната власт. \"Ако те двамата, и по специално Каракачанов ми поиска оставката, тръгвам си от правителството и се връщам в парламента\", заяви вчера по обед Симеонов пред \"24 часа\". Очаквайте, както досега, новините първо в \"24 часа\"!", "date": "2018.10.23", "title": "Валери Симеонов пита президента защо НСО пази Доган"}
{"url": "https://www.24chasa.bg/novini/article/7116193", "text": "Договорът от Преспа ще донесе стабилност на Балканите и ще намали турското влияние в региона. Това заяви бившият гръцки външен министър Никос Кодзиас, цитиран от „Катимерини“, съобщи  . \"Искаме ли най-близкият ни съсед да бъде под влиянието и контрола на трети сили, като Турция? Разделен между България и Албания? Или искаме да имаме стабилност на Балканите в сегашните им границите и нарастващо влияние на нашата страна в региона, за да можем да се съюзяваме с тях срещу дестабилизиращите сили?\", попита Кодзиас на събитие, организирано от политическото движение Прато, което той е основал. Кодзиас заяви, че Преспанският договор позволява на Гърция да си възвърне името „Македония“. \"Сега е време да загърбим враждите и свадите и да правим всичко възможно, за да осигурим мира в региона\", каза още Кодзияс, предаде агенция МИА. „По света БЮРМ не се нарича БЮРМ, а Македония. И ако сте прочели вестниците след гласуването в събота, те пишат, че страната е сменила името си от Македония на Северна Македония. Ние си върнахме името“, каза той. Прочети повече Бившият министър допълни, че правителството на Алексис Ципрас в Атина е направило крачка назад от тази посока.", "date": "2018.10.23", "title": "Кодзиас: Искаме ли Македония поделена между България и Албания?"}
{"url": "https://www.24chasa.bg/novini/article/7116219", "text": "От началото на годината служители на митницата в Русе са конфискувани над 250 кг нелегален тютюн. Това съобщиха от митницата в крайдунавския град.  За незаконно държане, пренасяне и разпространение на нелегалната акцизна стока са образувани четири дознания и са съставени 21 акта. При последния случай служителите на митницата в Русе са задържали близо 30 кг тютюн в дома на мъж от разградско село, който пазарувал по обяви в интернет. Нелегалната стока без български акцизен бандерол била в три пощенски пратки по десет килограма всяка. Мъжът признал, че си поръчвал тютюн от обяви в интернет.", "date": "2018.10.23", "title": "Повече от четвърт тон нелегален тютюн са задържали митничари от Русе през годината"}
{"url": "https://www.24chasa.bg/novini/article/7116143", "text": "Пътният полицай Георги Шаламанов стана голмайстор на благотворителния футболен турнир \"Емил Шарков\" в памет на загиналия командос. Най-добър вратар е Данаил Данаилов от ДАТО (службата, която подслушва и проследява). Призът за спортсменство грабнаха колегите на Шарков от отряда да баретите. Първенец е отборът на ДАТО, който побеждава пътните полицаи на финала с 1:0. Трети са от Областната дирекция на МВР. Наградите връчиха зам.-министърът на вътрешните работи Стефан Балабанов, ректорът на Академията на МВР доц. Неделчо Стойчев, съпругата на Емил Шарков Милена. Тя благодари на ръководството на МВР за подкрепата. Фондация \"Емил Шарков\" има много инициативи за децата на полицаи, загинали при изпълнение на служебния си дълг. Турнирът, организиран съвместно със Спортната асоциация на МВР също е с тази цел. Това е четвъртото издание на състезанието, където участват отбори по футбол от службите за сигурност.", "date": "2018.10.23", "title": "Зам.-министър Балабанов награди победителите в турнира \"Емил Шарков\" (Снимки)"}
{"url": "https://www.24chasa.bg/novini/article/7116226", "text": "При средна цена 82.32 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /24 октомври/. Средната цена на пиковата енергия /9.00-20.00 ч./ e 98.74 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 65.90 лв. за мегаватчас. Най-ниската цена в рамките на днешната сесия, при утрешен ден на доставка, е 44.06 лв. за мегаватчас, достигната за 3.00 ч. и 4.00 ч., а най-високата е 106.48 лв. за мегаватчас - за 15.00 часа. Данните от БНЕБ показват, че са продадени общо 18 055.00 мегаватчаса електроенергия. Енергийната борса вчера затвори при средна цена 139.99 лв. за мегаватчас. В сегмента \"пазар в рамките на деня\" за днес, 23 октомври, БНЕБ отчита до момента общ търгуван обем от 1,123.70 MWh.", "date": "2018.10.23", "title": "Енергийната борса затвори при средна цена 82.32 лева за мегаватчас"}
{"url": "https://www.24chasa.bg/novini/article/7116220", "text": "Чернокожият британски гражданин Леон Кофи е станал жертва на тежък побой от страна на футболни хулигани вечерта след края на мача ЦСКА - „Левски“ в София на 29 септември, съобщиха от БХК, които поеха защитата му. Кофи, който работи като търговски представител в българския офис на международна компания, е нападнат пред сградата на министерството на вътрешните работи, докато се прибира към дома си заедно с двама свои колеги. На ъгъла на улиците „6-ти септември“ и „Ген. Паренсов“ пострадалият и придружителите му засичат група, чиито отличителни символи предполагат, че са на агитката на футболния клуб „Левски“. Щом тримата биват забелязани от хулиганите, от тълпата се отделя група от приблизително 50 души, които се насочват към Кофи. Първият от достигналите до него нападатели е бил с маска. Той поваля жертвата на земята, след което групата започва да нанася многократни удари върху всички части на тялото му. Докато го ритали на земята, нападателите имитирали маймунски звуци. Свидетели на нападението, освен придружителите на жертвата, са и полицаи, които са били в непосредствена близост по време на побоя. Кофи изпада в безсъзнание. След като се съвзема, пострадалият е откаран в две поредни болници, където и на него, и на колегите му е заявено, че той е добре и му е отказан прием. Приет е едва в третата болница – \"Пирогов“. След претърпяна операция и над двуседмичен престой в неврохирургията на болницата Кофи се възстановява от преживяното. По случая е образувано досъдебно производство. ", "date": "2018.10.23", "title": "Фенове на \"Левски\" пребили чернокож британец пред сградата на МВР в София"}
{"url": "https://www.24chasa.bg/novini/article/7116232", "text": "Хванаха крадеца на касичка с 1500 лева след проведени мероприятия от служители на Районното управление на МВР- Балчик – съобщават оттам. Задържан е криминално проявен 25- годишен мъж от град Балчик. Установено е, че той е откраднал касичка с около 1 500 лева от заведение в морския град. Кражбата е извършена на 4 септември т.г. Извършителят на деянието е възстановил нанесените материални щети- добавят от полицията. Той е привлечен в качеството му на обвиняем. Материалите са докладвани в Районната прокуратура-Балчик.", "date": "2018.10.23", "title": "Крадец от Балчик върна задигнати от него 1 500 лева"}
{"url": "https://www.24chasa.bg/novini/article/7116246", "text": "На 23 октомври в гр. Джухай, провинция Гуандун, председателят на КНР Си Дзинпин участва в церемонията по откриването на моста Хонконг-Джухай-Макао. Със своите 55 км той е най-дългият морски мост в света, чието строителство продължи 15 години, предаде  Той е съвместно изграден от провинция Гуандун, Хонконг и Макао и е важна транспортна инфраструктура в района. Това е първата наземна връзка между гр. Джухай, Макао и Хонконг. Благодарение на него пътуването с автомобил от Хонконг до гр. Джухай и Макао бе съкратено до 45 минути от предишните 3 часа. С пускането в действие на моста икономиката в района ще се развива с по-бързи темпове. Както каза главният му дизайнер Мън Фанчао, той окончателно ще промени обществото, икономическата структура и транспорта в региона и благодарение на него жителите ще започнат нов живот. Той ще донесе трилиони юана икономически изгоди. При строежа на моста са използвани много нови материали, технологии и оборудване, а патентите са над 400 като в много области са попълнени технологичните празноти. Генералният инженер в отдела, който отговаря за управлението на моста, Су Цюанкъ коментира, че по време на строежа са били изправени пред световни предизвикателства и благодарение на иновациите и подкрепата на технологиите са преодолели много трудности. Мостът е устойчив на тайфуни от 16 степен и земетресения от 7 степен по скалата на Рихтер. Продължителността му на използване е 120 години. Мостът постави и редица рекорди, например на най-големия по размери стоманен мост, на най-дългия морски тунел и най-големите в света изкуствени острови. Мостът е доказателство за китайските иновации. Ден преди откриването му председателят Си Дзинпин посети гр. Джухай и заяви, че преработващата промишленост е ключ за реалната икономика, а най-важното в нея са иновациите. За овладяването на основните технологии са необходими собствени иновации, подчерта той.", "date": "2018.10.23", "title": "Мостът Хонконг-Джухай-Макао - поредният плод на китайските иновации"}
{"url": "https://www.24chasa.bg/novini/article/7116243", "text": "Президентите на Русия и Турция Владимир Путин и Реджеп Тайип Ердоган ще имат отделна двустранна среща в рамките на срещата на върха Русия - Турция - Франция - Германия, посветена на Сирия, която ще се състои в Истанбул. Това съобщи Андрей Буравов, представител на руското министерство на външните работи, цитиран от ТАСС и БТА. Четиристранната среща на върха за Сирия ще се състои на 27 октомври. По думите на Буравов политическият диалог между Анкара и Москва в момента е на високо ниво. Това потвърждава най-вече активната динамика на общуване между лидерите на нашите страни, каза дипломатът. Въпреки постоянните контакти нашите лидери винаги имат какво да обсъждат. И това допринася за развитието на руско-турските отношения, отбеляза Буравов. Той обърна внимание и на реализирането на важни стратегически проекти в сферата на енергетиката. На първо място това е строителството на първата АЕЦ в Турция по руски проект. Поставена е амбициозна задача - първият блок на атомната електроцентрала да бъде завършен през 2023 г. Предприемат се всички необходими усилия за реализацията му, каза Буравов.", "date": "2018.10.23", "title": "Ердоган и Путин ще имат отделна среща за Сирия в събота"}
{"url": "https://www.24chasa.bg/novini/article/7115860", "text": "24 октомври ще е Ден на молитва за децата с увреждания с решение на Светия синод. Митрополитите са гласували това единодушно по молба на преподавателката по религия Милена Йоцова. Денят ще бъде вписан в месецослова на Българската православна църква. Тогава се отбелязва празника на иконата на Св. Богородица \"Всех скорбящих радост\". От 9 ч. в сряда в столичния храм \"Покров Богородичен\" зад хотел \"Родина\" ще бъде отслужена архиерейска света литургия, възглавена от Белоградчишкия епископ Поликарп. След светата литургия пред иконата на Св. Богородица \"Всех скорбящих радост\" ще бъде отслужен и молебен за децата с увреждания и техните семейства.", "date": "2018.10.23", "title": "Св. Синод реши: 24 октомври ще е Ден на молитва за децата с увреждания"}
{"url": "https://www.24chasa.bg/novini/article/7116254", "text": "От началото на годината досега Испания е приела повече мигранти през Средиземно море, отколкото през последните три години, взети заедно, съобщи Международната организация по миграцията, цитирана от Асошиейтед прес и БТА. По данни на агенцията на ООН 45 145 мъже, жени и деца са влезли в Испания по западния Средиземноморски маршрут до 21 октомври. Това е почти половината от над 94-те хиляди мигранти, които тази година са влезли в Европа по море от Северна Африка, след като страните от Източното Средиземноморие предприеха кампания срещу миграцията, отбелязва Асошиейтед прес. Общият брой на пристигналите тази година значително е намалял в сравнение с предишните години, допълва агенцията. До същата дата миналата година са регистрирани 147 000 пристигнали, а през 2016 г. - малко над 324 000. Средиземно море продължава да е смъртоносен маршрут за мигрантите, които се опитват да влязат в Европа нелегално - регистрирани са 1857 загинали от началото на годината.", "date": "2018.10.23", "title": "ООН: Над 45 00 мигранти са влезли в Испания по море тази година"}
{"url": "https://www.24chasa.bg/novini/article/7114643", "text": "От 16 октомври 2018 г. подпомагането в лозаро-винарския сектор в страната се извършва по нова тематична програма. Тя е разделена на четири мерки - “Преструктуриране и конверсия на лозя”, “Популяризиране в трети държави”, “Инвестиции в предприятия”, “Застраховане на реколта”. По мерките могат да кандидатстват производители, които са физически или юридически лица, или група или организация на физически или юридически лица, вписани в лозарския регистър. Те не трябва да имат задължения, освен ако не са допуснати отстрочени към фонд “Земеделие”, както и към държавата. Не трябва и да са в производство по ликвидация или с влязла в сила присъда. Заложена е възможността финансовата помощ да се предоставя и авансово. Единствено по мярка “Застраховане на реколтата” помощта ще се изплаща без възможност за аванс. Уредени са сроковете и условията за извършване на проверки на място преди окончателното плащане, резултатите от които са показател при изчисляването на сумата за получаване от бенефициента. Оценката на въздействието показва, че потенциално заинтересовани страни от приемането на наредбата са производители на винени сортове грозде, дружества и организации, които популяризират вина на пазарите на трети държави, предприятия, произвеждащи вина, и лица, стопанисващи площи, засадени с винени сортове лозя. Очакваният брой на бенефициентите по мярка “Преструктуриране и конверсия на лозя” са 250 производители, по мярка “Популяризиране в трети държави” - 10 дружества и организации, по мярка “Инвестиции в предприятията - 60 винопроизводители, по мярка “Застраховане на реколтата” - 260 земеделски стопани.  Всякакъв вид форми на реклама на българските вина са предвидени по мярката “Популяризиране на пазарите на трети държави”. Ще се покриват разходи за материали като ключодържатели, USB стикове, химикали и др. При рекламни кампании ще се покриват разходи за режисура, персонал, изработка на клипове, които може да са до три с максимална продължителност 30 секунди, както и за закупуване на домейн или дизайн на уебсайт. Кандидатите може да посочат и, че желаят да отпачат реклама, да инвестират в дизайн. Производителите ще могат да се включват и в изложения, да организират дегустации в магазини. Бюджет има за срещи с вносители, дистрибутори, както и организиране на кулинарни училища. За всеки заявен разход кандидатът ще трябва да предостави поне три независими оферти. Няма да се покриват разходи за банкови такси или застраховки, създаване на търговска марка и др. Кандидатите може да са търговски дружества или организации и асоциации на производители, държавни органи и институции. Максималният размер на финансовата помощ е до 50%. За един проект ще се дават до 1 млн. лв., ако е подаден от търговско дружество, и до 4 млн. лв. за останалите кандидати. До 1,5 млн. евро може да получи производител по мярката “Инвестиции в предприятията”. По нея се допуска покупка или вземане на лизинг на машини или софтуер, не е разрешено оборудването да е втора употреба. Те трябва да са предназначени за преработка на грозде, контрол на ферментацията, обработка на вино и гроздова мъст. Оборудването може да послужи за контрол на температурата, преместване на виното в избените помещения, прилагане на технология, свързана с пенливи вина, бутилиране, етикетиране, опаковане. Стопаните ще могат да инвестират в управление на отпадните води, инфраструктура на избата, съхранение, смесване, грижа и стареене на виното, бъчви и резервоари. Ще се признават и разходи за хонорари на инженери и консултанти, предпроектни проучвания, придобиване на патентни права и лицензи и др. Тези разходи не трябва надхвърлят 4% от всички. Бюджетът не предвижда покриване на разходи за развитие на нови продукти, процеси и технологии, свързани с лозаро-винарски продукти. Максималният размер на финансовата помощ е до 50% от стойността на разходите за микро-, малки и средни предприятия. До 25% е таванът за предприятия с по-малко от 750 служители или с оборот, по-малък от 200 млн. евро. До 15% е за тези с над 750 служители или с оборот над 200 милиона евро. Максималната стойност на един проект не може да надвишава 600 000 евро. Максималният за един кандидат е 1 500 000 евро. Допуска се предоставяне на авансово плащане до 80% от договорираната финансова помощ.  Стопаните ще получават средства, за да застраховат реколтата срещу слана, буря, градушка, проливни дъждове, заледяване или суша, които унищожават повече от 30% от средния добив. Той се изчислява на базата на предходния тригодишен период, като се изключат най-високата и най-ниската стойност. Това предвижда мярка “Застраховане на реколтата”. Кандидатите трябва да са вписани като гроздопроизводители и да са застраховали реколтата за един или няколко риска. Освен неблагоприятни климатични условия такива може да са животни, които причиняват щети, или пък болести по растенията или нашествия от вредители. 80% е таванът от разходите за премии срещу загуби, причинени от неблагоприятни климатични условия. 50% е прагът за подпомагане на застраховани лозя, по които са нанесени щети от болести или животни, толкова е подпомагането, ако стопанин търпи загуби например заради болест и неблагоприятен климат. По мярка “Преструктуриране и конверсия на лозя” ще се подпомагат смяна на сортове, засаждане, преместване на лозови растения и други. Средства ще се отпускат за изграждане на конструкции - подпорни или за нови насаждения, или смяната им. За подобряването на техниките за управление на лозята стопаните ще могат да изграждат и подземни колектори за дренаж, шахти и канали за отводняване, както и автоматизирани системи за капково напояване. Максималният срок за изпълнение на изброените дейности е до края на втората винарска година, следваща годината на сключване на договора за предоставяне на финансова помощ между одобрения кандидат и фонд “Земеделие”. Недопустими за подпомагане са презасаждане на лозарски парцел със същия винен сорт при същите или различни разстояния на засаждане, представляващи обичайно обновление на лозята, които са приключили естествения си жизнен цикъл. Средства няма да се отпускат и за защита от щети, нанесени от диви животни, поставяне на предпазни мрежи срещу градушки, стени срещу вятър, както и изграждане на пътища в лозовото насаждение или водещи до него. Бюджет не е предвиден и за подмладяване на лозовите насаждения и попълване на празни места от пропаднали растения с нов посадъчен материал. Финансова помощ няма да се предоставя за разходи по закупуване на оборудване и съоръжения втора употреба, ДДС, лизинг, оперативни разходи, включително разходи за поддръжка, наеми, застраховки, банкови такси и други. До 75% от разходите за дейности по мярката ще се покриват с програмни средства. Един кандидат може да получи до 3 млн. лв. за проектите си, а за целия период на националната програма - до 6 млн. лв.", "date": "2018.10.23", "title": "Плащат и авансово помощ за винарите"}
{"url": "https://www.24chasa.bg/novini/article/7116298", "text": "Ръководителят на Европейския механизъм за стабилност Клаус Реглинг заяви, че \"въпреки че има финансови възможности тази година, те няма да са достатъчно големи, за да не бъде приложено изобщо договореното намаление на пенсиите\", съобщава \"Катимерини\", цитиран от БТА. Реглинг остави отворена възможността намалението на пенсиите да бъде по-малко от договореното. По отношение на излизането на Гърция на международните финансови пазари, Реглинг заяви, че още две години Гърция няма да има необходимост да предприеме такава стъпка и може да изчака развитията на пазарите.", "date": "2018.10.23", "title": "Намалението на пенсиите в Гърция не може да бъде избегнато"}
{"url": "https://www.24chasa.bg/novini/article/7116308", "text": "Депутатите в македонския парламент постъпиха против волята на народа, като гласуваха за започване на процедура за внасяне на поправки в конституцията съгласно Преспанското споразумение с Гърция, заяви президентът Георге Иванов в обръщение към нацията, предаде ТАСС, цитирана от БТА. Иванов подчерта, че на референдума на 30 септември с неучастието си в гласуването народът ясно е заявил позицията си срещу \"прибързаните, наложени и пагубни решения\", взети без предварително постигане на национален консенсус. \"На референдума македонският народ изрази суверенната си воля и недвусмислено се отказа от Преспанското споразумение\", заяви Иванов. На 17 юни външните министри на Република Македония и Гърция подписаха край Преспанското езеро споразумение, с което Република Македония се преименува на Република Северна Македония. С това споразумение се решава дългогодишният спор за името и се открива пътят за интеграция на Република Македония в Европейския съюз и НАТО. На 30 септември бе свикан референдум с консултативен характер, на който гласуваха едва 36,91 процента от гражданите с право на глас. Въпреки това след четиридневни дебати парламентът гласува с мнозинство от две трети предложението на правителството да се пристъпи към внасяне на поправки в конституцията, произтичащи от Преспанското споразумение.", "date": "2018.10.23", "title": "Македонският президент: Депутатите постъпиха против волята на народа"}
{"url": "https://www.24chasa.bg/novini/article/7115889", "text": "Турският президент Реджеп Тайип Ердоган заяви днес, че убийството на саудитския журналист Джамал Кашоги е било планирано дни преди смъртта му, предадоха Асошиейтед прес и Анадолската агенция. Ердоган говори в парламента пред депутати от неговата Партия на справедливостта и развитието, предаде БТА. По думите на турския президент записи от камери за видеонаблюдение показват, че Кашоги не е напуснал сградата на консулството на Саудитска Арабия в Истанбул. Турският президент посочи, че камерите в консулството са били отстранени. По думите му саудитски екип от трима души е пристигнал в Истанбул дни преди убийството на Кашоги, а екип от 15 саудитски представители е влязъл в консулството в деня на убийството. Ердоган каза, че саудитският екип е посетил гора в Истанбул и Ялова. Турският президент посочи, че арестът на 18 души в Саудитска Арабия във връзка с убийството на Кашоги съвпада с информацията, с която разполага турското разузнаване. По думите на Ердоган доказателствата сочат, че Кашоги е бил убит по жесток начин. Той зададе въпроса защо до момента тялото на журналиста не е намерено. Той посочи още, че не е удовлетворен от твърденията на Саудитска Арабия, че някои служители от разузнаването й са убили журналиста Джамал Кашоги и отправи призив заподозрените да бъдат съдени в Истанбул. Ердоган каза, че не се съмнява в искреността на саудитския крал Салман. Саудитският журналист Джамал Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.23", "title": "Ердоган: Кашоги е убит по жесток начин, убийството е планирано дни по-рано (Видео)"}
{"url": "https://www.24chasa.bg/novini/article/7115900", "text": "Сан Франциско е градът на новите технологии, но и на изпражненията по улиците, било то кучешки или човешки. Предприемчив обитател на града е съчетал тези два аспекта в необичайно мобилно приложение, което локализира кучешките и човешките екскременти по улиците и подава сигнал до общинските служби, за да дойдат и да ги почистят, предаде Франс прес, цитирана от БТА. Приложението носи име, което пародира името на социалната мрежа Снапчат, само че то се казва Снапкрап (от английското Snapcrap, което в буквален превод означава \"снимай екскремента\"). Създател на приложението е Шон Милър. Той казва, че идеята му хрумнала, тъй като му писнало да заобикаля ежедневно кучешки и човешки изпражнения по улиците на града. Според него приложението му е просто. То автоматично геолокализира екскремента и подава сигнал в общинската служба на телефон 311. Инициативата илюстрира един голям проблем на Сан Франциско, град с 900 000 жители, в който цените на жилищата и на наемите скочиха, заради развитието на технологичния сектор, привличащ все повече хора. Заради тези високите цени много хора се оказаха бездомници и живеят на улицата. Някои квартали са изключително мръсни именно заради бездомниците в тях, които нямат друг избор освен да се облекчават на улицата. Градските власти дори създадоха специален отряд, който да чисти изпражненията от улиците на квартала Тендърлойн, в който живеят почти половината бездомници в Сан Франциско. Отрядът обаче е малък и наброява пет човека, които трудно се справят с разрастващия се негативен феномен.", "date": "2018.10.23", "title": "Жител на Сан Франциско създаде\nмобилно приложение за екскременти по улиците"}
{"url": "https://www.24chasa.bg/novini/article/7115907", "text": "Египет е сред стабилните търговски партньори на България в района на Близкия изток и Африканския континент. От взаимен интерес е да работим за още по-голямо активизиране на двустранния диалог в търговско-икономическата област. Това заяви министър-председателят Бойко Борисов по време на срещата си в Кайро с президента на Арабска република Египет Абдел Фаттах Ас-Сиси, съобщиха от пресцентъра на Министерски съвет Премиерът Борисов изтъкна, че стокообменът между България и Египет бележи устойчива тенденция към нарастване, като за миналата година е надвишил 1 млрд. щ.д. Същевременно според българския министър-председател е налице все още неизползван потенциал и страната ни полага усилия за допълнително стимулиране на сътрудничеството. Премиерът Борисов отбеляза необходимостта от набелязване на стъпки, така че да се оползотворят възможностите за разширяване на инвестициите. По думите му би било добре да се обмисли подновяването на дейността на Смесената комисия за икономическо, научно и техническо сътрудничество. Министър-председателят акцентира върху енергетиката като друга сфера, в която страната ни има желание диалогът да се задълбочи. Премиерът Борисов посочи, че за България Египет е потенциален доставчик на природен газ и имаме интерес да се включим в газовия проект между Египет, Гърция и Кипър. Задълбочаване на двустранното сътрудничество би могло да се търси и по линия на земеделието, транспорта и туризма. Премиерът отбеляза също, че България разглежда Египет като държава с ключова роля за постигането на стабилност в региона на Близкия изток и Африка – проблематика, която по думите на Борисов има отношение както към българската национална сигурност, така и към процесите в Европа. Министър-председателят каза още, че борбата с тероризма, екстремизма и радикализацията е обща кауза за България и Египет. Добави, че страната ни е заинтересована от развитието на двустранните връзки в сферата на правоприлагането, контра-тероризма, борбата срещу трансграничната организирана престъпност и трафика на хора. Министър-председателят Бойко Борисов благодари за гостоприемството. Изрази също така увереност, че след срещата с президента на Египет в рамките на 73-ата сесия на ОС ООН през миналия месец и след настоящата визита в Кайро, конструктивният диалог ще продължи и занапред по значими за двете страни теми от двустранен и регионален характер.", "date": "2018.10.23", "title": "Борисов се срещна с египетския президент Абдел Фатах Сиси (Снимки)"}
{"url": "https://www.24chasa.bg/novini/article/7115945", "text": "Пиян мъж, изпотрошил страничните огледала на 13 автомобила, е бил задържан във Велинград, съобщиха от полицията. Вандалският акт бил извършен във вторник през нощта на различни улици в курортния град. 34-годишният Георги Рашков изпил голямо количество алкохол, вследствие на което последвал бурен семеен скандал. Превъзбуден от кавгата мъжът излязъл от дома си и започнал да излива агресията си върху паркираните на улицата автомобили. С удари с ръце той успял да потрошил страничните огледала на 13 леки коли и джипове, собственост на местни жители. Пристигналите по сигнал полицейски екипи задържали среднощният вандал на местопрестъплението. Той е криминално проявен и ще бъде съден по бързата процедура.", "date": "2018.10.23", "title": "Пиян потроши огледалата на 13 автомобила във Велинград"}
{"url": "https://www.24chasa.bg/novini/article/7115955", "text": "\"Ако сегашната политическа класа, в рамките на сегашната конституция е неспособна да решава проблемите, българите могат да потърсят и конституционна промяна, а тя може да придобие различна форма и ще зависи от гражданите\".  Това каза президентът Румен Радев на среща със студенти от пловдивския университет \"Паисий Хилендарски\", запитан дали е дошло времето за президентска република. Той каза също и че би подкрепил всяко политическо движение, което работи за възстановяването на демократическите принципи и модернизацията на България в отговор на въпрос дали ще създава партия. \"България не само заседна на дъното на Европа, но значително изостана от бившите социалистически държави\", допълни Радев в лекцията си. Според него по ключови показатели като доходи, бедност, корупция, престъпност, неравенство и свобода на словото се нареждаме до страни \"от субсахарска Африка\" и все по-трудно се вписваме в европейския пейзаж. \"На практика България проигра голяма част от възможностите, които предлага членството в ЕС\", подчерта президентът. В лекцията си Румен Радев засегна два модела на институции. Едните са с широко участие на гражданите в тях, а другите - изключващи ги. По думите му при първите е налице просперитет, ефективна организация на труда и забогатяване на хората, а при вторите - упадък, бедност, слаба държава и източване на публични средства. \"Сами може да прецените къде е страната ни. Нашите институции закърняват, а гражданският контрол над тях е неефективен. Разделението на властите драстично се нарушава\", каза Румен Радев. Според него \"единственият изход за излизане от блатото, в което сме затънали от години\", е радикална промяна на политическата среда у нас и решаване на въпроса кой да упражнява властта. Президентът смята, че трябва да се разшири участието на гражданите в управлението. \"В институциите да влязат високо образованите и достойните, а не послушните, защото един от големите ни проблеми е опростачването на политическия живот\", посочи Румен Радев. Той призова студентите към активна позиция. \"Абстрактният патриотизъм в социалните мрежи не е достатъчен. Трябва непримиримост срещу цинизма и опростачването\", каза президентът. На въпрос на студент дали е време за президентска република, той отговори:. \"Ще проличи от това, дали сегашната политическа класа решава проблемите на страната. Ако е неспособна, българите могат да потърсят и конституционна промяна\", обясни държавният глава. Румен Радев не даде и ясен отговор дали възнамерява да направи партия. Думите му бяха, че ще подкрепи всяко политическо движение, което работи за възстановяване на демократичните принципи, справедливостта и законността. \"Европейските фондове са необходими, но в същото време, ако няма ефективен контрол, могат да доведат до тотална деформация на политическия и икономическия пейзаж\", заяви Радев в отговор на студент. Президентът добави, че при срещи с бизнесмени те му признавали за опасността средствата им да отиват в търсене на подходящ човек за осигуряване на обществена поръчка, вместо за инвестиции. Румен Радев се съгласи със студентката Алин Бикова, че у нас някои престъпници не получават наказание. \"Безнаказаността не е само за тях, а и финансова, и всякаква друга\", подчерта президентът. Лекцията му в ПУ \"Паисий Хилендарски\" изслушаха над 240 студенти. Те твърдяха, че никой не ги е накарал да присъстват, дошли по свое желание. След като изслушаха президента, мнозина пожелаха да си направят селфи с него.", "date": "2018.10.23", "title": "Румен Радев намекна пред студенти за президентска република (Обновена)"}
{"url": "https://www.24chasa.bg/novini/article/7115916", "text": "Благодаря за вниманието на организациите, които искат да ме подкрепят с контрамитинг, но ги моля да не го правят. Това ще затрудни движението в центъра на София. Това заяви вицепремиерът Валери Симеонов в извънреден брифинг. \"Не мога да приемам морални оценки от всякакви посоки - отгоре, отдолу, отляво, отдясно\", държи на мнението си Симеонов. Вчерашният протест срещу него бил тюрлюгювеч - със защитници на Иванчева и \"Зелените\". След час започва срещата му с Красимир Каракачанов и Волен Сидеров, на която ще стане ясно искат ли партньорите оставката му от правителството. До момента Симеонов не се бил чул с никого, включително с премиера Бойко Борисов, който днес е на визита в Египет. Протестиращи майки на деца с увреждания определиха като цинични думите на вицепремиера и бяха категорични, че няма никакви политически интереси в техните искания. Поискаха и неговата оставка. ", "date": "2018.10.23", "title": "Валери Симеонов отказа контрапротест в негова защита"}
{"url": "https://www.24chasa.bg/novini/article/7115926", "text": "Миниван \"Мерцедес\", превозван върху колесар-платформа, падна върху \"Зелендолско шосе\" в Благоевград, няма пострадали хора или други автомобили, предаде \"Дарик\". Инцидентът стана към 11.00 ч. пред входа на търговска верига в града. Автомобилът, теглещ колесара с минивана върху него, навлиза към магазина, правейки десен завой. Заради несъобразена скорост и центробежните сили коланите се късат и миниванът пада от платформата. В този момент за късмет друг автомобил не е излизал от входа, нямало е и пешеходци. \"Мерцедес\"-ът е паднал на дясната си страна в лентата към Благоевград, патрул на КАТ-Пътна полиция регулира движението.", "date": "2018.10.23", "title": "Миниван падна от платформа на път в Благоевград"}
{"url": "https://www.24chasa.bg/novini/article/7116023", "text": "Мисля, че правителството не трябва да пада. Това каза пред журналисти вицепремиерът, министър на отбраната и лидер на ВМРО Красимир Каракачанов, помолен за коментар. \"Всички ме сочат мен и казват от Каракачанов зависи. Понеже днес говорим за 125 г. ВМРО, в историята ВМРО е имало два пъти шанс да сваля правителство. Единият път е 1923 г., тогава го свалихме. Сега е друга ситуацията\". коментира Каракачанов. Той уточни, че днес следобед има коалиционен съвет с колегите си от Обединените патриоти, на който задълбочено и конструктивно ще обсъдят въпроса с евентуалната оставка на Валери Симеонов, предаде БТА. \"Една година и половина се правих на \"синя каска\", опитвам се да балансирам между някакви настроения. Оттук нататък губим много време. И вместо да се занимаваме с нещата, които са заложени в програмата на Обединени патриоти - по темата с нелегалната емиграция, битовата и циганската престъпност, демографската криза, година и половина се занимавам с глупости. Честно казано, стига толкова. Ако ще работим, да работим. Ако някой иска да се кара, да се кара. Аз не съм влязъл в политиката да бъда съдия, влязъл съм в политиката да върша някаква работа. Който иска да има здрав разум и да преценява, че общото, националното е по-важно от личното его, да си направи своите изводи, аз съм си направил моите. Аз повече ролята на \"синя каска\" няма да играя\", коментира още Каракачанов. Протестиращите майки се борят за правата на своите деца и мисля, че правителството направи много за тях - допълнително 150 млн.лв. Ако аз получа 150 млн.лв. за армията, ще бъда щастлив, допълни още той. Каракачанов участва в церемония по честването на 125 год. от създаването на ВМРО и в поклонение пред Паметника на българските революционери от Македония, Беломорска и Одринска Тракия.", "date": "2018.10.23", "title": "Каракачанов: Не съм влязъл в политиката да бъда съдия. Ако някой иска да се кара, да се кара"}
{"url": "https://www.24chasa.bg/novini/article/7115694", "text": "Цял век гледа през очите й. Сестра Конрада току-що е отпразнувала 110-ия си рожден ден. Тя е най-старата монахиня в света, живее в манастира в Нидервибах, в германската провинция Бавария, разказва \"Билд\". \"Бог трябва да ме е забравил и затова все още да съм тук\", шегува се сестра Конрада за най-важната фигура в живота й. Казва, че тайната на дълголетието е вярата в Бог и чаша червено вино. Когато тя се ражда, в Бавария управлява принцът регент Луиполд. През 1930 година тя се присъединява към сестринска общност. От тогава живее в манастира \"Света Мария\".  \"Човек трябва да се доверява и да вярва в Бога, тогава няма нищо странно в манастирския живот\", казва Конрада. От 89 години насам денят й протича по един и същи начин: става в 6:00 часа, закусва в 7:30 - има пудинг, кекс или друг сладкиш. \"Аз обичам сладки неща. Любимото ми е мляко с орис с канела и захар\", казва Конрада. След закуска следват часове, посветени на Библията. Все още не се нуждае от очила, за да чете. По-рано сестра Конрада е стояла при манастирската врата да посреща посетители, след това е работела в шивачеството. Плете покривки за маса и шие дрехи до навършването на 100 години. След това тялото й много отслабнало. Не чувствала пръстите си и не могла да работи с шевна машина. Въпреки това все още копнее да помага на шивачите. За другите в манастира сестра Конрада е нещо като стриктното съзнание на общността. Всеки ден монахините се молят според книгата за молитви. Ако се отвори погрешна страница, Конрада веднага забелязва. Освен любовта си към Бога, в манастира монахинята таи още една любов - към малко чихуахуа, кръстено Мукерл, на 9 години. Всяка неделя Конрада посещава литургията. Кучето я чака послушно един час пред вратата, докато приключи. Преди 15 години лекар й казал, че няма да живее още дълго. Явно е сгрешил. На рождения й ден я посещава епископът на Регенсбург. \"На 111-ия си рожден ден отново ще го посрещна с удоволствие\", казва Конрада.", "date": "2018.10.23", "title": "Най-възрастната монахиня в света: Бог май е забравил за мен"}
{"url": "https://www.24chasa.bg/novini/article/7115988", "text": "Най-древните потънали останки на неповреден кораб, лежал на дъното на Черно море над 2400 години, бяха открити от научен англо-български екип, предадоха Франс прес и ТАСС. \"Никога не бих предположил, че ще можем да открием непокътнат кораб от древността на два километра дълбочина\", заяви проф. Джон Адамс от Центъра за морска археология към университета в Саутхамптън. Той добави, че находката ще промени схващанията ни за корабостроенето и за навигацията по време на античността, предава БТА. Експедицията Black Sea Map проучва в продължение на три години дъното на Черно море на площ от над 2000 квадратни километра край българското крайбрежие. Изследванията бяха осъществени със сонар и управляем дистанционно апарат с камери за дълбоководни снимки. Екипът откри над 60 останки от кораби датиращи от древността, от римската епоха до XVII век. Най-древните от тези обломки били разкрити на дълбочина, в която отсъства кислород, което е позволило запазването на материалите в продължение на хиляди години. Точните датировки са били осъществени с анализ на радиоактивен изотоп на въглерода. \"Ние имаме още по-древни обломки, но уникалността на новооткритият обект се състои в това, че е много добре запазен\", заяви пред Би Би Си археоложката Хелън Фар, която сътрудничи на проекта. По нейните думи корабът лежал на морското дъно на едната си страна със запазени мачта, скамейки за гребците и корабно кормило. Подобен вид древногръцки търговски кораби били наблюдавани досега само по изображение върху грънчарски изделия. Експедицията беше осъществена от учени от университета в Саутхамптън съвместно с техни колеги от българския Национален археологически музей, БАН и Центъра за подводна археология.", "date": "2018.10.23", "title": "Световни агенции: Край българския бряг е открит най-старият кораб (Видео)"}
{"url": "https://www.24chasa.bg/novini/article/7116029", "text": "Група експерти от ООН осъдиха днес френските власти, че са съставили акт на две жени, които носели покриващ цялото тяло никаб, и настояха Париж да обезщети тъжителките и да преразгледат закона за забраната на покривалата, предаде Франс прес, цитирана от БТА. Осемнадесетте независими експерти от женевския Комитет по правата на човека обаче нямат правомощия да упражняват принуда върху държавите, а могат само да изразяват становище. Комитетът, който е подчинен на Върховния комисариат на ООН за човешките права, бил сезиран през 2016 г. от две френски гражданки мюсюлманки, осъдени на глоба за носене на никаб (при който се виждат само очите) на обществено място. Закон, приет от френския парламент през 2010 г., забранява носенето на обществено място на всякакво облекло, което скрива лицето. Глобата за нарушителите може да достигне 150 евро. В комюнике за печата Комитетът заяви, че забраната на никаба нарушава религиозната свобода и човешките права на двете мюсюлманки. Експертите поискаха в срок от 180 дни Франция да представи доклад за мерките, взети за компенсиране на жалбоподателките и за избягване на подобни случаи в бъдеще, включително чрез преразглеждане на забранителния закон. Групата експерти с 4-годишен мандат имат задача да следят за спазването от страните членки на Международния пакт за гражданските и политическите права. За разлика от Комитета, Европейският съд по правата на човека на два пъти (през 2014 и 2017 г.) потвърди забраната на никаба или бурката във Франция и Белгия. Сходно законодателство приеха също Дания и Австрия, припомня АФП.", "date": "2018.10.23", "title": "ООН осъди Франция за забраната на никаб"}
{"url": "https://www.24chasa.bg/novini/article/7115903", "text": "Съдийската колегия на Висшия съдебен съвет (ВСС) освободи съдията от Върховния касационен съд (ВКС) Красимир Влахов, тъй като на 5 октомври бе избран от парламента за член на Конституционния съд. Съдебните кадровици решиха Влахов да е съдия до датата, на която ще се закълне и встъпи в длъжност в Конституционния съд. След края на 9-годишния му мандат там, той има право да се върне да правораздава във ВКС. Съставът на Конституционния съд се обновява през три години с 4-има съдии. Тази година парламентът и президентът избират по един, а двете върховни съдилища – двама. Това трябва да стане до 12 ноември, когато изтичат мандатите на Румен Ненков, Стефка Стоева, Кети Маркова и на Цанка Цанкова. Засега свои кандидати все още не са излъчили президентът Румен Радев и от двете върховни съдилища. В петък е свикано Общо събрание на ВКС и Върховния административен съд, когато ще бъдат избрани 2-ма членове на Конституционния съд от съдебната квота.", "date": "2018.10.23", "title": "Освободиха Влахов от съдебната система, за да иде в Конституционния съд"}
{"url": "https://www.24chasa.bg/novini/article/7116072", "text": "Мнозинството в Европейския парламент призова днес Румъния да спази препоръките на Венецианската комисия и да търси широко обществено съгласие при промяната на наказателното право, свързано с преследването на корупцията и организираната престъпност, съобщи БТА. В словото си пред евродепутатите румънският президент Клаус Йоханис изобщо не засегна въпроса със спорните законови промени в неговата страна, довели до бурни протести през август. Той настоя вместо това ЕС да остане единен и да запази политиката си за сближаване, по която отпуска милиарди евро за строителство. Единството трябва да остане в основата на ЕС, преминаването на различни скорости на развитие не е решение за постигането на единство, каза Йоханис. Надявам се бъдещето да покаже, че освен два бели дроба, Европа има едно сърце, добави той по повод думите на председателя на Европейската комисия, че ЕС трябва да диша с двата си бели дроба - източния и западния. Гражданите искат повече сближаване - то е необходимо и за \"старите\" страни в ЕС, то е израз на единство, коментира президентът. Възможно най-бързото присъединяване на Румъния към еврозоната е основна национална цел. За Румъния присъединяването към Шенген е важна цел, каза Йоханис. Румънците искат да продължат по европейския път, като преодоляват всички препятствия, искат да бъдат в европейското семейство, към което принадлежат. Призовавам да запазим, защитаваме и укрепваме единството си, добави румънският президент. Председателят на ЕК на свой ред отбеляза, че от 2014 г. настоява Румъния да бъде допусната в Шенген. Наистина трябва да положим усилия това да се случи. Бих желал преди началото на румънското председателство на Съвета на ЕС да се постигне национално съгласие по борбата с корупцията. В противен случай ЕК ще бъде затруднена да препоръча приемането на Румъния в Шенген, каза Юнкер. В последвалите изказвания на парламентарните групи Европейската народна партия (ЕНП) препоръча преди изборите за евродепутати през май догодина Румъния да бъде приета в Шенген с въздушните граници (летищата). Румъния е в ЕС, но още има неизпълнени условия. Приветстваме желанието за присъединяване към еврозоната, подкрепяме разширяването на Шенген. Има нужда от борба с корупцията, румънското правителство трябва да смени посоката, след като вече пресече някои граници на европейските ценности, добави групата на ЕНП. Социалистите и демократите отбелязаха, че единството на ЕС се основава на върховенството на закона. Румъния не поставя под въпрос европейските ценности, измина дълъг път на бързо развитие, бори се с корупцията, но това трябва да стане приоритет, защото води към успеха. Корупцията трябва да бъде победена, остава още много работа. Не желаем да се намесваме във вътрешните работи, но румънското общество не трябва да бъде разделяно допълнително, трябва да бъде решен проблемът с наследството на Секуритате, то няма място в съвременна демокрация, добавиха социалистите. Европейските консерватори и реформатори призоваха Европа да накаже всяко отклонение от демократичните правила. Те настояха за приложение на препоръките на Венецианската комисия. Групата на АЛДЕ изрази загриженост от събитията в Румъния и предприетите съмнителни реформи, които подкопават съдебната система, отслабват наказателното право и борбата с корупцията. Не следвайте този път, нито примера на Унгария и Полша, призоваха либералите. Групата на Зелените коментира, че румънците са изразили нежелание да живеят в авторитарна държава и са се възпротивили срещу узаконяването на корупцията, отслабването на правосъдната система, обогатяването на политиците с обществени средства. Зелените нарекоха подготвяните законови промени \"плесница в лицето на румънците\" и поискаха Румъния да бъде за пример с поемането на преходното председателство на Съвета. Групата \"Европейска обединена левица\" определи последните решения на правителството в Букурещ като изненадващи и отстъпление от постигнатото досега. Групата \"Европа на свободата и пряката демокрация\" отчете, че корупцията се среща навсякъде в Европа и може да бъде премахната с необходимото законодателство. Групата \"Европа на народите и свободата\" призова Унгария, Полша, \"а утре и Румъния\", да не бъдат поучавани.", "date": "2018.10.23", "title": "Мнозинството в ЕП: Румъния да търси съгласие за промени на наказателното право"}
{"url": "https://www.24chasa.bg/novini/article/7116076", "text": "Днес вестник \"Дума\" излезе с гръмкото заглавие \"СОС реши да има референдум за завода за боклука\". Длъжен съм да опровергая тази фалшива новина. Това съобщение разпространи председателят на Столичния общински съвет Елен Герджиков до медиите. \"Истината е, че от днес постоянните комисии на Столичния общински съвет започват да разглеждат предложението за провеждане на референдум, внесено от новата коалиция в СОС - БСП, Демократична България и Група 5. Решението ще бъде взето на заседанието на градския парламент на 8 ноември 2018 година. Надявам се това да е грешка от непознаване на закона за обществените допитвания и процедурите в СОС. Фактът, че \"новината\" идва от партийна медия, обаче, ме кара да си мисля, че целта й е да манипулира дебатите по темата\", пише още в позицията на Герджиков.", "date": "2018.10.23", "title": "Елен Герджиков опровергава соц органа, пуснал фалшива новина"}
{"url": "https://www.24chasa.bg/novini/article/7116082", "text": "Съветникът на Белия дом по националната сигурност Джон Болтън възприе помирителен тон в разговорите си в Москва, дни след като американският президент Доналд Тръмп обяви, че ще изтегли САЩ от важен договор за контрол на въоръженията с Русия, предаде Асошиейтед прес, цитирана от БТА. Болтън пристигна в Москва вчера, по-малко от 48 часа след като Тръмп каза, че Русия е нарушила договора за премахване на ракетите със среден и малък обсег, и предупреди, че САЩ ще започнат да разработват подобни оръжия, освен ако Русия и Китай се съгласят да не притежават, нито да разработват такива оръжия. Китай не е страна по договора от 1987 г. Руският министър на отбраната Сергей Шойгу похвали днес Болтън за двудневното му посещение и каза, че \"дори малките стъпки ще бъдат от полза за нашите отношения и ще помогнат за възстановяване на доверието\" между Москва и Вашингтон. По думите му Русия и САЩ би трябвало да засилят своето сътрудничество в Сирия, помагащо за избягване на сериозни инциденти в небето или на земята. Болтън каза на Шойгу, че е в Москва, за да работи по ангажимента на Тръмп за подобряване на сътрудничеството с Русия в сигурността. \"Ние със сигурност споделяме вашето виждане, че американско-руските обсъждания по отношение на Сирия са полезни, продуктивни и професионални, и се надяваме, че ще можем да разширим тези разговори по редица други начини, които споменахте, и дори повече\", заяви той. В излъчени по телевизията коментари нито Болтън, нито Шойгу споменаха изявлението на Тръмп за договора за премахване на ракетите със среден и малък обсег, отбелязва Асошиейтед прес. Говорителят на Кремъл Дмитрий Песков каза, че руският президент Владимир Путин ще обсъди на среща днес с Болтън стратегическата сигурност и регионалните конфликти, посочва ТАСС. По думите му в дневния ред на срещата са \"двустранните отношения, регионалните конфликти, уреждането на ситуацията в Сирия и въпросите на стратегическата сигурност\". Договорът за премахване на ракетите със среден и малък обсег, от който Тръмп иска да изтегли САЩ, има своите слаби страни, призна Песков, цитиран от Ройтерс. В същото време говорителят на Путин подчерта, че не приветства, според него, този опасен американски подход да се говори за оттегляне от споразумението, без да бъде предложена алтернатива. Той изрази очакване Болтън да разясни позицията на САЩ. Вчера високопоставеният съветник на Тръмп се срещна със секретаря на Съвета за сигурност на Русия Николай Патрушев и с външния министър Сергей Лавров, припомня ТАСС.", "date": "2018.10.23", "title": "Шойгу и Болтън разговарят в Москва за военно сътрудничество"}
{"url": "https://www.24chasa.bg/novini/article/7116095", "text": "Обсъждането на законопроекта за хората с увреждания, внесен от Министерския съвет на 18 октомври, ще бъде включено за първо гласуване в седмичната програма на Народното събрание, информираха от пресцентъра на парламента. Проектът е разпределен от председателя на НС Цвета Караянчева за разглеждане от Комисията по труда, социалната и демографската политика, от Комисията по регионална политика, благоустройство и местно самоуправление, Комисията по здравеопазването, от Комисията по икономическа политика и туризъм, от Комисията по бюджет и финанси и от Комисията по взаимодействието с неправителствените организации и жалбите на гражданите. Комисиите ще разгледат на първо четене законопроекта, който ще бъде включен като точка първа на заседанието на Народното събрание на 26 октомври. Тази седмица ще бъдат обсъдени на първо четене и двата законопроекта за личната помощ, внесени от народни представители от парламентарната група на \"Воля\" и от групата на \"БСП за България\". Предвижда се те да бъдат точка втора на петъчното пленарно заседание. С приоритетното обсъждане на законопроектите за хората с увреждания и за личната помощ Народното събрание ще изпълни поетия ангажимент да ги разгледа във възможно най-кратък срок, отбелязват още от парламента.", "date": "2018.10.23", "title": "Депутатите гласуват законопроекта за хората с увреждания тази седмица"}
{"url": "https://www.24chasa.bg/novini/article/7116100", "text": "Спецакция срещу незаконния добив на дървесина е проведена вчера на територията на община Сухиндол. Действията са осъществени от служители от отдел \"Охранителна полиция\" при ОДМВР - В. Търново, РУ - Павликени и РДГ - Велико Търново, съобшиха от полицията. В хода й са образувани 10 бързи производства, задържани са петима, проверени са 18 автомобила, 38 граждани и 11 жилища Съставени са 7 констативни протокола по Закона за горите, 7 акта, от които - 4 по Закона за движение по пътищата, 2 - по Закона за българските документи за самоличност и един - по Закона за гражданската регистрация, наложени са 7 глоби по фиш. Седем от образуваните бързи производства са за съхранение на незаконно добити от другиго дърва за огрев, без горска марка. Установените количества възлизат на около 47 кубика. Други три бързи производства са образувани за установени случаи на превоз на незаконно добита дървесина. Засечени са три каруци, превозващи по около 0,5 куб. м. дърва за огрев, без горска марка и разрешително за превоз. Изяснено, е че дървесината е незаконно отнета от ябълкова градина в близост до с. Върбовка. Спецакциите срещу незаконния добив на дървесина ще продължат и в други общини на територията на ОДМВР - Велико Търново.", "date": "2018.10.23", "title": "Спецакция срещу незаконния добив на дървесина в Сухиндол, 5-има задържани"}
{"url": "https://www.24chasa.bg/novini/article/7116105", "text": "Криминалисти от ОДМВР-Кърджали откриха около 100 кг тютюн при проверка на лек автомобил \"Фолксваген\" на паркинг в областния град и 2220 цигари без бандерол. Автомобилът е собственост на 52-годишен джебелчанин, а проверката в хода на операция за противодействие на контрабандата с акцизни стоки е направена вчера около 18 часа. В колата полицаите намерили 460 къса цигари без бандерол, а в обитавано от 52-годишния мъж помещение в Кърджали - още 1760 къса от контрабандната стока. Притежателят е задържан за срок до 24 часа в полицейското управление. Работата по изясняване на случая продължава.", "date": "2018.10.23", "title": "Полицаи откриха 100 кг тютюн в кола на паркинг в Кърждали"}
{"url": "https://www.24chasa.bg/novini/article/7116107", "text": "Пет фрагмента от свитъците, открити край Мъртво море, и изложени в Музея на Библията във Вашингтон, се оказаха фалшификати, предадоха Асошиейтед прес и Франс прес, цитирани от БТА. Управата на музея съобщи новината, след като немски изследователски център стигна до заключението, че фрагментите не са толкова стари, за да бъдат оригинални. Петте фалшиви фрагмента бяха изложени във вашингтонския музей от деня на откриването му през ноември 2017 година. При все това те бяха придружени с надпис, че все още тече проверка за автентичността им. Няколко месеца преди това управата на музея ги бе изпратила за анализ в германския Федерален институт за проверка на материалите. Немските специалисти оспориха тяхната автентичност. Музеят на Библията изтегли петте \"ментета\" и ги замени с три други фрагмента. Но и те са обект на проверка. Сградата на музея се намира на няколко пресечки южно от Капитолия. Изграждането му струваше над 500 милиона долара. Експонатите, разположени на няколко етажа, разказват за историята на Библията, на Стария и Новия завет и тяхното влияние върху хода на историята.", "date": "2018.10.23", "title": "Фрагменти от свитъците от Мъртво море във Вашингтон се оказаха фалшиви"}
{"url": "https://www.24chasa.bg/novini/article/7116106", "text": "Нелегален тютюн с общо тегло около 6 кг са иззели вчера служители на сектор \"Противодействие на икономическата престъпност\" в ОДМВР-Видин. На ул.\"Цар Иван Асен II\" в областния град полицаите спрели лек автомобил \"Фолксваген Бора\", управляван от 35-годишен видинчанин, съобщиха от МВР. При последвалата проверка в превозното средство били открити шест пакета с нарязан тютюн без бандерол. Водачът е задържан с полицейска мярка за срок до 24 часа. По случая е образувано досъдебно производство за извършено престъпление по чл.234, ал.1 от Наказателния кодекс.", "date": "2018.10.23", "title": "Иззеха 6 кг нелегален тютюн от от колата на мъж във Видин"}
{"url": "https://www.24chasa.bg/novini/article/7116112", "text": "Безпаметно пиян, облечен в полицейска униформа и с пистолет на кръста вдигна на крак полицията в Брацигово, след сигнал подаден от граждани. В късния следобяд в понеделник жители на село Бяга сигнализирали, че полицай в униформа и с оръжие лежи в безпомощно състояние пред магазин в селото, съобщи за „ 24 часа“ говорителят на полицията Мирослав Стоянов. Към Бяга незабавно бил изпратен автопатрул. На място служителите установили, че униформеният мъж, паднал пред магазина, е изключително пиян. В него те разпознали 49-годишния местен жител Георги К. След като успели да го разбудят и вдигнат от земята полицаите разпитали едва държащия се на краката си мъж. Почти неразбираемо той обяснил, че обхождал района на селото да пази обществения ред. Пистолетът, който носел на кръста си се оказал газов, но нерегистриран. Не е ясно обаче как мнимият квартален се е сдобил с полицейската униформа, притежанието на която е забранено и се наказва от закона. Псевдополицаят е задържан за срок от 24 часа. След като изтрезнее ще му бъде повдигнато обвинение за нерегламентирано притежание на полицейски атрибути и нерегистрирано газово оръжие.", "date": "2018.10.23", "title": "Пиян в полицейска униформа и пистолет вдигна на крак полицията в Брацигово"}
{"url": "https://www.24chasa.bg/novini/article/7114809", "text": "Убитият саудитски журналист Джамал Кашоги е бил приятел на терорист №1 Осама бен Ладен. Заради критики към властта в Рияд той бе застигнат от ужасяваща смърт, като най-вероятно е бил измъчван, разчленен или обезглавен. Кашоги е роден през 1958 г. в град Медина. Неговият дядо е бил личен лекар на крал Абдулазиз ал Сауд, основател на Кралство Саудитска Арабия. Чичо му е починалият миналата година милиардер и търговец на оръжие Аднан Кашоги - смятан през 80-те години за най-богатия човек в света. Негов братовчед пък е египтянинът Доди ал Файед, любовник на принцеса Даяна. Двамата загиват при катастрофа в Париж. Журналистът завършва университета в Индиана, САЩ, след което се връща в родината си. Започва работа за саудитски медии през 1980 г. и отразява войната в Афганистан, която е в своя пик. По време на работата си Джамал Кашоги се среща с много арабски бойци, сред които и Осама бен Ладен, който тогава има репутацията на герой от войната. Според различни източници двамата се сприятеляват и поддържат връзка до атентатите в САЩ на 11 септември 2011 г. След кървавия терор журналистът се разграничава от лидера на “Ал Кайда”, въпреки че му взема две интервюта. Кашоги дори посетил Бен Ладен в средата на 90-те години, когато той се е криел в Судан. Целта му била да го убеди да се откаже от тероризма и да се върне в Саудитска Арабия. Журналистът бил единственият, който не е от кралското семейство и знае за връзките между Рияд и “Ал Кайда”. Джамал Кашоги бързо се издига и дори става съветник на висши служители в правителството на Рияд, което му урежда работа в най-добрите издания в страната. Дълго време той се движи сред управляващия елит, което му позволява да научи най-мръсните им тайни, за което може да е бил убит. От 1991 до 1999 г. той е кореспондент в Афганистан, Алжир, Кувейт, Судан, Близкия изток. През 2003 г. е защото позволява на журналист да критикува ислямския учен Ибн Таймия, смятан за основател на уахабизма. От 2007 г. до 2009 г. Кашоги работи като медиен съветник на принц Турки ал Файсал, който тогава е посланик в САЩ и Великобритания. Бил е и главен редактор на телевизионния канал “Ал Араб”. Зад него стоеше саудитският милиардер принц Алуалид бин Талал - един от десетките задържани по нареждане на принц Мохамед бин Салман в хотел “Риц-Карлтън” в нашумялата операция против корупцията през 2017 г.  Кашоги къса отношения със саудитските власти при протестите на Арабската пролет, които минаха през региона през 2011 г. След тях той става водещ критик на своето правителство и защитник на умерените ислямисти, смятани за екзистенциална заплаха от Саудитска Арабия. През 2017 г. саудитецът отива в изгнание в САЩ след серия от критични материали срещу престолонаследника принц Мохамед бин Салман. Там Кашоги започва работа за в. “Вашингтон пост”, а като причина за напускането на родината си изтъква страх от арест и репресии. налага много селективна справедливост”, пише за престолонаследника журналистът. Джамал Кашоги посещава консулството на Саудитска Арабия в Истанбул на 28 септември, за да попита как да получи документ, с който да доказва, че е разведен с първата си съпруга. Това му е необходимо, за да може да сключи брак с 36-годишната си турска годеница. Дипломатически представители го посрещат приятелски и му казват да дойде след седмица, за да получи документа. Кашоги планирал да се ожени за турската си приятелка на 3 октомври, ден след получаване на удостоверението. При повторното си посещение в саудитското консулство на 2 октомври обаче Кашоги изчезва безследно. През последните месеци той казвал на колегите си, че се страхува за живота си. Той бил купил дом в Истанбул и според приятелите му планирал да разделя времето си между Истанбул и щата Вирджиния, където притежавал апартамент от 2008 г. Джамал Кашоги искал да се установи в родината на своите предци - Турция. Те са живели в днешна Централна Турция. Фамилното му име означава “производител на лъжици” и на турски се произнася като Кашъкчъ. Еяд Алхаджи, сирийски кинематографист, казва, че Кашоги бил “енциклопедия” за историята на региона. Алхаджи си сътрудничил с журналиста по проект за документален филм за живота на Фахредин паша, последния османски управител и военен комендант на Медина, отбранявал града по време на арабски бунт през Първата световна война. По време на боевете семейството на Кашоги било прогонено - някои избягали в Измир в днешна Турция, а други - в Дамаск. Принцът реформатор - така мнозина наричат Мохамед бин Салман, за когото се смята, че ръководи Саудитска Арабия, след като беше посочен за престолонаследник през 2017 г. Принцът позволи на жените да шофират и да посещават футболни мачове. Направи радикална промяна и като върна кината в страната. През 2017 г. обаче той нареди арестуването на около 200 души - принцове, министри, бивши министри, бизнесмени, в рамките на безпрецедентна чистка.  Президентът на САЩ няколко пъти смени мнението си по случая “Кашоги”. Първо Доналд Тръмп заплаши Рияд със сериозни санкции, но по-късно се отметна от думите си. После обяви, че принц Мохамед бин Салман не знае нищо за изчезването. Туркинята Хатидже Дженгиз чакала Кашоги 11 часа пред консулството в Истанбул. Двамата искали да живеят между САЩ и Турция заради семейството на Дженгиз.  Чичото Аднан Кашоги е една от ключовите фигури в аферата “Иран-контри” за тайната продажба на американско оръжие на Иран. Печалбата използва за доставка на оръжие на опозицията в Никарагуа. Доставките правел с яхтата си - 86-метровата “Набила”, която по-късно е купена от президента на САЩ Доналд Тръмп. Яхтата е снимана в един от филмите за Джеймс Бонд. Кашоги умира през 2017 г. на 82 г. Оставя харем и състояние, оценявано на 4,2 млрд. долара. ", "date": "2018.10.23", "title": "Убитият Кашоги  - приятел на  Бен Ладен"}
{"url": "https://www.24chasa.bg/novini/article/7116121", "text": "Излишъкът в хазната в края на годината ще се формира заради неосъществени капиталови разходи, заяви в предаването   председателят на комисията по бюджет и финанси в парламента Менда Стоянова. Очакванията за приключването на Бюджет 2018 ще е на 0,5% от БВП на плюс, каза Стоянова и добави, че към момента излишъкът е 2,5 млрд. лева, но ще бъде стопен до края на годината. Въпреки това за следващата година отново е планирано минус 0,5%, подчерта тя. „Множество проекти от различните министерства, които по списък те казват, че ще разплатят до края на годината и които Министерството на финансите няма как да знае дали ще се случи или не. Тук, за съжаление, трябва да отбележим, че почти по всички оперативни програми има изоставане вече за трета година. Предвидените съфинансирания от бюджета не могат да се случат и това също остава в икономия. Всички тези икономии, направени през годините 2017-2018 г., ще бъдат похарчени вероятно в следващата и 2020 г., в края на програмния период“, коментира Менда Стоянова. Тя подчерта, че за следващата година се предвижда ръст на БВП от 3,7%. В тази връзка се очаква и увеличение на приходите с 5,6 млрд. лв. Бюджетът не може да реши въпроса с доходите, категорична е Стоянова. По думите ѝ, през 2019 г. ще има увеличение на доходите на работещите в бюджетната сфера от 10%, което ще се отрази към увеличаване на средната работна заплата. 3% инфлация за догодина няма да породи някакъв проблем в икономиката, каза още експертът.", "date": "2018.10.23", "title": "Менда Стоянова: Излишъкът в хазната ще се формира от неосъществени капиталови разходи"}
{"url": "https://www.24chasa.bg/novini/article/7116132", "text": "Турция не може да толерира действия от страна на Гърция в Егейско море без съответно споразумение между двете страни, е заявил говорителят на турското външно министерство, след като гръцки официални представители разкриха планове за разширяване на териториалните води на Гърция, съобщи Ройтерс. Бившият министър на външните работи на Гърция Никос Кодзиас, който подаде оставка миналата седмица, заяви в събота, че Атина планира да разшири териториалните си води в Йонийско море на запад от страната. Планираните мерки няма да засегнат района на Егейско море, предаде БТА. По-рано днес турското външно министерство извика посланика на Гърция, съобщи частната турска телевизия Си Ен Ен Тюрк, цитирана от Ройтерс. В съобщението обаче не се съобщава на каква тема е посветен разговорът.", "date": "2018.10.23", "title": "Турция предупреди Гърция: Няма да толерираме едностранни действия в Егейско море"}
{"url": "https://www.24chasa.bg/novini/article/7116136", "text": "“Като генерали и двамата ще сме точни и няма да ви губим дълго времето. С Египет ще направим смесена комисия по всички теми, които ни интересуват - образование, здравеопазване, туризъм, военна промишленост и сътрудничество в сигурността и борбата с тероризма и нелегалната миграция.” Това заяви премиерът Бойко Борисов след срещата си с президента на Египет Абдел Фаттах Сиси. “Договорихме се комисията да почне работа още през януари в София с министри от двете страни. Ще си сътрудничим и в трансграничната престъпност и миграцията”, заяви египетският държавен глава. Част от разговорите на Борисов в Кайро бяха посветени специално на темата за сигурността и борбата с тероризма и организираната престъпност. В делегацията на премиера са включени шефовете на две от най-големите български специални служби - ДАР и ДАНС. Началниците на разузнаването и контраразузнаването Атанас Атанасов и Димитър Георгиев придружаваха Борисов по време на някои от срещите и участваха в разговорите с шефа на египетския Мухабарат - генералната разузнавателна дирекция на Египет, ген. Абас Камел. Фокусът на работа на египетската служба за сигурност е контратероризмът и по този въпрос България и Египет смятат да засилят диалога си. Генерал Камел бе в София по-рано този месец като част от подготовката на това бъдещо близко сътрудничество. От диалога между тайните централи се очаква да активизира обмена на информация и експертиза по проблемите на тероризма, организираната престъпност и нелегалната миграция. Убеден съм, че програмата на президента Сиси за безопасна и сигурна страна ще помогне за завръщането на българските туристи в Египет, каза Борисов след разговорите в президентския дворец в Кайро. Премиерът предал поздрави на Сиси от председателя на Европейския съвет Доналд Туск, който предстои да посети Кайро. Благодарим на България, че чрез нея египетският глас стига до ЕС, каза Абдел Фаттах Сиси. Двамата лидери координираха позиции по Либия, Сирия и палестинския проблем. България има интерес към действително и трайно активизиране на политическия диалог с Египет, Борисов по-рано по време на разговора си с министър-председателя и министър на жилищното строителство и урбанизацията Мустафа Камал Мадбули. Борисов допълни, че българското правителство се стреми да поддържа интензивен политически диалог на всички нива с традиционните партньори в Близкия изток и Северна Африка. Готови сме да развиваме пълноценни и взаимно изгодни отношения с Египет във всички области – икономика, енергетика, земеделие, сигурност, туризъм, култура, образование, каза Борисов. Премиерът допълни, че е уверен, че с настоящата му визита в Кайро ще се постигне конструктивен диалог по ключови теми от двустранен и регионален характер. Египет е първата арабска държава, с която България установява дипломатически отношения и е най-големият ни търговско-икономически партньор в Близкия изток и Африка. Въпреки че през годините между двете страни е бил поддържан сравнително активен политическият диалог, посещение на ниво премиер в Кайро не е имало от визитата на Иван Костов през 2001 г.", "date": "2018.10.23", "title": "Борисов и Сиси се разбраха по генералски, почва обмен на специнформация"}
{"url": "https://www.24chasa.bg/novini/article/7115508", "text": "Площта на засадените гори в Китай е достигнала 69,93 милиона хектара, което нарежда страната на първото място в света, съобщи Държавната администрация по горите, предаде Последни проучвания сочат, че горската покривка в Китай е заемала 21,66 процента до края на 2013 г. Това означава, че Китай е страната с най-висок темп на растеж на горските ресурси в света. Сяо Уънфа, заместник декан в Китайската академия по лесовъдство казва, че Китай е извършил огромен напредък по възстановяването на горите за последните 40 години. Според китайските власти, Националният горски парк Сайханба, простиращ се на площ от 75 000 хектара в провинция Хъбей, в момента е най-голямата изкуствено засадена гора в света. Горските експерти са на мнение, че засадените гори играят ключова роля за дървесните ресурси в страната. В периода 2009-2013 г., над 85 процента от доставките на дървесина са дошли от засадените гори. Днес в Пекин започва 4-ят Международен конгрес за засадените гори, който продължава до 27 октомври.", "date": "2018.10.23", "title": "Китай на първо място по засадени горски площи в света"}
{"url": "https://www.24chasa.bg/novini/article/7116139", "text": "Зам.-шефката на Върховния касационен съд (ВКС) и ръководител на Наказателната колегия Павлина Панова е една от първите номинации за член на Конституционния съд (КС) от съдебната квота. Съдия Панова завършва право в Софийския университет през 1992 г. Работи като прокурор в Софийската районна прокуратура. През 1994 г. е назначена в Софийския районен съд, а от април 1998 г. става съдия в Софийския градски съд. От 2001 г. до 2007 г. работи в Софийския апелативен съд, като от април 2007 г. става съдия във ВКС. От началото на 2009 г. е съдия ad hoc в евросъда в Страсбург. Два пъти Панова се явява на конкурс за председател на ВКС. Първият път на 25 септември 2014 г. Висшият съдебен съвет не избра нито нея, нито опонентката й Таня Райковска за съдия №1. А вторият път в началото на 2015 г. съдебните кадровици предпочетоха настоящия шеф на ВКС Лозан Панов. Другата номинация за КС е съдия Николай Дърмонски, който също правораздава във ВКС. Очаква се кандидатите да надхвърлят 10. Крайният срок за номинации от квотата на Върховния касационен и Върховния административен съд изтича утре в 17 ч. Изборът ще се проведе в петък в Съдебната палата. Съдебната власт трябва да посочи двама свои кандидати.  Съставът на Конституционния съд се обновява през три години с 4-има съдии. Тази година парламентът и президентът избират по един. От квотата на Народното събрание в КС влиза върховният съдия Красимир Влахов. Засега Румен Радев не е обявил кой ще назначи.  На 12 ноември т.г. изтичат мандатите на досегашните членове на КС Румен Ненков, Стефка Стоева, Кети Маркова и Цанка Цанкова.", "date": "2018.10.23", "title": "Павлина Панова сред първите кандидати за конституционен съдия"}
{"url": "https://www.24chasa.bg/novini/article/7116169", "text": "Всяка пролет в Хималаите хиляди селяни от Непал, Тибет и Бутан се втурват да събират гъба, известна като афродизиак, която расте във вътрешността на гъсеница и която се продава понякога по-скъпо от златото в китайските билкови аптеки. Гъбата, която се казва ярсагумба или Ophiocordyceps sinensis, е известна с прозвището \"виаграта на Хималаите\". Ново изследване, появило се в аналите на Американската академия на науките, обаче показва, че климатичните промени допринасят за намаляването на гъбата, предаде Франс прес, цитирана от БТА. Досега се смяташе, че гъбата става все по-голяма рядкост заради прекомерната експлоатация и жестоката конкуренция. През 2009 г. и 2016 г. реколтата стана причина за кървави сблъсъци в Непал. Сега учени са разговаряли с около 40 събирачи на гъбата в Тибет и в Съчуан в Китай. Те са проучили и още 800 интервюта, направени по време на други изследвания. Освен интервютата, учените са направили метеорологичен и географски анализ и анализ на околната среда и са съставили приблизителна карта на производството на гъбите. Те са направили оценка на развитието на това производство от десетилетия насам. От всичко това излиза, че естественият хабитат на гъбата, която обича студени райони на голяма надморска височина, но без много сняг, намалява, колкото повече Хималаите се затоплят. Това затопляне през зимата е неоспоримо. В Бутан то се оценява на 3,5-4 градуса по Целзий в периода 1979 г. - 2013 г. От 80-те години на тибетското плато броят на дните, в които земята е замръзнала, намаляват с всяка година. Виаграта на Хималаите се слага в чайове и супи. Смята се, че освен за подобряване на сексуалните постижения, тя помага и срещу рак и други болести. Авторите на изследването говорят за случай на цена от 140 000 долара на килограм за гъби с отлично качество през май 2017 г. За сравнение кило злато струва около 40 000 долара.", "date": "2018.10.23", "title": "Гъба афродизиак в Хималаите става жертва на климатичните промени"}
{"url": "https://www.24chasa.bg/novini/article/7115510", "text": "130 страни и повече от 2800 компании се очаква да участват на първото в Китай международно изложение за внос /CIIE/, което ще се проведе в Шанхай от 5 до 10 ноември. Ето някои по-важни факти и цифри за мероприятието: За последните 9 години Китай запазва второто място в света по внос на стоки, чийто глобален дял е 10.2%. Страната е един от най-големите пазари в света за високотехнологични продукти като индустриални роботи, чипове и машинни инструменти. От 1 ноември в Китай влизат сила намаления на митата за общо 1585 промишлени продукта, в това число машини, резервни части и суровини, съобщава  160 хиляди купувачи от над 80 хиляди местни и чуждестранни фирми се очаква да посетят изложението. Почетни гост-страни на ЕКСПО-то ще бъдат Бразилия, Канада, Египет, Германия, Унгария, Индонезия, Мексико, Пакистан, Русия, Южна Африка, Виетнам и Великобритания, общо 12. Повече от 30 от 44-те развити страни ще участват на изложението. Организаторите ще осигурят два безплатни щанда за по-слабо развитите страни. Над 200 корпорации от списъка Форчън Глобал 500, най-големите в света, за се записали за участие. Ще има представители на бизнеса от страните от Г-20 както и 50 страни и региона в обхвата на инициативата Един пояс един път. На изложението ще видим американски гиганти в производството на чипове като Qualcomm и Intel; японските корпорации за електроника Sony и Panasonic, както и лидери в производството на потребителски стоки като Unilever и Lego. Германският производител Waldrich Coburg ще покаже 200-тонна фреза, най-големият продукт на показ в ЕКСПО-то. Очаква се изложителите да представят над 100 нови продукта и технологии на събитието. Продукти на високите и смарт технологии ще заемат една от най-големите изложбени зони, на площ от 60 хиляди кв. м. Приблизително 300 хиляди посетители се очаква да пристигнат в Шанхай в рамките на изложението. Градът е в пълна готовност да ги посрещне, а властите са въвели правила за контролиране на цените на нощувките в хотелите за периода 26 окт. – 14 ноем. Повече от 5000 обучени доброволци са се записали за участие. Те ще предлагат услуги на английски, японски, руски, арабски, испански, португалски и френски езици. С население от приблизително 24 милиона души, градът домакин Шанхай е промишлен, търговски и финансов център на Китай. Той е един от първите градове в Китай, създали икономически връзки с чужбина. Шанхайското пристанище е обработило най-голям брой контейнери в света за последните седем години.", "date": "2018.10.23", "title": "Какво да очакваме от първото изложение за внос в Китай"}
{"url": "https://www.24chasa.bg/novini/article/7116376", "text": "Спецсъдът решава дали да остави за постоянно в ареста Иван Тодоров, Петър Манев, Александър Крихтин и Димитър Ангелов. Те са обвинени, че са част от  , предаде БТА. Управител на хотела бил Крихтин. При акцията в най-модерната печатница са хванати милиони евро и хиляди долари. А качеството на банкнотите било изключително добро. В Пловдив също са намерени милиони фалшиви евро. За да разбият печатницата, разследващите ползвали агенти под прикритие и доверителни сделки. За комуникация помежду си използвали мобилни приложения. Тодоров бил ръководител на групата. Петър Манев разпространявал банкнотите. Именно той още през лятото получил на няколко пратки техниката за печата на банкнотите. Димитър Ангелов пък бил печатар по професия. Според прокуратурата ако са на свобода и четиримата може да се укрият или да извършат ново престъпление. Защитата е на мнение, че обвиненията не са доказани. Освен това дори да са на свобода, нямало опасност нито да се укрият, нито да извършат ново престъпление.", "date": "2018.10.23", "title": "Единият от фалшификаторите в Слънчев бряг бил печатар по професия"}
{"url": "https://www.24chasa.bg/novini/article/7116372", "text": "Главна инспекция по труда се включва в кампанията на Националната агенция за приходите за спазване на данъчното и осигурителното законодателство, съобщиха от пресцентъра на ГИТ. Двете институции ще координират действията си, включително чрез извършване на съвместни проверки, с цел повишаване ефективността на контрола на строителните обекти. И в момента секторът е идентифициран от ИА ГИТ като рисков, като проверките в трите икономически дейности в сектора са над 10 на сто от всички извършени, информират от ГИТ. Съвместните дейности с НАП ще помогнат най-рисковите обекти да бъдат идентифицирани не само на базата на контролната дейност на ГИТ, но и по други източници на информация, достъпни за приходната агенция. Например чрез съпоставка на данни за брой наети , платени данъци и осигуровки и др. За деветте месеца на годината ГИТ е извършила 4140 проверки на строителни обекти от общо 32 881 . Установените нарушения при тези проверки са 19 850. Нарушенията, свързани с осигуряване на здраве и безопасност при работа, са 13 020, а с изпълнението на трудовите правоотношения - 6807 . Нарушенията по възникването на трудовите правоотношения са 1426 , като основно се установява липса на някои задължителни клаузи в трудовите договори. Нарушенията във връзка с полагането на труд без сключен писмен трудов договор са 440 от 1959 . По заплащането на труда са установени 1413 нарушения, най-често свързани с неизплащане на допълнителни възнаграждения за придобит стаж. Не се заплаща с увеличение полагането на труд в празнични дни, извънреден труд. Строителството е един от секторите, който е рисков и по отношение забавянето изплащането на възнагражденията. По отношение безопасността и здравето при работа най-често се нарушават разпоредбите, свързани с цялостната организация на тази дейност - 8303 и по безопасността на работното оборудване - 2983 . Половината актове за спиране на работно оборудване, работни места и обекти, са издадени на строителни обекти - 124 от 251 общо. Най-често се установяват необезопасени конструктивни отвори на обектите, скелета, временни ел. инсталации и др., които пряко застрашават работещите и случайно преминаващи лица. За степента на тежест на нарушенията в строителството показателен е и фактът, че една пета от всички актове за установени нарушения са издадени в този сектор - 1627 от 8036 общо, допълват от ГИТ. А по отношение на актовете за нарушения, свързани с безопасността и здравето при работа, делът на издадените в строителството е почти 50 на сто - 733 от 1523 . Актовете за нарушения, свързани с трудовите правоотношения, са 879 от 6353 общо. Честа практика е работниците да отказват да съдействат на контролните органи, тъй като самите те са съгласни да работят без трудов договор и да получават заплата в плик с цел избягване на запори върху възнаграждения заради дългове или за да разполагат с по-висок доход, допълват от ГИТ.", "date": "2018.10.23", "title": "Инспекцията по труда и НАП ще контролират заедно строителни обекти"}
{"url": "https://www.24chasa.bg/novini/article/7116375", "text": "МБАЛ \"Параскев Стоянов\" в Ловеч има опасност да остане без отопление през зимните месеци заради неизплатени задължения към доставчика на природен газ. Това съобщи за БТА изпълнителният директор на лечебното заведение Румяна Нановска. Тя добави, че към момента натрупаните задълженията на болницата са над 7 милиона лева, като просрочените плащания за природен газ са 198 хиляди лева. За една година броят на пациентите, преминали през лечебното заведение, е намалял с две хиляди. По думите на Нановска парното и топлата вода са спрени от април и за да бъдат пуснати доставчикът е поискал болницата да изплати половината от задълженията си към него, а това е непосилно за лечебното заведение, което продължава да е в тежко финансово състояние. Нановска заяви, че преговорите с газоразпределителното дружество се водят на ниво Министерство на здравеопазването, но до този момент няма договореност. Болницата има забавени задължения и към ЧЕЗ - 173 хиляди лева, и ВиК - 30 хиляди лева. На този етап няма проблем с лекарствата и консумативите, аптеката също е снабдена. Директорът добави, че няма забавяне на заплатите на персонала. С преустановена дейност остават кардиология, урология и съдова хирургия заради липса на персонал.", "date": "2018.10.23", "title": "Болницата в Ловеч може да остане без отопление през зимата"}
{"url": "https://www.24chasa.bg/novini/article/7116381", "text": "Крепостна стена от времето на Троянската война откриха археологът доц. Здравко Димитров и екипът му край кърджалийското село Бенковски. Съоръжението е от 13-11 век преди Христа и на места достига височина 4 метра. До момента са разкрити около 100 метра от крепостната стена. Тя е от типа циклопски градеж, за направата на който са използвани огромни каменни блокове, някои от които са тежки 5-6 тона. Археолозите попаднали на древното съоръжение докато извършвали разкопки на резиденция на тракийски владетел от 4-1 век пр. Хр. Оказало се, че успоредно на ограждащата го стена има и друга, която е много по-стара. \"Все още не сме проследили цялата стена. Камъни от нея са използвани за изграждане на по-късната, която е ограждала резиденцията, некропола и вероятно древно селище, които са разположени на площ от около километър и половина\", заяви археологът проф. Николай Овчаров, който е проучвал района още през 2004 година. По време на разкопките тази есен археолозите са открили 2 представителни сгради, за които се смята, че са част от резиденцията на тракийски владетел. \"Вероятно едно от помещенията е било храм. Попаднахме на доста монети от древна Мароня, което показва, че тукашния владетел е поддържал връзки с полиса\", каза Полина Пиперкова, която е заместник ръководител на разкопките. Те са финансирани от Александър Митушев, собственик на етнографския комплекс в Златоград.", "date": "2018.10.23", "title": "В Родопите откриха крепост от времето на Троянската война (Снимки)"}
{"url": "https://www.24chasa.bg/novini/article/7116392", "text": "Районна прокуратура-Пловдив внесе в съда обвинителен акт спрямо Георги Танчев-Манджата, на 42 г., за това, че на 10 април 2018 г. е избягал от затвора, където е изтърпявал присъда \"лишаване от свобода\" в размер на една година. Това съобщиха от пресцентъра на прокуратурата. През март 2018 г., обвиняемият е постъпил в Затвора за изтърпяване на наказанието си при първоначален \"общ\" режим, осъден за държане на наркотични вещества. В края на март 2018 г. той подал молба до ръководството на Затвора да бъде назначен на работа на външен неохраняем обект и на 10 април 2018 г. е бил транспортиран заедно с други лишени от свобода за работа в цех на фирма. Това бил първият работен ден на осъдения, който малко преди следобедната почивка отишъл до портала, за да се вида с негова близка и не се върнал. След проведени издирвателни мероприятия Георги Танчев-Манджата е бил установен и задържан на 24 април в апартамента на негов приятел. Предстои Районен съд-Пловдив да насрочи заседание по делото.", "date": "2018.10.23", "title": "Пловдивската прокуратура дава на съд наркопласьора, избягал от затвора"}
{"url": "https://www.24chasa.bg/novini/article/7116406", "text": "Саудитска Арабия ще търси сметка на онези, които са отговорни за убийството на журналиста Джамал Кашоги, и на онези, които не са изпълнили задълженията си, които и да са те. Това заяви саудитският кабинет днес след заседание, председателствано от крал Салман, предаде Ройтерс, цитирана от БТА.                                                                                                                                                                                                                                                                                                                        ", "date": "2018.10.23", "title": "Саудитска Арабия ще търси сметка на всички замесени в убийството на Кашоги"}
{"url": "https://www.24chasa.bg/novini/article/7116430", "text": "Фейсбук съобщи днес, че закрива 68 страници и 43 акаунта, свързани с бразилска маркетингова група, която според местен вестник от Сао Пауло е контролирана от крайнодесния кандидат за президентския пост Жаир Болсонаро, предаде Франс прес. В рамките на постоянните ни усилия да защитим от злоупотреби нашата общност и нашата платформа сме закрили 68 страници и 43 акаунта, свързани с групата \"Рапосо Фернандес Асосиадос\" (РФА), заради нарушения на нашата политика за проверка на информацията и нежеланите съобщения (спам), съобщи Фейсбук в комюнике. Лица, стоящи зад РФА, са създавали страниците, използвайки фалшиви акаунти или множество акаунти с едни и същи имена, за да публикуват огромно количество от т.нар. \"кликбейт\" - примамки или стръв за кликване, които препращат потребителите към страници извън Фейсбук. Социалната мрежа уточни, че е премахнала страниците заради поведението, нарушаващо регламента, а не заради съдържанието, предаде БТА. Вестник \"О Естадо де Сао Пауло\" разкри преди десетина дни, че страниците и акаунтите, контролирани от РФА, са образували огромна мрежа в подкрепа на Болсонаро. Според разследването на местния вестник страниците са генерирали 12,6 милиона реакции, коментари и споделяния, за един месец до публикуването на статията - много повече от регистрираните за същия период в акаунтите на световни звезди като Неймар или Мадона, отбелязва Франс прес. Очаква се Болсонаро да спечели в неделя балотажа от най-поляризираните избори в Бразилия от десетилетия, при които социалните медии се превърнаха в главно полесражение между кандидатите, посочва Ройтерс. Компанията е установила, че разпространители на спам все повече използват сензационно политическо съдържание от целия политически спектър, за да разширяват аудиторията си и да привличат трафик към сайтовете си. Социалната медия подчертава, че премахването на страниците на РФА е само една от многото предприети от нея стъпки за възпрепятстване на злонамерена намеса в бразилските избори в мрежата й. Популярната услуга на \"УотсАп\" на Фейсбук също беше подложена на задълбочена проверка в Бразилия, след като левият кандидат за президентския пост Фернандо Адад от Партия на трудещите се обвини поддръжници на Болсонаро, че използват услугата, за да публикуват купища подвеждаща информация в предизборната кампания. \"УотсАп\" има над 120 милиона потребители в Бразилия (с население от близо 210 милиона души) и конкурира основната платформа на Фейсбук.", "date": "2018.10.23", "title": "Фейсбук закрива 68 страници и 43 акаунта, подкрепящи Жаир Болсонаро"}
{"url": "https://www.24chasa.bg/novini/article/7116427", "text": "Лидерът на \"Атака\" и на парламентарната група на \"Обединени патриоти\" Волен Сидеров не уважи съвета на малката коалиция, който трябва да решава съдбата на Валери Симеонов като вицепремиер. В момента на среща с лидера на НФСБ в Партийния дом е само колегата му - вицепремиерът, военен министър и лидер на ВМРО Красимир Каракчанов. Пред \"24 часа\" Симеонов заяви вчера, че именно от него зависи оставането му в кабинета. Сидеров даде да се разбере, че иска той да си ходи от правителството. И обясни отсъстието си с това, че НФСБ са решили още преди 6 дни да снемат доверието си от него като шеф на ПГ. А ВМРО от са си замълчали. Всичко това се тълкува от патриотите като знак, че лидерът на \"Атака\" е в изолация и че Симеонов остава в кабинета. По информация на \"24 часа\" премиерът Бойко Борисов, който днес бе на визита в Египет, вече лети към София. Вчера, в разгара на скандала с исканата от майките оставка на вицепремиера Валери Симеонов, Красимир Каракачанов покани двамата си колеги от Обединени патриоти на коалиционен съвет.", "date": "2018.10.23", "title": "Волен пропусна срещата, което е знак, че Валери остава. Борисов лети насам"}
{"url": "https://www.24chasa.bg/novini/article/7116447", "text": "Европейската комисия е дала на съд двойка служители, назначени на работа в продължение на осем години благодарение на подправени дипломи, съобщиха медии в Белгия. Ако бъдат признати за виновни, Филип Б. и Лоранс С. ще трябва да възстановят полученото от 2004 до 2012 г. възнаграждение за общо 670 000 евро. Двамата измамници са признали, че умишлено са подвели комисията. Лоранс твърдяла, че е допломиран правист и политолог от Сорбоната в Париж, а Филип - че е завършил право и инженерни науки, предаде БТА. Скоро след като били назначени, двамата започнали да подават болнични листове. В продължение на години те получавали едни от най-щедрите заплати и осигуровки в ЕС, без да се явяват дори на работа. Прокуратурата е поискала 36 месеца затвор за Филип и 18 месеца за Лоранс. Защитата настоява, че няма закононарушение.", "date": "2018.10.23", "title": "Еврокомисията 8 години плащала заплати на измамници с подправени дипломи"}
{"url": "https://www.24chasa.bg/novini/article/7116391", "text": "Столични криминалисти заловиха двама крадци на детски велосипеди, съобщават от МВР. На 12 октомври в Девето районно управление в \"Люлин\" е подадена жалба, че от мазе на блок липсват три колелета. Входната врата на блока се заключва, имало и камера, която снимала бандитите. За броени дни полицаите влизат в следите на крадците и залавят двама от тях - на 28 и на 29 г. Съучастникът им се издирва. Колелетата са намерени и иззети. На крадците са повдигнати обвинения от районната прокуратура. Пуснати са на свобода с \"подписка\".", "date": "2018.10.23", "title": "Заловиха крадци на детски колела в София"}
{"url": "https://www.24chasa.bg/novini/article/7116459", "text": "118 глоби за неправилно паркиране са съставени в област Ловеч след обявяването на кампанията на Областна комисията по безопасност на движението към Областен управител \"Да освободим тротоарите за пешеходците\". Това стана ясно на заседанието на комисията, съобщиха от пресцентъра на областната администрация. Кампанията бе обявена в началото на учебната година. Основната й цел бе да се освободят тротоарите за пешеходците и да се възпитават гражданите да паркират на места, които не ограничават правото на хората да се движат безопасно. Старши комисар Милен Маринов, директор на ОД на МВР-Ловеч, отчете постигнатото. На територията на областта е създадена организация за предприемане на мерки и действия във връзка с неправилното паркиране на автомобилите. За периода от стартиране на кампанията до момента, служителите на сектор \"Пътна полиция\" са наложили 118 глоби с фиш за неправилно паркиране, от които 106 в община Троян. Провеждат се специализирани полицейски операции, като при обхождане и забелязване на нарушители те биват санкционирани. Намесата на полицията е главно в централните градски части и районите около училища и детски градини, където движението на пешеходците е възпрепятствано, обясни Маринов като обоснова резултата с това, че ОД на МВР-Ловеч работи по ключови приоритети на министерството, като основният е да няма пътнотранспортните произшествия и загинали. Представителите на общини изложиха накратко техните проблеми и мерките, които ще бъдат предприети за разрешаването им. След изслушване и обсъждане на предприетото до момента от всички заинтересовани страни зам.-областният управител Бойко Пъдарски, който председателства комисията, обобщи, че проблемът е в най-висока степен в общините Троян и Ловеч, докато в останалите общини на областта той или не съществува - като в Луковит, или инцидентно се появяват такива нарушения. Пъдарски каза още, че тази кампания трябва да се превърне в постоянно действаща, защото има ефект и ако всички съсредоточат усилия за спазване и прилагане на закона постигнатото до момента ще се надгради.", "date": "2018.10.23", "title": "Глобяват за неправилно паркиране в Ловешко по време на кампания"}
{"url": "https://www.24chasa.bg/novini/article/7116611", "text": "Вчера говорих с господин Сидеров, покани са пратени и на него, и на Валери Симеонов. Вчера Сидеров не беше решил какво да прави, но днес той не дойде. Аз никога не бих направил изказване по този начин, че думите ми да се разбират двусмислено. Днес Симеонов обясни, че е искал да каже, че ако имаш грижа към тези деца, не би трябвало да ги изкараш на студ, на пек.  Това заяви вицепремиерът и министър на отбраната Красимир Каракачанов в предаването \"Лице в лице\"  В петък правителството ще гласува Закона за хората с уврежданията. Ако някой увеличи бюджета на армията с 60%, ще станем армия номер 1 в Европа. Разбирам жените, но няма какво да се лъжем - от първия ден на тези протести някои партии се опитват да \"яхнат\" тези протести, коментира още той. Няма да поискам оставката на Симеонов. Казах му, че не съм съгласен с начина, по който се изказва, защото така създава трусове в обществото. Оставката на Симеонов какво означава - аз да сваля правителството. Или да заменим Валери Симеонов с Марешки? Не съм влязъл в тази коалиция, за да променяме нещата, а за да работим. Изчерпах своите възможности на \"синя каска\". 5-6 месеца губим време да се изказваме кой как се чувства, каза още Каракачанов. Няколко пъти говорих с Борисов. Не е добро настроението, аз разбирам тези хора и не им се сърдя, че правят процес. Служебно правителство, БСП на власт - благодаря, аз това съм го гледал. Няма аз да бъда причината за сваляне на правителството. Аз не мога да отговарям за други хора и не съм този, който трябва да обяснява, какво е искал да каже някой, каза още Каракачанов. Докато ние се водим коалиция \"Обединени патриоти\", трябва да се срещаме всяка седмица. Когато премиерът се върне, ще разговаряме и най-вероятно утре ще има съвет на голямата коалиция. Крайно време е да спрем да разделяме обществото на враждуващи лагери, допълни още той.", "date": "2018.10.23", "title": "Каракачанов: Изчерпах се като \"синя каска\", казах на Симеонов, че не съм съгласен как говори"}
{"url": "https://www.24chasa.bg/novini/article/7116636", "text": "Истанбулската полиция опроверга твърдения в медиите, че е бил намерен трупът на изчезналия саудитски журналист Джамал Кашоги, за когото Саудитска Арабия призна, че е мъртъв, съобщава електронното издание на в. \"Сабах\", цитирана от БТА. По-рано британският сайт Скай нюз обяви, че тялото на Кашоги е било разчленено след смъртта му, а лицето му било обезобразено. Според изданието част от тялото е била открита в двора на консулството на Саудитска Арабия в Истанбул. Тази информация, за която Скай нюз се позова на турски източници, е била опровергана от истанбулската полиция. Лидерът на турската Патриотична партия Догу Перинчек също каза, че части от тялото на журналиста са били открити в кладенец на територията на генералното консулство на Саудитска Арабия в Истанбул, съобщи сайтът Хаберлер. Саудитският журналист Джамал Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.23", "title": "Истанбулската полиция: Трупът на Кашоги още не е намерен"}
{"url": "https://www.24chasa.bg/novini/article/7116645", "text": "Властите в Украйна обявиха днес, че ще продадат на търг руски рибарски кораб, конфискуван в Азовско море, предаде ДПА, цитирана от БТА. Корабът \"Норд\", регистриран в кримското пристанище Керч, бе задържан от украински граничари през март по обвинение, че ловува незаконно в украински води. Тогава Русия обвини Украйна, че е извършила морско пиратство. Капитанът на \"Норд\" може да получи присъда до пет години затвор. Медии съобщават, че всичките десетима членове на екипажа имат руски паспорти, но преди анексирането на Крим към Русия са били украински граждани. Търгът за продажбата на кораба е насрочен за 7 ноември при начална цена 57 хиляди долара, съобщиха украинските правоохранителни органи.", "date": "2018.10.23", "title": "Украйна обяви, че продава руски риболовен кораб, конфискуван в Азовско море"}
{"url": "https://www.24chasa.bg/novini/article/7116657", "text": "\"Камарата на строителите има нашата пълна подкрепа за развитието на българската икономика и българските фирми. Готови сме да обсъдим и внесем в Народното събрание разумните предложения за поправки в Закона за обществените поръчки. Искаме гаранции за увеличаване на заплатите на работниците.\" Това каза председателят на НС на БСП Корнелия Нинова пред журналисти след среща с представители на КСБ. Тя добави, че БСП иска да смени модела, наложен, включително и в строителството. \"Модел, в който се нарушават всякакви закони и правила, и един човек определя- кой да влиза и кой да излиза от обществена поръчка. Модел, в който строителният бранш е принуден да връща пари от обществени поръчки, за да си спечели благоволението на управляващите, трябва да бъде сменен веднъж завинаги\", коментира Нинова. Лидерът на левицата каза още, че БСП е готова, с всички сили, да помогне за осигуряване на кадрите в строителството, защото има остър кадрови проблем. \"Затова с политики ще подпомогнем фирмите, за да обучават кадри. От наша страна, браншът има и гаранции, че когато БСП управлява, ще има правила, еднакви за всички, няма да има привилегировани фирми, близки до властта, няма да им се извиват ръцете да плащат комисионни и рушвети\", заяви Нинова . Тя бе категорична, че няма да бъде изземван бизнесът на една фирма за сметка на друга и няма да има промяна на правилата в движение. \"Ако искате да кърпим модела и системата, няма да намерим решение за икономиката, за вас и държавата. Моделът се нуждае от коренна промяна. Ще има правила, еднакви за всички- без рекет, натиск, изнудване и рушвети. Ако искате заедно да променим този модел, ние сме насреща\", завърши Корнелия Нинова Илиян Терзиев: Надяваме се, че в лицето на БСП винаги ще имаме наш поддръжник и съюзник \"Камарата на строителите в България иска да осигури спокойствието в бранша. Апелирахме да се спре с некоректното говорене и използването на строителния бранш за политически цели\". Това каза председателят на УС на КСБ инж. Илиян Терзиев. Той добави, че Камарата има своите предложения за промени в законодателството - Закон за обществените поръчки, Закон за устройството на територията и унифициране на тръжната документация. \"Надяваме се, че в лицето на БСП, винаги ще имаме наш поддръжник и съюзник, в изпълнението на тези задачи\", каза още Терзиев.", "date": "2018.10.23", "title": "Нинова към Камарата на строителите: Моделът в строителството се нуждае от коренна промяна"}
{"url": "https://www.24chasa.bg/novini/article/7116675", "text": "Няколко десетки мигранти поискаха днес да им се разреши да преминат от Босна и Херцеговина в Хърватия, след като прекараха нощта на открито близо до граничната линия между двете страни, предаде Асошиейтед прес, цитирана от БТА.  Групата иска да влезе в членката на Европейския съюз Хърватия, откъдето да продължи на запад към други страни от ЕС. Босненската полиция попречи вчера на мигрантите да преминат границата и по-късно изпрати автобуси, за да ги върне в центъра за бежанци. \"Нашето положение е много тежко и те трябва да разберат какво преживяваме\", казва сириец от групата. Хърватската полиция съобщи, че няма да позволи нелегално влизане в страната. Тя предупреди, че се разпространяват неверни слухове, че хърватските граници ще бъдат отворени за свободно преминаване. Групата мигранти вчера е извървяла пеша около 15 километра от бежански център до границата, за да привлече вниманието върху факта, че границите остават затворени за хора, бягащи от войни и бедност в Близкия изток, Африка или Азия. Босненската полиция спря групата на около километър от границата, където мигрантите опънаха малки палатки или постлаха одеяла на земята и спаха на открито край пътя, по който минаваха коли и камиони. Родителите увиха децата си в топли дрехи и одеяла, за да ги защитят от есенния хлад. Състрадателни местни жители предложиха храна, напитки и завивки. Друга група мигранти потегли тази сутрин към друг граничен пункт с Хърватия. Няколко хиляди мигранти са блокирани в Босна и Херцеговина без възможност да продължат пътуването си на запад. Те са попаднали там, опитвайки се да заобиколят по-силно охраняваните маршрути през Балканите. Стотици хиляди преминаха през региона, преди страните да засилят граничния контрол през 2016 г.", "date": "2018.10.23", "title": "Мигранти, спрени на границата между \nБосна и Хърватия, прекараха нощта на \nоткрито"}
{"url": "https://www.24chasa.bg/novini/article/7116678", "text": "Редовното правителствено заседание ще се проведе както обикновено – в сряда, 24 октомври, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА СЪЗДАВАНЕ НА ПРОФИЛИ НА АДМИНИСТРАТИВНИТЕ ОРГАНИ В СИСТЕМАТА ЗА СИГУРНО ЕЛЕКТРОННО ВРЪЧВАНЕ, ПОДДЪРЖАНА ОТ ДЪРЖАВНА АГЕНЦИЯ „ЕЛЕКТРОННО УПРАВЛЕНИЕ“. Внася: заместник министър-председателят 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ВЛАДИМИР ПЕНЕВ С ОРДЕН „СВ. СВ. КИРИЛ И МЕТОДИЙ” ОГЪРЛИЕ. Внася: министърът на културата 3. ПРОЕКТ НА РЕШЕНИЕ ЗА ОДОБРЯВАНЕ НА СПИСЪК С ПРИОРИТИЗИРАНИ ИСКАНИЯ ОТ 2018 Г. ЗА ПОЛУЧАВАНЕ НА ПОДКРЕПА ПО ПРОГРАМАТА НА ЕВРОПЕЙСКИЯ СЪЮЗ ЗА ПОДКРЕПА НА СТРУКТУРНИ РЕФОРМИ. Внася: министърът на финансите 4. ДОКЛАД ЗА ОДОБРЯВАНЕ НА ОТЧЕТ ЗА НАПРЕДЪКА КЪМ 29 СЕПТЕМВРИ 2018 Г. В ИЗПЪЛНЕНИЕТО НА МЕРКИТЕ, ОДОБРЕНИ С РЕШЕНИЕ № 411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ, УТВЪРДЕНИ С РЕШЕНИЕ № 617 НА МИНИСТЕРСКИЯ СЪВЕТ ОТ 2015 Г. Внася: министърът на финансите 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕТА НА МИНИСТЕРСТВОТО НА ФИНАНСИТЕ ЗА 2018 Г. ВЪВ ВРЪЗКА С УВЕЛИЧАВАНЕ КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ КАПИТАЛА НА „ФОНД МЕНИДЖЪР НА ФИНАНСОВИТЕ ИНСТРУМЕНТИ В БЪЛГАРИЯ“ ЕАД. Внася: министърът на финансите 6. ПРОЕКТ НА РЕШЕНИЕ ЗА ИЗПЪЛНЕНИЕ ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „УЗУНОВА И СЕИД СРЕЩУ БЪЛГАРИЯ“ (ЖАЛБА № 2866/13), „САПУНДЖИЕВ СРЕЩУ БЪЛГАРИЯ“ (ЖАЛБА № 30460/08), „БОЯН ГОСПОДИНОВ СРЕЩУ БЪЛГАРИЯ“ (ЖАЛБА № 28417/07), „БОЯДЖИЕВА И „ГЛОРИЯ ИНТЕРНЕШЪНЪЛ ЛТД ЕООД СРЕЩУ БЪЛГАРИЯ“ (ЖАЛБИ № 41299/09 И 11132/10) И „АЛЕКСАНДЪР СЪБЕВ СРЕЩУ БЪЛГАРИЯ“ (ЖАЛБА № 43503/08). Внася: министърът на правосъдието 7. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО НА РЕПУБЛИКА БЪЛГАРИЯ КЪМ СЪВМЕСТНОТО ПРЕДПРИЯТИЕ ЗА ЕВРОПЕЙСКИ ВИСОКОПРОИЗВОДИТЕЛНИ ИЗЧИСЛИТЕЛНИ ТЕХНОЛОГИИ. Внася: министърът на образованието и науката 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И МИНИСТЕРСТВОТО НА ОБРАЗОВАНИЕТО НА РЕПУБЛИКА АЗЕРБАЙДЖАН. Внася: министърът на образованието и науката 9. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕРГЕТИКА НА ЕВРОПЕЙСКИЯ СЪЮЗ, ПРОВЕДЕНО НА 17 И 18 СЕПТЕМВРИ 2018 Г. В ЛИНЦ. Внася: министърът на енергетиката 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО ОТ 23 ДО 25 СЕПТЕМВРИ 2018 Г. ВЪВ ВИЕНА. Внася: министърът на земеделието, храните и горите 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 2 ОКТОМВРИ 2018 Г. В ЛЮКСЕМБУРГ. Внася: министърът на финансите 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 9 ОКТОМВРИ 2018 Г. В ЛЮКСЕМБУРГ. Внася: министърът на околната среда и водите 13. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „ЗЛАТНИ ПЯСЪЦИ“, ОБЩИНА ВАРНА, ОБЛАСТ ВАРНА. Внася: министърът на туризма 14. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СОЗОПОЛ - ЦЕНТРАЛЕН“ ОБЩИНА СОЗОПОЛ, ОБЛАСТ БУРГАС. Внася: министърът на туризма 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА БЪЛГАРСКАТА НАРОДНА БАНКА. Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ. Внася: заместник министър-председателят по обществения ред и сигурността и министър на отбраната", "date": "2018.10.23", "title": "Вижте какво решава Министерският съвет утре"}
{"url": "https://www.24chasa.bg/novini/article/7116680", "text": "Японското правителство заяви, че мъж, за когото се предполага, че е японски журналист на свободна практика, изчезнал в Сирия преди три години, е бил освободен и сега е в Турция, предаде Асошиейтед прес, цитирана от БТА. На пресконференция днес главният секретар на японското правителство Йошихиде Суга каза, че Япония била уведомена от Катар, че мъжът, за когото се предполага, че е Джумпей Ясуда, е бил освободен. Последните вести от него са от Сирия през 2015 г. Суга заяви, че катарското правителство уведомило японските власти, че мъжът е под закрилата на турските власти и в момента се установява самоличността му, както и че това най-вероятно е Ясуда.", "date": "2018.10.23", "title": "Освободиха японски журналист, изчезнал в Сирия преди 3 години"}
{"url": "https://www.24chasa.bg/novini/article/7116690", "text": "Турският президент Реджеп Тайип Ердоган се е обадил по телефона на семейството на саудитския журналист Джамал Кашоги, за да им изкаже съболезнования за неговата смърт, съобщи турската частна телевизия НТВ, позовавайки се на източници от президентството. Телефонният разговор се е състоял днес. Ердоган е изтъкнал, че изпитва дълбоко съжаление за убийството и е уверил, че ще бъде направено всичко възможно за изясняване на престъплението. Той е пожелал Аллах да бъде милостив към покойника, а на семейството му - търпение и кураж, предава БТА. Президентът е разговарял със сина на Кашоги и с други членове на неговото семейство. Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.23", "title": "Eрдоган звъннал на семейството на Кашоги, обещал да работят за изясняване на случая"}
