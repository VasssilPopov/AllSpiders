{"url": "https://www.24chasa.bg/novini/article/6566932", "text": "До две седмици ще излезе докладът за финансовото състояние на държавните болници, съобщиха от пресцентъра на здравното министерство. В началото на октомври бившият здравен министър проф. Николай Петров поиска отчет  от всички лечебни заведение с 50% държавно участие за договорите, които са сключили с външни фирми, за което \"24 часа\" съобщи. „Години наред не е имало системност при управлението и контрола на голяма част от държавните дружества. Показателен пример за това е областната болница в Ловеч“, констатира министърът на здравеопазването Кирил Ананиев на разширена среща днес за състоянието на лечебното заведение. Пред депутати от всички политически сили от региона, представители на общините-съакционери в лечебното заведение и съвета на директорите на болницата министър Ананиев посочи, че до две седмици екипът му ще е готов с детайлен и изчерпателен анализ за финансовото състояние на лечебните заведения с над 50% държавна собственост. „Вече сме преполовили работата по доклада и ще предложа дългосрочни и работещи решения за функционирането на държавните лечебни заведения“, посочи министър Ананиев. В момента МЗ работи приоритетно в тази посока. Ежемесечното гасене на пожари чрез вдигане на запори, осигуряване на дарения, частично изплащане на трудови възнаграждения и подобни краткосрочни мерки не е устойчив начин за решаване на проблемите в болничния сектор, посочи още министърът по време на срещата.", "date": "2017.11.22", "title": "До две седмици ще бъде готов докладът за състоянието на държавните болници"}
{"url": "https://www.24chasa.bg/novini/article/6567084", "text": "Столичанин беше прострелян и брутално заклан заради жена в София. Зверското убийство е извършено във вторник вечерта в гараж в кв. “Хиподрума”. В него мъжът правел ключалки и аларми на автомобили. Преди години въртял бизнес със заложни къщи, но се преориентирал. Във вторник негов приятел дошъл в гаража и двамата се скарали за жена, в която били вклюбени, но ключарят се оженил за нея. Тогава съперникът му извадил законен пистолет и прострелял майстора 2 пъти в корема и веднъж в гърлото. Изстрелите не се оказали смъртоносни и затова мъжът извадил нож и прерязал гърлото на опонента си, като го оставил да се дави в собствената си кръв. Ключарят е починал в страшни мъки и е агонизирал 20 минути, докато не умрял от кръвозагуба. Трупът му бил намерен от негов познат. Той му звънил няколко пъти и се пристеснил защо не отговаря. Тогава отишъл в гаража и намерил 46-годишния ключар мъртъв. По непотвърдена информация убиецът е задържан. По данни на “24 часа” той е с психични отклонения. Жертвата не е бил осъждан, единствената му криминална регистрация е била преди 30 г., уточни говорителят на главния прокурор Румяна Арнаудова. Тя поясни, че убийството е 89-ото от началото на годината, но до момента всички други 88 са разкрити.", "date": "2017.11.22", "title": "Ключар застрелян от приятел заради жена (Обзор)"}
{"url": "https://www.24chasa.bg/novini/article/6567090", "text": "Частният съдебен изпълнител, който трябваше да търси от мен стар дълг за неплатено парно, ми съобщи, че “Топлофикация София” е оттеглила финансовите си претенции.” Това каза 72-годишният смолянчанин Стефан Иванов, който бе осъден на две инстанции да плати парното на апартамент в столичния жк “Люлин” за периода август 2011 - юни 2012 г. Време, през което въобще не е живял в столицата, нито има нещо общо с въпросното жилище. “24 часа” първи разказа историята в броя си от понеделник, 20 ноември. Заради съдебното решение върху пенсията от 250 лв. на Иванов първоначално бил наложен запор, който след това бил отменен заради това, че тя е ниска. Остана обаче забраната той да си тегли парите от банкомат. “Благодаря на “24 часа”, че разказа моята история и тормозът вече приключи, защото сигурно щях да водя с години дела, за да разчистя този “дълг”, каза Стефан Борисов Иванов, който е пълен адаш - по три имена, с още 30 души в България. Всъщност първоначалният дълг е едва 257 лв. Но с всички разноски по инстанциите досега надхвърля 1300 лв. Според потърпевшия проблемът възникнал след продажбата на въпросния апартамент в “Люлин”, когато неговото име попаднало в регистрите на институциите като длъжник. “Въпреки че т.нар. дълг е опростен, ще се посъветвам с адвокат и ще заведа дело. До момента разходите, които съм направил за път до столицата и за защита, са над 1000 лева”, каза смолянчанинът. Той е инженер-химик и е оставил важни следи с работата си. Като ръководен кадър във фабрика “Родопска тъкан” въвел реактивни багрила при родопските одеяла, благодарение на които цветовете им станали устойчиви. След това в предприятие “Слънце” чрез багрилни ефекти на Иванов били пуснати т.нар. прани дрехи - хит през 80-те години, на вид досущ като американските дънки. Въпреки че подал докумeнти за двете иновации, Иванов не е взел за тях и стотинка. Омбудсманът Мая Манолова зае категорично страната на Стефан от Смолян. Тя обяви, че е получила уверението на изпълнителния директор на “Топлофикация” Георги Беловски, че претенциите ще бъдат насочени към истинския Стефан Иванов. Той пък бе открит от bTV и наистина живее в “Люлин”, но на друг адрес. Освен това няма проблеми с “Топлофикация”. Осъдена оттам била жена му, която увери, че си плаща. От столичната топлофикация обясниха, че са взели информация за собственика от Агенцията по вписванията. И че там срещу този имот стояли името и ЕГН-то на Стефан от Смолян От агенцията пък увериха, че искане за проверка от страна на “Топлофикация” за изясняване на собствеността на Стефан Борисов Иванов не е идвало. Нито един от 30-те българи с това име, 5-има от които живеят в София, нямал вписан акт за собственост в кв. “Люлин”, бл. 151, ет. 10. От “Топлофикация” обаче реагираха, че имат разпечатка от 10 май 2013 г., когато са завели делото, и в нея изрично имотът е посочен като собственост на гражданина от Смолян с неговия ЕГН. ", "date": "2017.11.22", "title": "Свалиха запора на Стефан от Смолян, осъден да плаща парно в София"}
{"url": "https://www.24chasa.bg/novini/article/6567206", "text": "Над 250 млн. лева е оборотът на румънския онлайн търговец Emag за трите години, откакто компанията оперира в България. Върху тази сума обаче не е бил платен нито лев данък. В случая с eMAG оператор на сайта е румънската “Данте интернешънъл”, а сделките се оформят като дистанционни продажби, при които се използват услугите на куриерски фирми. По този начин в България не се пащат дължимите данъци и такси. 72 часа преди “Черния петък” собственикът на марката “Черен петък” - “Данте интернешънъл” е в активна кампания за хиляди стоки, които на 24 ноември ще продава онлайн. компания, разрешавайки й да патентова до 24 ноември 2024 г. словосъчетението и нито един друг търговец у нас няма право да използва словосъчетанието \"черен петък\", чиято родина е САЩ. Патентът позволява разнообразни дейности - даване под наем на рекламно време, онлайн реклама, организиране на изложби, на модни ревюта, на търгове; търговски панаири и други. Още няколко компании в България са се обърнали към Патентното ведомство за патент, но им е бил отказан. За първи път за \"Черния петък\"- 24 ноември 2017 г., еMAG не посочва размера на намаленията и конкретните стоки, които ще бъдат предложени. Най-вероятно това е заради рекордната глоба, която Комисията за защита на конкуренцията наложи на румънците - 4,7 милиона лева за 15 вида нарушения. Най-скандалното е, че онлайн Колко ще спечели този път еMAG от “Черния петък”? Подобна информация вероятно няма да постъпи в Националната агенция по приходите. Но е сигурно, че промоциите при \"черния петък\" предизвикват огромен интерес - при предишните на сайта на eMAG е имало по 1,2 млн. посещения на ден. Парите, които се харчат от потребителите при параруване на ден се изчисляват на близо 70 млн. лева дневно. Точният размер на оборота през последните години на еMAG обаче най-вероятно ще бъде осветен след като завършат проверките, които Засичат се данни от куриерските фирми за обем, произход, вид на стоката и период на доставка. От НАП потвърждават, че върви мащабен анализ, но не коментират ревизии на отделни компании. Как така собственикът на румънската еMAG “Данте интернешънъл” успява да заобиколи законите в България? Румънецът Юлиян Станчу регистрира преди 3 години у нас маркетингова агенция “Емаг интернешънъл”. на сайта eMAG.bg, който е на български език. А факта, че се спестява плащането на данъци в България, потвърждават и записаните условия по една от многобройните томболи, организирани в кампания на “Данте интернешънъл” При нея като награда се предлага почивка за двама на Канарските острови, включваща двупосочни полети и 6 нощувки за двама. В правилата е посочено, че от брутната стойност на наградата Според българския закон за регистър БУЛСТАТ всяко чуждестранно юридическо лице подлежи на задължителна регистрация при две условия - когато осъществява стопанска дейност в България и когато ефективното управление е на територията на страната. “Данте интернешънъл” отговаря и на двете условия, категорични са юристи, тъй като агенцията “Емаг интернешънъл” има над 100 служители, които обслужват доставките и продажбите от онлайн магазина, а също така се оператори на телефоните, посочени на него. Избягвайки регистрацията по БУЛСТАТ, компанията, освен че тъй като има възможност да дъмпингира техните цени.При оформянето на сделките като дистанционни продажби от “Данте интернешънъл” не издават и касови бележки. Плащането се извършва като паричен превод от куриерските фирми, които правят доставките на поръчаните стоки. В България са регистрирани 40 куриерски фирми, част от тях обаче нямат лиценз за доставчик на платежна услуга, каквото е изискването по закон. (Виж 3-а стр.) От известно време част от куриерските фирми предлагат любопитен франчайз - дават името си на онлайн търговци, които извършват доставките, но под разпознаваемо име на куриерска компания. “24 часа” попита “Данте интернешънъл” какъв е размерът на платените в България данъци, какъв е оборотът и дали компанията има регистрация по ДДС. Вместо конкретни отговори и цифри получихме следния текст: “eMAG.bg е изряден данъкоплатец и всички суми са надлежно декларирани към съответните отговорни институции в България”. Юристи твърдят, че с липсата на регистрация по БУЛСТАТ се нарушават и правата на потребителите по закон. До този момент за нелоялни търговски практики, но е платена само най-малката глоба, другите се обжалват. През ноември 2014 г. санкцията бе над 758 хил. лева за две нарушения. Тогава от антимонополния орган установиха, че преди да бъде обявено намаление от 70%, цените на редица стоки, които се предлагат в еMAG, са завишени. Така на практика потребителите са заблуждавани, че купуват с отстъпка. От КЗК посочват, че кампанията е била с относително кратък срок - 3 дни. През март 2015 г. КЗК глоби eMAG с нови 137 884 лв. за нелоялна конкуренция заради томбола, при която наградата е екскурзия до остров Тенерифе. Сигналът е подаден в КЗК от две физически лица. Първият потребител твърди, че купил бургия от сайта за 3 лв., след като по телевизията видял реклама за томболата. Оказало се обаче, че не бил допуснат до участие в играта, защото имало минимална стойност на покупката от 100 лв., което не било посочено в самата реклама. Жалбата на другия потребител е, че наградата от играта далеч надхвърля допустимия от КЗК праг. Именно по нея комисията открива нарушение на закона. От “Данте интернешънъл” се оправдали, че компанията и подготвени кадри, поради което някои нюанси във връзка с предлагането на награди са убегнали на маркетинговия отдел на дружеството”. Глоба има и за притежаваната от “Данте интернешънъл” платформа за онлайн пазаруване “Фешън дейс” през май 2016 г. Комисията за защита на конкуренцията откри нелоялна конкуренция при промоция за великденските празници. Антимонополният орган е установил познатата вече практика - цените на стоките са били по-ниски непосредствено преди намалението, а в конкретните дни били значително завишени, след което е обявено намаление от 25%. Например боти по време на промоцията били обявени за 119,90 лв., докато преди това стрували 82,90 лв. Същото нарушение е установено и за два модела сандали. Според антимонополния орган така се заблуждавали потребителите, че дадена стока не може да бъде купена по-изгодно от “Фешън дейс” извън дните на намаление или да бъде намерена на по-ниска цена в друг сайт. Санкцията е в размер на 4,7 млн. лева и е за 15 вида нарушения при провеждането на различни рекламни кампании. Глобата за собственика “Данте интернешънъл” е заради продажбата на книги. Проучването е установило, че техните цени са били завишавани в деня преди обявяването на намаление от 70%. В изпратено до КЗК становище от “Данте интернешънъл” уточняват, че компанията е регистрирала домейн адрес еmag.bg и използва сайта за продажба на стоки от свое име, както и от името на партньори. Според дружеството при промоции условията се определят именно от въпросните партньори. От “Хеликон”, които са участвали тогава в промоцията, обаче информират КЗК, че не разполагат с достъп до сайта на eMAG и не могат да въвеждат там информация за продукти. Издателство “Колибри” е категорично, че не участва в рекламните кампании на търговците, а провежда собствени промоции на издадените книги. През тази година от eMAG отново са обявили черен петък на 24 ноември, когато ще бъдат предлагани стоки с намаления. Дали те са истински, или отново ще бъде приложена практиката с предварително вдигане на цени и след това обявяване на намаления, засега не е ясно. Всяка десета компания за търговия по интернет укрива продажбите и печалбите си, не плаща ДДС и корпоративен данък. Това показват данни на Националната агенция за приходите. Според хостинг компании през магазините за онлайн търговия минава оборот от 5 млрд. лв. Това означава, че укритите данъци са поне 500 млн. лева. Досега инспекторите на НАП установили две основни схеми. При първата търговията осъществявали физически лица. Схемата лъснала, след като били установени случаи на недекларирани доходи от над 250 000 лв., които се оказали с произход “наложен платеж”. Обясненията, които най-често давали уличените в това нарушение, били, че пазаруват от името и за сметка на роднини. Втората схема работела с регистрирани компании, включително по ДДС. Някои от нарушителите издавали касова бележка, но не за всяка продадена стока, а банковите преводи или наложените платежи не били осчетоводявани. При ревизиите било установено, че при поръчки за по-дребни суми всичко е изрядно, а по-големите не се записват. За да контролира онлайн търговците, НАП има специализиран софтуер за наблюдение, който следи за появата на нови фирми, както и се търси връзката им с регистрирани или с доходите на свързани с тях физически лица. Посредством данни, изисквани от куриерските фирми, били описвани обороти, оценени по брой обем и стойност, след което е проверено дали счетоводните документи на онлайн търговците се разминават с данните на куриерите. Близо 40 са регистрираните у нас куриерски фирми. Най-големите 20 компании в сектора имат общи годишни приходи от близо 600 млн. лв. Разрастването на бизнеса им се дължи основно на електронната търговия. Част от големите куриерски компании предлагат и франчайз - при него фирми ползват само логото на куриера, но оперират със собствени превозни средства и персонал. От НАП напомнят, че при доказване на нарушения се плаща 10% данък за укрития оборот, както и лихви за периода от настъпването на падежа за тези задължения. Отделно укриването на данъци за над 3000 лв. се наказва със затвор от една до шест години, а за неплащане на данъци над 12 000 лв. се предвижда лишаване от свобода от две до осем години, припомнят от НАП. От КЗК пък предоставят и списък с търговци, при които са установени нелоялни практики. Сред тях са emag.bg, remix.bg, obuvnaborsa.bg, obuvensviat.com, evizabg.com, promoclub.bg и други. При повечето от тях липсвала преддоговорната информация. Глобата от 4,7 млн. лв. е обжалвана от “Данте интернешънъл”, а делото се бави трета година във ВАС. То е образувано на 23 декември 2014 г., като първото заседание е на 30 септември 2015 г. Отложено е, защото адвокатите на “Данте интернешънъл” искат да им се осигури пълен достъп до решението на КЗК, без заличени данни. Съдът излиза с определение, че това няма как да стане, защото те засягат информация “и от трети за спора страни, изрично поискали опазване на предоставената производствена, търговска или друга защитена от закон тайна”. Определението е от 29 декември 2015 г. Следват още три заседания. От “Данте интернешънъл” твърдят, че КЗК не е комплектувала добре преписката си и не могат да изградят защитна теза. От 16 юни 2016 г., когато съдът назначава експертиза, трима вещи лица се отказват. Това е причината да няма нито едно съдебно заседание от 30 септември 2015 до 15 март 2017 г. Тогава последното, четвърто вещо лице - Антония Пандичева, изпраща молба до съда, че е уведомена за назначаването си на 10 март и следващото заседание е насрочено за 21 март 2018 г. Европейската комисия ще променя начина на облагане на интернет базираните компании. Едно от предложенията е на Франция и според него облагането трябва да е на база продажбите във всяка европейска страна, а не според приходите в държавите с ниски данъци. Срещу него се обявиха Кипър, Малта, Ирландия и Люксембург. От ЕК лансират т.нар. Обща консолидирана корпоративна данъчна основа, която представлява амбициозен опит да се обединят данъчните основи в ЕС. Проектозаконът в момента е предоставен за разглеждане от 28-те държави членки. Предвижда се всички международни компании, които оперират на територията на ЕС и имат продажби над 750 млн. евро, да бъдат фиксирани към данъчната система на страна членка, където ще плащат данъци. Тези пари обаче ще бъдат разпределяни между всички държави, където извършва дейност компанията. Те също така ще бъдат определяни не на базата на посочените приходи, а на активността, която имат в тях. Тя ще се измерва посредством комбинация от фактори, включително броя на служителите, състоянието на активите и размера на продажбите. България подкрепя по-сраведливо облагане на интернет компаниите, но не е съгласна с въвеждането на единен данък за целия ЕС. Мотивите са повече от ясни - страната ни има 10% корпоративен данък, който е един от най-ниските в ЕС, и не иска да губи това предимство.", "date": "2017.11.22", "title": "Трус преди Черния петък! eMAG с 1/4 млрд. лв. оборот в България, 0 внесен данък"}
{"url": "https://www.24chasa.bg/novini/article/6567257", "text": "Община Костинброд да плати 650 хил. лв. неустойка по консултантски договор с частна фирма от 4 септември 2009 г. Това решава Апелативният съд в София 8 г. по-късно - на 25 септември т.г., показа проверка на “24 часа”. Делото е обжалвано пред Върховния съд, но от 6 ноември малката община е със запорирани сметки, което води до куп неприятности за жителите на градчето и селата около него. Общината с годишен бюджет от 13 млн. лв. е изправена пред опасност да фалира. Преди дни стана ясно, че и община Кюстендил е със запорирани сметки по договори за непоискани услуги от 2009 г. Накратко - преди 8 г. бившият кмет на Костинброд Красимир Кунчев е подписал консултантски договор с фирмата ищец по висящото дело - “Протико Ил” ООД.   Срещу парите частното дружество трябва да консултира общината при кандидатстване за проект по ДФ “Земеделие”. Преди това са открити нарушения в проекта за изпълнение и логично по-късно договор с ДФ “Земеделие” не е сключен. Така няколко села от общината остават без канализация. През 2015 г. обаче консултантът започва да търси парите по сключения договор за неизплатените възнаграждения. Красимир Кунчев е кмет на Костинброд от 2003 до 2011 г. Избиран е от листата на БСП. Преди това е бил зам.-кмет, отново от БСП, а след това - два пъти зам. областен управител на София - в правителството на Орешарски и в служебното през 2017 г. Сега се труди на “Позитано” 20, казват от червената партия като ръководител \"звено\" със заплата от 1500 лева. Договорът, който Кунчев е сключил през 2009 г. с “Протико Ил”, предвижда 0,1% неустойка върху цялата сума от 2 млн. лв. за първите 30 дни, а след изтичане на този срок - 1% на ден, или 365% годишно.  Всичко това е посочено в делото пред Софийския окръжен съд, където “Протико Ил” ООД внася иска си срещу община Костинброд, както и в апелативния съд. От дружеството настояват за изплащане на 1,5 млн. лева, става ясно от делото, но засега на две инстанции са уважени 650 хил. лв. от тях. “Договорът е за пълна проектантска дейност, включително и по контрол на изпълнението, не е само за консултации. Неустойките по подписания договор са и за двете страни. Такива има и в други договори, когато сроковете са важни”, казва Красимир Кунчев, потърсен за коментар от “24 часа”. Собственик на дружеството консултант по несъстоялия се договор с ДФ “Земеделие”, е Илмие Имамова. Любопитна подробност е, че тя дава на брат си Арбен Хавальов пълномощно да действа по обществените поръчки на фирмата, възложени от община Костинброд и няколко други. По това време Хавальов вече е подсъдим за източване на 600 хил. лв. ДДС, документни престъпления и сключване на фиктивни сделки, а няколко месеца, след като лично подписва договора с община Костинброд, той получи присъда, макар и условна. Докато е представлявал фирмата на сестра си по процедурите за обществени поръчки е бил с мярка за неотклонение “Парична гаранция” в размер на 50 хил. лв. заради друго разследване срещу него.   В миналото името му нашумя като инвеститор в хотел. Беше сочен за близък до различни политици. Криминалното минало и делата на Арбен Хавальов явно не притесняват бившия кмет Красимир Кунчев. Още повече че “Протико Ил” е избрана с обществена поръчка. В този период фирмата на сестрата на Хавальов, в която той е пълномощник, сключва още няколко апетитни договора за консултации по европейски проекти, показва справка в Агенцията за обществени поръчки. Днес собственик на фирмата е синът на Хавальов - Александър.    “Договорът с “Протико Ил” не е сключен от Арбен Хавальов, от друго лице е. А за това защо не е изпълнен, не мога да отговоря. Договорът с ДФ “Земеделие” е от 2011 г., тогава вече не бях кмет. Делото на фирмата срещу общината е за неизпълнението на договора с тях, и да - знам, че сметките на общината са запорирани. Между другото, по работата на “Протико Ил” общината е спечелила 5 млн. лв., парите са били преведени, но след това са възстановени, защото договорът с ДФ “Земеделие” е отказан”, казва още Кунчев и препраща към наследника си на поста Милен Димитров. Малко по-късно “24 часа” се опита да се свърже и с него, но телефонът му беше изключен. Открихме обаче сегашния кмет Трайко Младенов, който е бил заместник на Милен Димитров в миналия мандат. Сега Младенов е кмет на Община Костинброд.  “Последствията от запора на сметките са фатални за общината, която не е виновна за чужди грешки. Питам се как Кунчев е подписал този договор, а дали са грешки, е друг въпрос. Не мисля, че има и фирми, които да подпишат такъв договор. И то при положение че е имало нарушения в обществената поръчка, по която “Протико Ил” е бил консултант. Как да обясня на хората, че заради запор на сметките на общината по договор от 2009 г. част от проектите няма да могат да се реализират - детски площадки, ремонт на улици. Питам още как Арбен Хавальов се е появил в нашата община, кой го насочи?”, каза сегашният градоначалник на Костинброд. Младенов признава, че е бил зам.-кмет, когато от ДФ “Земеделие” са отказали да отпуснат пари по проекта, консултиран от “Протико Ил”, но е категоричен, че бомбата е заложена през 2009 г. с договора, който предвижда неустойка от почти 5000 лв. на ден за неизплатено възнаграждение на фирмата. “Сигнализирали сме всички специализирани институции за този казус, включително и главния прокурор. Имам съмнения, че това е схема за източване на общината, а капанът щракна малко преди последните местни избори, когато неустойките по договора от 2009 г. вече бяха огромни”, каза Младенов. Община Костинброд е получила запорно съобщение от частен съдия-изпълнител по искане на “Протико Ил” на 6 ноември т.г. На следващия ден фирмата на Хавальов продава вземането си към общината, което още е в съдебна фаза. Договорът за цесия е с “Татари дизайн” ЕООД, което допълнително ще затрудни общината, ако спечели делото на последна инстанция. “Татари дизайн” е собственост на Любомир Миланов и формално няма нищо общо с “Протико Ил”. Свързва ги обаче адресът на регистрация, който е един и същ и при двете фирми, както и предметът на дейност - инженеринг, консултиране и управление на проекти. “Татари дизайн” явно не е развивала дейност досега, защото, откакто е регистрирана през 2010 г., не е подавала счетоводни отчети в Агенцията по вписвания. Кандидатствала е само за консултант по проект за саниране в Дупница, но не е сред избраните. Подобен опит фирмата е направила и в Хасково съвсем наскоро, но там още няма избрани изпълнители.", "date": "2017.11.22", "title": "Бивш кмет от БСП сключил абсурден договор с фирма на осъдения за ДДС измами Арбен Хавальов"}
{"url": "https://www.24chasa.bg/novini/article/6567212", "text": "Главният прокурор Сотир Цацаров призова премиера Бойко Борисов да вземе мерки за безопасността на язовирите и срещу бездействието на контролния орган - Държавната агенция за метрологичен и технически надзор (ДАМТН). Имам писмо от главния прокурор във връзка с проверките по язовирите, каза в началото на правителственото заседание в сряда премиерът. Резюлирал съм го до министъра на икономиката, на екологията, на МРРБ и кмета на София да се извършат незабавни мерки, да се изпълнят препоръките по възможно най-бързия начин По принцип препоръката е за яз. “Бели Искър”, заяви Борисов. Поводът за писмото са проверки на Върховната административна прокуратура (ВАП), възложени на ДАМТН. Едната беше за състоянието на язовирите у нас, а другата - за “Бели Искър”. Първата завършва със заключението, че от проверените 4390 технически съоръжения 54,43 % са в неизправно състояние, съобщи зам. главният прокурор и шеф на ВАП Ася Петрова. 205 язовира са с най-висока степен на неизправност и опасност за населението, съобщиха от прокуратурата. Въпреки многобройните нарушения ДАМТН е съставила само 6 акта, съобщи прокурор Петрова. Оправданието на контролния орган било, че не може да се предприемат мерки заради “непълна правна уредба”. “Смятаме, че това е неправилно разбиране”, каза Петрова. През март прокурорите поискали министърът на икономиката да нареди инспектората да провери ДАМТН. След многократно удължане на срока на 25 октомври бил получен доклад от инспектората, в който също се твърдяло, че има непълна правна уредба. Затова шефът на ДАМТН не можел да налага мерки. “Тежко укоримо бездействие по отношение на контролния орган”, обобщи Ася Петрова. По-късно от агенцията съобщиха, че от началото на 2017 г. са извършили над 4000 проверки на язовирите и са съставили 395 акта. “Паралелно се извършва постоянен мониторинг на 205 язовира, определени като потенциално опасни. Други се поддържат изпразнени”, твърдят от ДАМТН. Прокурорите смятат, че при яз. “Бели Искър” става дума за същото нехайство Инспекцията му показва, че стената е в “неизправно-частично работоспособно състояние” и се налагат ограничения в натоварването и ремонт. Въпреки това не бил правен ремонт. Заради бездействието на 26 октомври ВАП ангажира с проблема министрите на вътрешните работи, на екологията и регионалното развитие, кмета на София. В отговор били получени уведомления. Едно от тях гласяло, че шефът на ДАМТН е изготвил предписание до регионалното министерство до 31 май да стартира ремонт. От ведомството не направили нищо и на 28 август на министъра бил съставен акт за административно нарушение, по силата на който той може да бъде глобен. “Смятаме, че актът е неправилно издаден и ще го обжалваме”, заяви зам.-министърът на регионалното развитие Малина Крумова. Според нея не можело да се твърди, че има неизправност на стената на “Бели Искър”. През 2001-2003 г. концесионерът “Софийска вода” извършил реконструкция за укрепване на стената и водоплътността ѝ. “Необходима е нова, която да повиши сеизмичната ѝ устойчивост. Това не застрашава по никакъв начин нито жителите, нито самата стена, нито експлоатацията на язовира”, каза тя. Според експерти опасност би имало само при земетресение от 9-а степен по Рихтер В момента язовирът се подддържа и експлоатира от “Софийска вода”, тъй като тя е концесионер. До 2009 г. е собственост на Столичната община, в момента е публична държавна собственост. Тази промяна в закона, макар че концесионерът остава, е довела до непълнота кой точно за какво отговаря и дали техническата изправност е отговорност на концесионера или на концедента. Разрешаваме този въпрос в момента със сключване на едно тристранно споразумение между областната управа, общината и МРРБ, заяви Крумова. Имало два проекта, предстояло до два месеца нов технически съвет, след който ще се разработи документация и ще се проведе обществена поръчка. Кметът Йорданка Фандъкова също заяви в МС, че общината и МРРБ търсят заедно най-добрата форма, защото “Бели Искър” се нуждае от реконструкция. Фандъкова каза, че има няколко проекта, проведени са няколко експертни съвета, но няма единно становище кой е най-добрият. В последния разговор с министър Нанков тя била уведомена, че на управителя на София-област ще бъде възложено да избере проекта. Концесионерът прави текущата поддръжка, а укрепването и реконструкцията на язовирната стена е капиталова инвестиция, затова задачата е на областния управител, смята тя. “Язовирът не е на територията на столичната община. Той не обслужва само София, а също и Самоков. Той е публична държавна собственост и не би следвало средствата за реконструкцията му да са за сметка на София”, добави Фандъкова. “Въпреки че язовирът не е собственост на Софийска област, съм готов да избера проект за укрепване на стената и да предприема ремонти, единствено когато официално получа проект, нужното финансиране и щатни бройки за експертен състав. Все някой трябва да оправи тази бъркотия”, се казва в позиция на областния управител на София-област Илиан Тодоров.", "date": "2017.11.22", "title": "Цацаров пише на Борисов: 205 язовира са неизправни и опасни. Вземете мерки (Обзор)"}
{"url": "https://www.24chasa.bg/novini/article/6567303", "text": "„Air China” отмени полети до Северна Корея, което ограничава още повече достъпа на Пхенян до външния свят, като от китайското правителство коментираха, че решението е свързано с бизнес мотиви и няма политически подтекст, предава AFP. Отмяната идва броени дни, след като американският президент посети Пекин и се опита да натисне китайския си колега Си Дзинпин да повлияе на Пхенян да спре ядрената си програма, информира \"Фокус\". Компанията отмени полети до Северна Корея и през април, сочейки като причина липсата на интерес към тях, но ги възобнови малко по-късно. В сряда представител на авиолиниите заяви, че няма насрочени полети от Пекин до Пхенян до юни, но китайското правителство отрече да има политически мотиви зад решението на компанията.", "date": "2017.11.22", "title": "„Еър Чайна” отменя полети до Северна Корея"}
{"url": "https://www.24chasa.bg/novini/article/6567319", "text": "Двама българи, на 49 и 42 години, са осъдени на по четири години и два месеца в затвора заради трафик на хора, съобщава Radio Sweden. Осъдените са обещавали работа на строителни обекти на своите жертви, като често са принуждавали повярвалите им да просят, за да покрият разносните по пътуването си. Според данните, представени от прокурора, жертвите са живеели в сграда без прозорци и централно отопление през зимата и често са хранени с остатъци, извадени от кофи за боклук, съобщи \"Фокус\". Освен лишаването от свобода, двамата осъдени ще трябва да платят и глоба в общ размер от 370 хил. крони на седем от пострадалите. Случаят е разкрит със съдействието на българската полиция.", "date": "2017.11.22", "title": "Осъдиха двама българи за трафик на хора в Швеция"}
{"url": "https://www.24chasa.bg/novini/article/6567158", "text": "Главният прокурор да извика на разпит премиера Бойко Борисов за твърденията му, че в парламента има хора, свързани с наркотрафика и купуването на гласове. Това поискаха от БСП с официално писмо до Сотир Цацаров. Миналата седмица соцлидерката Корнелия Нинова поиска Борисов да обясни пред парламента кои депутати е визирал в изказването си. Тогава тя бе наказана от бившия вече шеф на НС Димитър Главчев с отстраняване от заседание, защото с думите си обиждала премиера, депутатите и институцията. “Недопустимо е в парламента да има хора, които са замесени с наркотици и такива, които купуват гласове от затворници”, заяви в сряда в кулоарите на НС соцдепутатът Георги Свиленски. БСП призовава Цацаров да разпита Борисов кога, откъде, от кого, как и при какви обстоятелства е получил информацията. Както и кои са въпросните лица и дали е предоставил информация за тях на компетентните органи. Прокуратурата вече е образувала проверка по повод изказването на премиера, съобщи по-късно говорителката на главния прокурор Румяна Арнаудова. Тя започнала, след като на 14 ноември получили сигнал от Гражданско движение “Боец”, а 3 дни по-късно - от партия “Възраждане”. Сигналът на БСП ще бъде присъединен към тях. Партия “Възраждане” е националистическа. Неин лидер е бившият зам.-шеф на ВМРО Костадин Костадинов и тя единствена на последните парламентарни избори мина 1% и взе държавна субсидия. А председателят на Гражданско сдружение “Боец” Георги Георгиев е атакувал пред прокуратурата и Сергей Станишев. Медийни публикации в потвърждение на казаното от премиера Бойко Борисов извадиха от ГЕРБ в отговор на БСП. Депутатът Тома Биков цитира публикации за акцията на ГДБОП в Русе и задържането на брата на депутата от БСП Георги Стоилов - Илия Стоилов. Колегата му Маноил Манев също се позова на медиите, както и съобщение на прокуратурата за обвинението на соцдепутата Манол Генов за купуване на гласове. “Ако БСП не могат да разберат за какво става въпрос, това означава, че в 80% от случаите най-вероятно действат неадекватно”, каза Биков. Той заяви, че ако червените са решили да носят отговорност за тези свои депутати, трябва да продължат да я носят. В противен случай трябвало да ги изключат от парламентарната си група. Биков напомни, че соцлидерката Корнелия Нинова е заявила пред БНТ, че подкрепя Манол Генов. “Оставям на честната българска журналистика и гражданите да преценят дали подкрепянето на един депутат, обвинен в купуването на гласове, е морална мярка от хора, които искат да си присвоят правото на морални стожери в този парламент”, допълни той.", "date": "2017.11.22", "title": "БСП сезира главния прокурор за изказване на премиера Борисов (Обзор)"}
{"url": "https://www.24chasa.bg/novini/article/6567335", "text": "Във френски маниер за откриване на изложба - на улицата, на маси под чадъри и с по чаша хубаво вино, с червен килим,  Волен Сидеров посрещна гостите си на откриването на галерия си \"Стил\".  Беше неизменно придружен от съпругата си, докато поздравяваше многото ценители. Оживено коментираше творбите. Горяха червени свещи, в екстравагантни високи вази от тъмнокафяво стъкло имаше единични огромни червени рози. Ухаеше на канела и ванилия. Един бивш магазин на ул. \"Граф Игнатиев\" 31, на ъгъла с ул. \"Мальовица\" стана новото артпространство в столицата. Двете стаи от стара къща показват уникати. Фирмата на галерията  над входа впечетлява - цветен стъклопис в стил \"арт нуво\". Не може да бъде подмината и човек да не изкуши да влезе. Това е и целта на инициаторите, дълго търсили такова централно място. Лидерът на \"Атака\", подпомогнат от Светлин Гугов, предлага възможност да се видят творби на един от най-скъпите и и рядко показвани творби на наши художници като тези на Иван Милев, Жул Паскин, Жорж Папазов, Никола Танев, Борис Георгиев. Засега експозицията е само мостра от частни колекции, включително и от тази на Сидеров. Не се продават. Черно-бели снимки припомнят увлечението му да рисува. По Коледа  \"Стил\" ще покаже творби на млади художници, за да ги поощри и подпомогне. А засега просто можем да се насладим на рисунките на класиците, които за първи път излизат от колекции.", "date": "2017.11.22", "title": "Волен  Сидеров откри със стил галерия \"Стил\""}
{"url": "https://www.24chasa.bg/novini/article/6567264", "text": "В столичния квартал “Бояна” има два пъти по-големи замърсявания на въздуха с фини прахови частици отколкото в “Младост” и “Студентски град”. Това е установило сравнително измерване на замърсяванията, направено с мобилна лаборатория на екоминистерството в седмицата, след като отоплителният сезон в столицата започна. Резултатите бяха представени в сряда от министъра на околната среда и водите Нено Димов. Според него данните доказват, че отоплението на дърва и въглища е поне еднакво вредно с автомобилния трафик, ако не и по-замърсяващо въздуха от трафика. В петък екоминистерството ще представи публично предложенията на две междуведомствени работни групи, които обсъждат още от лятото предложения за понижаване на замърсяванията на въздуха. Те бяха създадени след като ЕК ни даде на съд за превишаване на вредните емисии.", "date": "2017.11.22", "title": "“Бояна” цапа въздуха  повече от “Младост”"}
{"url": "https://www.24chasa.bg/novini/article/6567354", "text": "Задържането на руски милиардер във Франция създава напрежение между Москва и Париж. Руското външно министерство е отправило протестна нота до френските власти след ареста на Сулейман Керимов в понеделник на летището в Ница,  Милиардерът Керимов е 45 сред най-богатите бизнесмени в Русия по рейтинга на списание \"Форбс\". Той е и сенатор в горната камара на руския парламент. Разследван е за придобиване на луксозни вили на Ривиерата чрез фиктивни компании, при което е могъл да си спести данъци на френската държава, съобщава Ройтерс. Според френската преса Сулейман Керимов е заподозрян и за изпиране на няколко десетки милиона евро. Москва възнамерява да направи всичко, за да защити интересите на своя гражданин, каза говорител на президента Путин. Говорител на френското правителство отказа коментар по случая, който е в компетенциите на френското правосъдие.", "date": "2017.11.22", "title": "Напрежение между Париж и Москва заради арестувания милиардер"}
{"url": "https://www.24chasa.bg/novini/article/6567101", "text": "Утре, 23 ноември 2017г. /четвъртък/ министърът на регионалното развитие и благоустройството Николай Нанков и министърът на местното самоуправление на Република Македония Сухейл Фазлиу ще открият ремонтирания път III-1084 Старчево – Кърналово – Първомай. Това съобщиха от пресцентъра на Министерството на регионалното развитие и благоустройството. На събитието ще присъстват и заместник – министърът на регионалното развитие и благоустройството Деница Николова, представители на Агенция „Пътна инфраструктура“, областният управител на Благоевград Бисер Михайлов, кметът на община Петрич Димитър Бръчков. Общата дължина на ремонтираната отсечка е над 13 километра, а стойността на ремонтните дейности е над 8 млн. лв., които са осигурени от бюджета на Агенция „Пътна инфраструктура“ за текущ ремонт и поддържане. За постигането на максимална безопасност на пътя е положена маркировка, пътни знаци и ограничителни системи за близо 730 хил. лв. Третокласният път III-1084 Старчево – Кърналово – Първомай преминава през селата Старчево, Кърналово, Михнево, Кавракирово, Първомай и е единствената пътна връзка за тези населени места, в които живеят над 10 хил. души. Пътят е важно направление към Граничен пункт „Златарево“ и е основна връзка с най-голямата зеленчукова борса в област Благоевград, която реализира продукцията на местни производители и се посещава и от гърци, македонци и сърби. Събитието ще започне в 16.00 часа в село Първомай на около 100 метра от кръстовището на път III-1084 Старчево - Кърналово - Първомай и път III-198 Гоце Делчев - Първомай /Кръстовището е в началото на селото, пътувайки от Петрич/.", "date": "2017.11.22", "title": "Министър Нанков ще открие ремонтирания път Старчево – Кърналово – Първомай"}
{"url": "https://www.24chasa.bg/novini/article/6567134", "text": "Осем от липсващите 11 души, които са се намирали на борда на разбилия се в сряда във Филипинско море американски военен самолет, са били намерени и спасени, пише Washington Post. Самолетът тип C2-A „Грейхаунд“ е летял от военноморска база на САЩ, намираща се на о. Окинава, към самолетоносача „Роналд Рейгън“, който извършва военни учения съвместно с японски кораби във Филипинско море. Осемте спасени са настанени на самолетоносача за лечение, като според данни на американския флот, те се намират в стабилно състояние. Американските и японски сили продължават съвместното издирване на останалите трима души. Започнало е разследване относно причините за катастрофата, съобщи \"Фокус\".", "date": "2017.11.22", "title": "Спасиха осем души от разбилия се американски самолет"}
{"url": "https://www.24chasa.bg/novini/article/6567125", "text": "В четвъртък премиерът Бойко Борисов и цялото правителство са в Македония. В Струмица, родния град на македонският министър-председател Зоран Заев, ще има съвместно заседание на българското и македонското правителства. Борисов и министрите му кацат в Струмица с хеликоптери в 10 сутринта. Веднага след това двамата премиери поднасят цветя на паметника на загиналия в авиокатастрофа македонски премиер Борис Трайковски. Съвместното заседание на двете правителства ще започне в 11 часа и ще продължи около час, показва програмата на посещението. След него ще бъдат подписани и спогодби за намаляване на цените на роуминга, за изграждането на нова газова връзка и за обща енергийна борса. България ще подари и специален микробус за превоз на инвалиди на Струмица.", "date": "2017.11.22", "title": "Бойко Борисов в Македония"}
{"url": "https://www.24chasa.bg/novini/article/6567120", "text": "Меморандум за намаляване на таксите за роуминг между България и Македония одобри в сряда Министерският съвет. Документът ще бъде подписан в четвъртък при съвместното заседание на правителствата на двете държави, което ще се проведе в македонския град Струмица. Двете правителства ще накарат мобилните оператори да договорят по-ниски цени за разговори в роуминг, предвижда документът. В момента между България и Македония има едни от най-високите такси - от 2,99 до 6,99 лв. на минута разговор и 25 лв. за мегабайт при ползване на мобилен интернет. Двете правителства ще подпишат и споразумение за общи търгове за електроенергия на двата електроенергийни системни оператора. Ще бъде подписана и договорка за предпроектни проучвания за строителството на нова газова връзка между България и Македония. В програмата е предвидено премиерите Бойко Борисов и Зоран Заев да поднесат цветя на паметника на загиналия в авиокатастрофа президент на Македония Борис Трайковски. Освен това Борисов ще подари на Струмица и специализиран микробус за транспортирането на хора с увреждания. Това е първото съвместно заседание на правителствата на България и Македония, след като през август в Скопие бе подписан договорът за приятелство и добросъседство.", "date": "2017.11.22", "title": "Подписваме с Македония да падне роумингът"}
{"url": "https://www.24chasa.bg/novini/article/6567058", "text": "Френският президент Еманюел Макрон нарече днес престъпление срещу човечеството продажбата на африкански мигранти като роби в Либия. Разкритията за тази търговия бяха направени от телевизия Си Ен Ен, предаде Франс прес. \"Ние безусловно отхвърляме това и трябва да стигнем много по-далеч, за да разбием мрежите на трафикантите\", каза Макрон след среща с президента на Гвинея Алфа Конде, цитиран от БТА. По-рано днес френският външен министър Жан-Ив Льо Дриан каза, че Франция призовава за спешно заседание на Съвета за сигурност на ООН, на което да се обсъди въпросът за търговията с роби в Либия. Миналата седмица Си Ен Ен представи репортаж, в който се вижда пазар на роби близо до Триполи, на който са продавани африкански мигранти. Днес Льо Дриан каза, че либийските власти са започнали разследване по въпроса. Той настоя за бързо правосъдие и допълни, че ако това не стане ще започне международна процедура за налагане на санкции.", "date": "2017.11.22", "title": "Макрон: Престъпление срещу човечеството е продажбата на мигранти като роби в Либия"}
{"url": "https://www.24chasa.bg/novini/article/6567059", "text": "Британският външен министър Борис Джонсън заяви, че произнесената днес в Международния трибунал доживотна присъда на бившия военен командир на босненските сърби Ратко Младич показва, че \"тези, които вършат зверства, не могат да избегнат правосъдието\", предаде Асошиейтед прес. Джонсън каза, че присъдата срещу Младич няма да върне хилядите жертви на войната, но показва, че \"ще бъде потърсена отговорност от архитектите на техните страдания\". Британският министър добави, че жестокостите, извършени по време на войните в бивша Югославия през 90-те години на миналия век, бележат един от най-тъмните периоди в Европа, предаде БТА.  \"Ние трябва да се обединим, за да сме сигурни, че това няма да се повтори никога\", каза Джонсън. Младич бе осъден днес на доживотен затвор за геноцид и престъпления срещу човечеството по време на войната в Босна от 1992-1995 г.", "date": "2017.11.22", "title": "Борис Джонсън: Тези, които вършат зверства, не могат да избегнат правосъдието"}
{"url": "https://www.24chasa.bg/novini/article/6567057", "text": "Нищо повече от това, което излезе от Външно министерство не мога да кажа за арестуваните българи в Одрин. Доколкото знам има назначена служебна защита и посланикът е постоянно в контакт за променящата се ситуация. Това каза председателят на ПГ на ГЕРБ Цветан Цветанов в предаването \"Още от деня\" по БНТ. \"Никога не разглеждаме политиката като трупане на точки. Просто изпълняваме ангажиментите си, както към управленската програма, която беше одобрена август т.г., и също така основният ни акцент в предстоящата 2018г., това е изпълнението на председателството и България с шанса, с който има за първи път. Направихме един сериозен фокус. Аз съм благодарен от казаното вчера от г-н Таяни, защото той даде много ясни послания, че България е държавата и Борисов е мин.-председателят, които са формулирали приоритетите да намерят място в Западните Балкани\", допълни той. \"Това, което беше изключително важно е, че Таяни даде висока оценка за политическата воля и положителния доклад от Европейската комисия, което определено дава повече възможности за държавата ни\", категоричен бе Цветанов. \"Първо нека да кажа, че БСП системно се стреми да създава някаква ескалация. Винаги има някаква търпимост. Когато Главчев взе решението, за да отстрани за едно заседание Корнелия Нинова, опозицията го използва много умело, без обаче да присъстват на председателски съвет, който беше свикан веднага след като беше дадена почивка.\" \"Димитър Главчев взе правилното лично решение, изцяло лично. Денят, в който Димитър Главчев си подаде оставката, той свика председателски съвет. Премиерът Борисов трябваше да лети за Швеция, отложи пътуването. Вечерта имаше разговор с Туск, на който го информира, че няма да може да пътува\", каза още Цветанов. \"Всеки се стреми да влиза в управление, както БСП, така и ДПС. Единствената цел, която имат е - да предизвикат предсрочни парламентарни избори, да предизвикат криза, защото държавата в момента е в добро състояние. Просто в момента има определена завист.\"", "date": "2017.11.22", "title": "Цветанов: Никога не разглеждаме политиката като трупане на точки"}
{"url": "https://www.24chasa.bg/novini/article/6567068", "text": "Всякакви притеснения на българските потребители, че има нещо тревожно в състава на хляба, който се произвежда в България, трябва да отпаднат, тъй като хлебарите са в дива конкуренция помежду си и денонощно доставят хляб на българския потребител. Това каза за „Фокус“ председателят на УС на Националния браншови съюз на хлебопекарите и сладкарите Мариана Кукушева. По думите й това, че има сив сектор в бранша, просто обяснява постоянното желание за все повече и повече контрол, който е предвиден в проектозакона за храните и касае дистрибуцията и превозните средства, с които се превозва хлябът. „В бюджет 2018 има предвидено съкращаване на разходи на конкурентни научни звена в България, научни институции и научни административни центрове, които нямат коефициент на полезно действие и които нямат и конкурентноспособност. За съжаление, между тях попадат и двата института, свързани със семепроизводство – в Генерал Тошево и в Садово. Ако за Генерал Тошево можем да кажем, че това е институт, който следи временните тенденции и създава семена за българска пшеница, които са устойчиви на новите условия и катаклизми и са съобразени с климата на Балканите, то при института в Садово се забелязват пропуски. Днес разбрахме, че имат сериозен проблем при такива сортове пшеница, които са достатъчно конкурентноспособни, отличават се с висок добив и с оглед на всичко това търсят проблема извън себе си. В тази връзка категорично трябва да заявим, че българското зърнопроизводство е достатъчно конкурентноспособно и засажда семена, които не са ГМО, но имат устойчивост и имат едни от най-високите хлебопекарни качества“, каза още Кукушева и уточни, че реколта 2017 е една от най-добрите реколти в зърнорпоизводството. „Неслучайно около 4 млн. тона от българската пшеница се изнася извън България и се изкупува от страни от Арабския свят, където хлябът е поставен на изключително високо ниво на трапезата и като основна храна на населението, и като култура на потребление. Но най-добрата пшеница, произведена в България, се използва за производство на българския хляб, защото с оглед на това, че той е постоянна храна на трапезата на българските потребители, към нея има ясно изградени критерии за търсене и качество. Конкуренцията в бранша хлебопроизводство е много висока и на пазара не може да се появи и утвърди продукция хляб, която да не носи своето защитено качество. С оглед на това и признавайки, че българският хляб е най-бързо оборотната стока, тя се произвежда обикновено през нощта и в рамките на 2/3 от деня вече е реализирана. А с оглед на това, че се произвежда по най-традиционната рецепта – брашно, мая или квас, щипка сол и вода, - можете да си представите колко е здравословен като храна, която има чист произход“, каза още тя и уточни, че хлябът винаги има естествен произход на основната суровина – т.е. заместител на брашното не е намерен. „И затова сме длъжни по време на пости да заявим своето отношение на хляба. Защото хлябът е основна храна не само на българина, той е основна храна на човечеството. И християнството е отредило специална почит към хляба във всеизвестната молитва, с която започва всеки един ден в човешкия живот, и тя се нарича „Отче наш“, обясни Кукушева.", "date": "2017.11.22", "title": "Експерт: Хлябът е съвсем наред!"}
{"url": "https://www.24chasa.bg/novini/article/6567088", "text": "Граничните власти в Одрин са заловили група от 225 мигранти и бежанци при опит да преминат нелегално в България и Гърция. Полицаи от пътната полиция, които дежурят на разклона на трансевропейската магистрала за Одрин, засекли две подозрителни лица. Те са уведомили за това одринската полиция, която изпратила екипи. Двамата са били задържани и се оказало, че нямат документи за самоличност, информира БТА. Междувременно турски граничари от 54-а механизирана бригада, дислоцирана в Одринския регион, съвместно с екипи на жандармерията, на които е поверена охраната на границата, са разкрили група от 223-ма мигранти и бежанци, които се укривали в близките до границата с България села Орхание, Боснакьой, Мерич и Йени кадън. Мигрантите, които възнамерявали да се прехвърлят в България и Гърция, са от различни страни - Сирия, Либия, Ирак, Мароко, Алжир, Пакистан и Афганистан.", "date": "2017.11.22", "title": "Заловиха над 200 бежанци край Одрин, опитали да преминат нелегално в България"}
{"url": "https://www.24chasa.bg/novini/article/6567107", "text": "Германският продуцент, актьор и автор Петер Берлинг почина в Рим на 83 години, предаде ДПА. Берлинг, който работи по известни филми, като \"Името на розата\" и \"Бандите на Ню Йорк\", живееше в италианската столица от края на 60-те години на миналия век, информира БТА. Той си сътрудничи с популярни личности от немското кино. Сред тях са актьорът Клаус Кински и режисьорите Райнер Вернер Фасбиндер и Вернер Херцог. Напоследък Петер Берлинг беше съсредоточен в писането. Като автор той пише много романи. Често темата им е за кръстоносните походи.", "date": "2017.11.22", "title": "Почина актьорът \"Бандите на Ню Йорк\" - Петер Берлинг"}
{"url": "https://www.24chasa.bg/novini/article/6567145", "text": "Нов случай на агресия между ученици. Дванадесетокласници от Пловдив организираха бой пред публика, предаде  .  Това се случило в голямото междучасие зад Английската гимназия. Идеята била на ученик на име Рангел, известен с прякора Рони. Другият участник в сбиването е негов връстник, но от друго училище. Боят, който бил уговорен след спречкване в чат, продължил около пет минути, но никой от гледащите не се е намесил до появата на двама учители, които разтървали момчетата. Дошла и полиция. Униформените отхвърлиха версията за организиран бой срещу залози. „Те са осъзнали това, което са искали да направят. Даже двамата са си стиснали ръцете, прегърнали са се пред колегите в районното управление и нещата са приключили до там”, каза старши комисар Атанас Илков, директор на ОД на МВР – Пловдив.", "date": "2017.11.22", "title": "Ученици от Пловдив организираха бой пред публика (Видео)"}
{"url": "https://www.24chasa.bg/novini/article/6567156", "text": "Съдът на Босна и Херцеговина осъди босненския гражданин Осман Абдулазиз Кекич на две години затвор за участието му в конфликта в Сирия, съобщи босненският портал Дневник. Кекич бе признат за виновен, че през март 2015 г. е заминал за Турция, а оттам за Сирия, където се присъединил към силите на терористичната групировка \"Ислямска държава\", информира БТА. Той воювал в Сирия до началото на октомври 2015 г., след което се върнал в Босна и Херцеговина. След завръщането Кекич бил арестуван и срещу него започнал съдебен процес. През юни тази година той бе оправдан на първа инстанция и това беше първият случай на освободен боец, върнал се от Сирия. Прокуратурата обжалва присъдата и апелативната камара на държавния съд нареди повторно гледане на делото. През април 2014 г. Босна и Херцеговина прие закон, предвиждащ до 10 години затвор за участници в чуждестранни конфликти и за хората, които ги вербуват. Някои босненски мюсюлмани се присъединиха към \"Ислямска държава\" в Сирия и Ирак, но полицията твърди, че през последните 18 месеца не е заминал нито един нов доброволец, а повече от половината от завърналите се са изпратени в затвора.", "date": "2017.11.22", "title": "Пуснаха на свобода джихадист от Босна, участвал в конфликта в Сирия"}
{"url": "https://www.24chasa.bg/novini/article/6567213", "text": "Лек автомобил е ударил две пешеходки на ул. „Околовръстен път“ в столицата. Движението е затруднено. Това съобщиха от пресцентъра на МВР. Към 19.00 часа днес в полицията е постъпил сигнал за възникнал инцидент на столичната ул. „Околовръстен път“, в района на кв. „Кръстова вада“. Според първоначалните данни, лек автомобил е ударил две пешеходки. Втора кола се е ударила в катастрофиралото превозно средство. Незабавно на място са насочени екипи на \"Пътна полиция\" и Спешна помощ. Двете пострадали жени са откарани за преглед в болница. Движението в района на инцидента е затруднено, осъществява се в една лента. Пътни полицаи подпомагат трафика.", "date": "2017.11.22", "title": "Блъснаха две пешеходки на ул. „Околовръстен път“ в София"}
{"url": "https://www.24chasa.bg/novini/article/6567245", "text": "Русия, Турция и Иран приеха обща декларация относно приоритетните сфери на сътрудничеството между трите държави що се отнася до Сирия, предава ТАСС, като се позовава на изявление на руския президент Владимир Путин. „В документа са определени приоритетните сфери на последващо сътрудничество между Русия, Турция и Иран“, които са „конкретните задачи“, които трябва да се изпълнят в бъдеще. Това заяви пред репортери Путин, непосредствено след края на проведената в Сочи среща между президентите на Русия, Турция и Иран в сряда, съобщи \"Фокус\". Тримата са изразили удовлетворението си от постигнатите резултати във войната срещу терористичните групировки в Сирия, които ще „отворят нов етап от решаването на кризата“ в страната. Тези перспективи се изразяват във възможността за постигане на дългосрочна и широкомащабна нормализация в Сирия, както и политическо решение за страната, като това е една от важните точки в тройната им декларация. Що се отнася до социално-икономическите въпроси, по време на пресконференцията, Путин подчерта важността на нуждата да се възстанови инфраструктурата на страната, селското стопанство, промишлеността и търговията. Според него трябва да се изгради наново система от болници, училища и детски градини и да бъде осигурена достатъчна хуманитарна помощ. Обявено бе и желанието на трите държави да свикат „конгрес“ между членове на сирийските управляващи и опозиция.", "date": "2017.11.22", "title": "Русия, Турция и Иран с обща декларация за възстановяването на Сирия"}
{"url": "https://www.24chasa.bg/novini/article/6567269", "text": "Седмица след като кметът на Банско Георги Икономов внесе в екоминистерството искане за отпушване на процедурите за втори лифт на Банско, ведомството пусна за обществено обсъждане проект за частична промяна на сега действащия план за управление на националния парк “Пирин”. Новото в плана е, че той разрешава на общината да изготви план за развитие на туристическата зона, която включва ски зоната над града. Така там ще могат да се изграждат ски съоръжения Ако Министерският съвет приеме промяната и никой не обжалва плана на общината, това ще позволи да се заяви инвестиционно намерение за втори лифт. От своя страна инвестиционното намерение ще мине оценка за въздействие върху околната среда. ", "date": "2017.11.22", "title": "Пуснаха промяна, отпушваща втория лифт на Банско"}
{"url": "https://www.24chasa.bg/novini/article/6567271", "text": "Председателят на Свободната демократическа партия Кристиан Линднер изключи повторно включване на водената от него политическа формация в преговори за „ямайска“ коалиция в която участва партията „Зелени“, пише Politico, цитира \"Фокус\". „В близко бъдеще, сътрудничество със „Зелени“ на национално ниво е немислимо за Свободната демократическа партия“, заяви в сряда Линднер, по време на интервю за германското авторитетно издание Der Spiegel. Младият председател добави, че „изключва подновяването на преговорите“. Изданието припомня, че Свободната демократическа партия се отказа да участва в управляваща коалиция и стана от масата за преговори в неделя, като тогава Линднер заяви, че е „по-добре да не управляваме, отколкото да управляваме зле“.", "date": "2017.11.22", "title": "Кристиан Линднер изключи повторно включване в преговори за „ямайска“ коалиция"}
{"url": "https://www.24chasa.bg/novini/article/6567010", "text": "Продуценти в Боливуд отложиха пускането на филм заради страховете за сигурността на актриса, след като към нея отправиха заплахи твърдолинейни известни хиндуисти,  Филмът \"Падмавати\", предизвиква гняв сред десните хиндуистки групи поради слуховете, че е романтично описание на сънища, в които присъстват митична хиндуистка кралица и нахлуващ в страната мюсюлмански султан. Режисьорите многократно отрекоха, че филмът включва такава сцена. Голяма част от гнева се съсредоточи върху водещата актриса Деепика Падуконе, която беше обект на продължителна кампания на обиди и сплашване. В неделя член на управляващата партия на индийския премиер Нарендра Моди (Бхаратия джаната) Сураж Пал Аму предложи награда от 1,6 милиона долара на всеки, който обезглави актрисата, предизвиквайки незабавен протест и призиви към Аму да оттегли заплахата. Охраната за Падукане, една от най-големите филмови звезди в Индия, беше повишена по-рано през ноември, каза полицейски комисар в Мумбай за Си Ен Ен. Това се случи, след като член на малко позната дясна хиндуистката група, Кари Сена, публично заплашена да отреже носа на Падуконе. След месеци на заплахи продуцентите на филма официално обявиха, че отменят планираната за 1 декември премиера. Това обаче не сложи край на противоречията около лентата. В понеделник главният министър в централния индийски щат Мадхя Прадеш, заяви, че филмът ще бъде забранен, ако не бъдат отстранени така наречените обидни сцени. Падуконе играе кралицата Падмавати, легендарна хиндуистка кралица, която се е самозапалила, за да не попадне в ръцете на нахлуващия в страната мюсюлманския завоевател Алауддин Хилджи. Историята на кралицата идва от стихотворение от 16-ти век.", "date": "2017.11.22", "title": "Индийски депутат дава 1,6 млн. долара за главата на актриса"}
{"url": "https://www.24chasa.bg/novini/article/6566962", "text": "Да не се допуска прехвърляне на дялове на дружество на трети лица при започнало ревизионно производство по ДОПК. Това предвиждат промените в Търговския закон с вносител Корнелия Нинова/БСП/, приети единодушно от депутатите на първо четене. Според вносителя все още е възможно недобросъвестен работодател да прехвърли своите дялове или фирма на трето лице, което е очевидно неплатежоспособно, и по този начин да ощети както кредиторите, така и работниците в предприятието или фирмата. Цели се прекратяване на порочната практика фирми със задължения, предимно към НАП, и с неизплатени заплати, да се прехвърлят на малоимотни или социално слаби граждани, от които кредиторите не могат да съберат вземанията, е записано в мотивите, предава БТА. Промените дават възможност на работниците да започват сами процедура по несъстоятелност, което ще им гарантира, че ще получат заплатите си при евентуален фалит на работодателя. Това става, ако една трета от наетите по трудов договор лица подадат искане до съда за откриване на процедура по несъстоятелност в случай, че повече от два месеца не са си получавали възнагражденията. От левицата изразяват притеснение, че все още е \"запушен\" достъпът до Фонда за гарантиране на вземането на този тип задължения, защото по закон трябва да започне процедура по несъстоятелност, която по различни причини не стартира навреме.Затова на първо гласуване бе решено вземанията на работниците до откриването на процедурата по несъстоятелност да бъдат на първо място в списъка на кредиторите на дружеството.", "date": "2017.11.22", "title": "Забраната за прехвърляне на фирми на неплатежоспособни лица мина на първо четене"}
{"url": "https://www.24chasa.bg/novini/article/6566985", "text": "Президентът Румен Радев ще управлява изтребител в рамките на официалната си визита във Франция. Българският държавен глава заминава за Париж на 4 декември по покана на френския си колега Еманюел Макрон. Идеята за полета се зародила по време на разговорите на Радев и Макрон в Евксиноград през лятото, разкриха запознати. Затова се предполага, че инициативата за полета сега е на френския президент. Радев ще управлява френски многоцелеви изтребител от последно поколение \"Рафал\". Днес той е минал необходимите лекарски прегледи за това пред специална комисия и показал, че е в отлично здраве, разкриха негови приближени. Това ще е втори полет на Радев на военен самолет, откакто е президент.  по време на съвместно учение между САЩ и България у нас. Тогава поканата за полета дойде от американския посланик Ерик Рубин и шефа на ВВС на САЩ в Европа и Африка. Приближени до президента разкриха, че голямата му мъка е, че не е извършил последния си полет на МИГ, както е традицията.", "date": "2017.11.22", "title": "Президентът Радев вдига изтребител във Франция"}
{"url": "https://www.24chasa.bg/novini/article/6566983", "text": "Руският президент Владимир Путин обяви края на мащабните операции срещу „Ислямска държава“ в Сирия, предава ТАСС. Държавният глава заяви това в сряда по време на откриването на тристранната среща между Русия, Иран и Турция в Сочи, където ще бъде обсъдена ситуацията в Сирия. „Широкомащабните операции срещу терористичните групировки в Сирия са към края си“, подчерта Путин, като добави, че благодарение на усилията на Русия, Турция и Иран, е избегнат „разпадът на Сирия, превземането ѝ от международни терористи и е предотвратена хуманитарна катастрофа“, информира \"Фокус\". В сряда, 22 ноември, трите държави започнаха нов кръг от преговори относно Сирия в Сочи, след последните срещи, които бяха проведени в Астана пред септември тази година.", "date": "2017.11.22", "title": "Путин обяви края на мащабните операции срещу „Ислямска държава“ в Сирия"}
{"url": "https://www.24chasa.bg/novini/article/6564969", "text": "Балкански научен и медицински център с технология от ЦЕРН, който да се изгради със съдействието на Европа - това ще е една от важните за България теми, които страната ни ще постави по време на европредседателството си. Става дума за научен и образователен център на най-високо ниво, който заедно с възможността за академични изследвания ще предлага и лечение на онкологични заболявания чрез т.нар. адронна терапия - с използването на протонно и йонно лъчение. Идеята е на български учени и специалисти от ЦЕРН, а зад нея заедно застават правителството и президентът. По инициатива на Румен Радев бе създадена и междуинституционална работна група по проекта.  “Чрез създаването на международен научен център в региона ще се направи реална стъпка за интеграция на Западните Балкани към Европа”, обясни за “24 часа” Юлияна Димитрова, секретар по икономика и инвестиции на президента. Зад проекта вече са се обединили 10 балкански държави - освен България това са Сърбия, Черна гора, Босна и Херцеговина, Хърватия, Словения, Албания, Македония и Косово. На 24 октомври в ЦЕРН министрите на науката и образованието на тези държави подписаха декларация за намерения за изграждането на такъв съвместен център. На по-късен етап ще се присъедини и Гърция. по проект за използване на интензивни лазерни снопове светлина и вече са привлекли 1 млрд. евро от ЕС. Българските физици са сред най-добрите в света и участват активно в основното ядро на разработките на ЦЕРН. Целта с този проект е приложната наука и технологиите да бъдат издигнати до най-високо ниво. А физиката е тази наука, която заедно с IT технологиите, ще очертае утрешния ден”, смята Димитрова. Какво ще представлява този център? Всъщност идеята е на бившия директор на Европейската организация за ядрени изследвания (ЦЕРН) Хервиг Шопър, който преди около 2 г. предлага на Балканите да бъде построен международен научен център. Паралелно наши учени от 5 г. разработват проект в България да бъде изграден център за адронна терапия и той вече е готов. От лятото насам двата проекта са обединени и сега целта е да се убеди ЕК за необходимостта от изграждането на такъв център на Балканите. А той да се регистрира в ЮНЕСКО като междуправителствена научна организация. В момента се обсъждат два варианта - да бъде център за синхотронно излъчване или за адронна терапия. И при двата става дума за изграждане на голям ускорител на частици - синхотрон, обясни проф. Леандър Литов. Известният български учен физик, който работи в ЦЕРН, е един от авторите на проекта. В първия случай се използва т.нар. синхотронно излъчване - рентгеново излъчване с много висока енергия. То се използва за изследване и създаване на нови материали, технологии, нови лекарствени препарати, фундаментални изследвания, свързани с биология, биофизика, химия. Вторият вариант е центърът да е за адронна терапия. В този случай се ускоряват протони или йони и техните снопове се използват за третиране на тумори. Това е една от най-модерните технологии срещу тумори, но тя не отменя съществуващото в момента лечение на ракови заболявания, а го допълва. С протони или йони те могат да се повлият много сериозно и ефективността ще е значително по-висока”, смята проф. Литов. Затова и предположенията му са, че в крайна сметка ще се направи именно център за адронна терапия. Причината е, че в целия регион няма подобен център, а такъв за синхотронно излъчване има в Триест  Центърът ще има три функции. На първо място ще е науката. Втори елемент ще е лечението на пациенти - около 20-30% от капацитета на центъра. Годишно той може да осигури лечение на 700 души и диагностика на 2000 души. И трето, ще има образователна насоченост. “Крайно време е да спрем да правим изследванията си в чужбина, защото там имат апаратура. Искаме да направим такъв център, че хората от цял свят да идват да правят изследвания тук. Със съответното ноу-хау, с обучението на младите хора, със задържането на младите учени в страната”, обясни проф. Литов. Подобен международен проект имал и важен политически елемент - създава контакти между страните от региона и общ интелектуален потенциал. А социалният ефект е свързан с лечението на хора. В проекта ще участва и ЦЕРН, който е готов Така че центърът ще бъде оборудван с най-новата машина в света. По прогнозни разчети стойността на проекта ще е между 200 и 230 млн. евро. Идеята е средствата да бъдат осигурени по програми на ЕС. По-голямата част от сумата - около 170 млн., е за оборудването. Ще бъде изграден и най-модерният център за образна диагностика. В центъра ще работят основно физици, но ще има и лекари, IT специалисти, инженери механици. Подобен център се изгражда за около 5-6 г., а от седмата може да приема пациенти, смята проф. Литов. На 8-ата - 9-ата година от старта на проекта той излиза на самоиздръжка. Идеята е той да лекува пациенти, като това се заплаща - от съответните здравни каси на 10-те държави или от частни лица. Според разчетите на експертите доходът от това ще е достатъчен за текущата издръжка на центъра. Част от приходите ще са за научни изследвания. Ще се събира и членски внос на страните от консорциума, който ще е общо около 5 млн. евро годишно. Основните средства обаче ще идват през националните и европейските фондове за научни изследвания. Проф. Литов дава пример с ЦЕРН - там членският внос на страните членки се използва само за развитие на инфраструктурата и за издръжка на работещите там. Платените служители на ЦЕРН са около 2800 души, отпускат стипендии за още около 1000. Но има допълнително близо 10 хиляди души, които извършват изследвания в ЦЕРН и си плащат за това, каза проф. Литов. В балканския център ще е почти същото съотношение. В него ще работят около 120-130 души, но се очаква около “Тази цифра не е случайна - в ЦЕРН се планираше един от ускорителите, който е със същите параметри като за адронна терапия, да бъде за научни изследвания. Тъй като там не се намериха средства за този проект, ако бъде създаден център на Балканите, цялата програма ще бъде прехвърлена от ЦЕРН в него. А там искат да работят поне 1000 души”, обясни проф. Литов. Предстои да се вземе решение къде ще бъде изграден центърът. Една от възможностите е в България. “Трябва да убедим партньорите, че страната ни е най-подходяща за такъв център”, коментира проф. Литов. Плюсовете на България обаче не са малко - имаме най-сериозен научен потенциал, а и страната ни е член на ЦЕРН, имаме и готов проект. А и България е член на ЕС, а идеята е в максимална степен да се използват европейски средства. Сред аргументите в полза на България ще натежат още готовността на правителството ни и на Столична община да осигурят предимства - както терен, така и облекчения в процеса на строителството. Необходими са около 25-30 дка, защото сградата ще е с обща застроена площ около 30 хил. кв.м. Как ще изглежда тя обаче, зависи от дизайна на ускорителя. Най-вероятно той ще е кръгъл - с диаметър около 25 метра и обиколка 84 метра. Има подходящ терен до “София Тех парк”, като се предвижда и неговите лаборатории да участват в работата в новия център.", "date": "2017.11.22", "title": "Първи адронен център на Балканите ще лекува рак"}
{"url": "https://www.24chasa.bg/novini/article/6566621", "text": "Безопасната експлоатация на язовир „Бели Искър“ е осигурена чрез поддържане на по-ниско водно ниво, съобщиха от пресцентъра на Министерството на регионалното развитие и благоустройството. Предстои на язовирната стена да бъде извършена реконструкция за постигане на по-висока сеизмична устойчивост. Язовирът, който е на територията на община Самоков, е публична държавна собственост и следва да бъде в управление на областния управител на Софийска област. Към настоящия момент е налице действащ концесионен договор между Столична община и „Софийска вода“ АД, по силата на който стопанисването, поддържането и експлоатацията на язовир „Бели Искър“ се осигуряват от концесионера. За извършване на реконструкцията на язовирната стена предстои в най-кратък срок да бъде подписано споразумение между всички заинтересовани страни. Технически експертен съвет ще определи най-доброто техническо решение, по което да бъдат извършени строително-монтажните работи.", "date": "2017.11.22", "title": "МРРБ: Осигурена е безопасната експлоатация на язовир „Бели Искър“"}
{"url": "https://www.24chasa.bg/novini/article/6566614", "text": "Европейският съюз призова в сряда балканските страни да „почитат жертвите\" на военни престъпления, като положат усилия за помирение в региона – апел, който Брюксел отправи след издаването на доживотна присъда на „Касапина от Босна“, бившия генерал на босненските сърби Ратко Младич. Съдиите на ООН в Хага признаха Младич за виновен по 10 от общо 11 обвинения, сред които геноцид, военни престъпления и престъпления срещу човечеството, извършени по време на войната от 1992-1995 г., жертви на която станаха 100 хил. души, предаде \"Фокус\".  Брюксел отказа да коментира подробно присъдата на Младич, но подчерта, че тя напомня „някои от най-мрачните и най-трагични събития\" от съвременната история на Европа, включително клането в Сребреница, при което под командването на бившия генерал са избити близо осем хиляди мюсюлмани – мъже и момчета. „Европейският съюз вярва, че всички страни в региона са решени и ангажирани да работят за помирение, регионално сътрудничество и добросъседски отношения. Очакваме всички политически лидери в региона да почитат жертвите, като популяризират и спазват тези ангажименти\", се казва в изявлението на Брюксел. Две бивши югославски държави - Хърватия и Словения – вече са членове на ЕС, а Сърбия, Черна гора и Македония започнаха процеса на присъединяване, въпреки че към настоящия момент усилията им са затънали в местни спорове и проблеми и организираната престъпност. Председателят на Европейската комисия Жан-Клод Юнкер заяви по-рано този месец, че очаква Сърбия и Черна гора да се присъединят към Блока до 2025 г.", "date": "2017.11.22", "title": "След обявeната присъда срещу Младич - ЕС призова за помирение на Балканите"}
{"url": "https://www.24chasa.bg/novini/article/6566642", "text": "Изборът на грозни миски в никакъв случай не е български патент, но каквото и да си говорим, тази година по излагация можем да се мерим само с \"Мис Хелзинки 2017\". 19-годишната нигерийка Сефора Икебала грабна короната на красотата във Финландия в началото на годината и предизвика цунами от гневни коментари не само в скандинавската страна, но и в цяла Европа. При това не заради факта, че чернокожа жена става Мис в държава с едни от най-светлите хора на планетата. Просто, която и снимка да й погледнем, колкото и добър да е фотографът - носът й винаги си остава половината от лицето й. Явно органът на обонянието е ахилесовата пета на красавиците в наши дни, защото носът и на нашата Тамара предизвика взрива в социалните мрежи тази седмица. А иначе никой можеше и да не забележи, че е избрана Мис България 2017. Интересът към този конкурс от години запада и най-вероятно, ако короната се бе озовала на главата на претендентка с нормални пропорции на лицето, никой нямаше и да чуе, че е избрана най-красивата българка. Особено в уикенд, в който тенисистът Григор Димитров хвърли нацията в небивал екстаз. А само допреди 20 години за честта да избираш Мис България се убиваха хора. Буквално. Помните ли Васил Папазов, който беше застрелян през една зимна нощ на 1997 г. в София. Убиецът изпусна гумата на голфа му и когато шоуменът се наведе да види какво се случва, наемникът му излезе в гръб, стреля веднъж в главата и се разтвори в тъмнината завинаги. Едва ли за някого е тайна, че Папазов беше поръчан от сикаджиите, които веднага след това завзеха организацията на конкурса и дълго време избираха най-красивата българка. Досущ като в лачен латино филм, мутрите ни тогава умираха да се омешат с футболисти, с манекенки, с плеймейтки и чат-пат и с някой политик. Всичко, до което се докоснат мутрите обаче, рано или късно се опошлява, опорочава и губи интереса и възхищението дори и на безкритичното чалга общество. Което иначе продължава да диктува реда в страната, благодарение на все по-внушителното си мнозинство. Точно така се спихна и възбудата към \"Мис България\". В ония години открито се говореше, че конкурсите са по-скоро кастинги за набиране на елитни компаньонки - ама от ония, които не само ти правят компания. Така се нароиха още десетки клонинги на миски, мисисита, а от плеймейтките можело да получиш тежко инфекциозно заболяване, дори и само, ако ги споменеш на глас. Така в годините в конкурса навлязоха от упор филъри, ботокс, силикон, мигли по половин метър и много скоро бяха избрани първите мис крокодили. На сцената издефилираха още няколко поколения, а мис крокодилите вече седнаха на масата на журито, за да избират най-новите мис крокодили. Интересът към \"Мис България\" междувременно се срина до степен не само големите телевизии да нямат никакъв интерес да излъчват на живо конкурса, а и да липсват въобще медийни партньори. Така че цялата тази какафония се превърна в едно бутиково забавление, но бутиково не като качество, а като количество зрители. Превърна се в забавление за едно много малко, измислено общество от коафьори, модни агенции, стилисти, гримьори, критици и естествено, придворните им журналисти. Все по-упорито говорят, че 24-годишната Тамара е проекция на бъдещата си тъща. Дама, за която в интернет могат да се прочетат само статии в рекламни сайтове или платени новини в по-нормалните. Там пише, че 21-годишният приятел на Тамара е \"млад бизнесмен\", а майка му е собственик на \"прочут бутик\", който внася дрехи на \"световна марка\" от Ню Йорк. А всъщност в цялата тази история става въпрос единствено за конфекция с всичките плюсове и минуси на нейната посредственост, щедро подхранвана от главата на семейството - чужденец, забогатял от тежка индустрия. Но такъв измислен хайлайф, жаден да скочи в жълтите новини, винаги е имало и винаги ще има. Иначе Евгени Минчев ще трябва да се върне отново в трамвайното депо. Така че 24-годишната Тамара може и да е надарена наистина с човещина, сърдечност и необятна вътрешна красота, но това в никакъв случай не е достатъчно за една справедлива титла за красота. Аз гледах малкото интервюта на новата Мис България и честно казано, трудно мога да си я представя как изглежда всъщност, защото, както се изразява известният детектив Филип Марлоу - \"С грима от лицето й можеше да се боядиса малка рибарска платноходка\". А всеки, който е чел достатъчно Реймънд Чандлър, знае колко проницателен може да бъде неговият герой. Но ако се върнем от американската литература директно в българската действителност, чудя се кое е по-страшно - възможността титлата на Тамара да е купена, или цялото това жури да е действително безобразно ампутирано от добър вкус? Честно казано, мен лично много повече ме тревожи задушаващата посредственост. А ако конкурсът директно стане платен - всичко ще бъде много по-истинско и прякото наддаване в ефир ще натрупа стотици хиляди нови почитатели на тази иначе позавяхнала марка.", "date": "2017.11.22", "title": "За Мис България убиваха хора. Журито днес - платено, сляпо или без вкус"}
{"url": "https://www.24chasa.bg/novini/article/6566671", "text": "Съпругът на Корнелия Нинова и бил в борда на директорие на външнотърговската фирма \"Минералимпекс\" в края на 90-те години, когато тя е била приватизирана чрез РМД. Това разкри в профила си във фейсбук бившият депутат от ГЕРБ Антон Тодоров. Ето какво написа той: През лятото на 1997 г. Корнелия Нинова оглавява „Техноимпекс“ и две години по-късно участва в приватизацията му чрез РМД. Това, което ще прочетете и видите оттук-нататък оставям на Вашата оценка. Според мен то показва „зеещите висини“ на безсрамието, което само лидерът на БСП може да демонстрира. Оказва се, че няколко месеца по-късно, през декември 1997 г. и съпругът на синеещата тогава Корнелия Нинова влиза в бизнеса на външнотърговските дружества. Митко Рафаилов Нинов става член на Съвета на директорите на ВТД „Минералимпекс“. Ето, няма лъжа, няма измама, виждате доказателство от записите във фирмените регистри от онова време. Слабият контрол върху дейността на външнотърговските дружества даде възможност за сериозно изтичане на капитали - от една страна, поради своеволието на техните изпълнителни директори и управителни органи, а от друга страна, поради превръщането им в разходни центрове за техните централи. Една години по-късно, към януари 1999 г. има 10 действащи задгранични дружества и едно от тях е „Минералимпекс“, в Съвета на директорите на което е Митко Нинов.  В най-тежко финансово състояние са три от тях – „Интеркомерс“, „Продексим” и, разбира се, „Минералимпекс“. От Министерството на икономиката и туризма са подготвили заповед за преговори с потенциални купувачи-приватизатори. Това да Ви напомня схемата с едно друго външнотърговско дружество, в което се вихри по същото време благоверната на другаря Митко Рафаилов Нинов? Правилно, познахте. И тук схемата е като при „Техноимпекс“. На 14 септември 1999 г. 2515 акции, с номинална стойност 16 лв. всяка, представляващи 80% от капитала на „Минералимпекс“, стават собственост на РМД-то „Минералимпекс-98“, оглавявано, както му е редът, от изпълнителния директор на държавното предприятие - в случая Йосиф Цветков Еленков. Според договора за покупко-продажба новите собственици ще платят цената от 43 000 щ. долара разсрочено за десет години. Само девет дни след тази сделка, на 23 септември 1999 г., при същите преференциални условия на РМД-то са продадени и останалите 628 броя акции, оценени на 10 750 щ. долара. Така „Минералимпекс“ става изцяло притежание на РМД „Минералимпекс-98“. Година по-късно другарят Митко Рафаилов Нинов напуска ВТД-во, но калимерата е сътворена. Вие да не си помислите, че другарят на другарката Нинова (която по това време е баронеса със синьо сърце) нещо се е облагодетелствал от сделката. Не, само е гласувал като член на управителното тяло, а преди това под вещото управление на Съвета на директорите, в който член е Митко Нинов, външнотърговското дружество е доведено до пълен упадък. Ама вие да не си помислите, че това е нарочно, за да се купи на безценица, при горните параметри. Дай боже всекиму, ама в онези времена, оня от Драгалевци не даваше на друг, освен на особено избрани хора от синята номенклатура. А това, че част от тази синя номенклатура формално не членуваше в СДС – това нямаше никакво значение. Затова и част от нея с такава лекота се претъркули от отдясно наляво и днес даже оглавява „лявата“ БСП. Ноу-хауто за това претъркулване се държи от другарката Нинова и благоверния й и никой и нищо не може да ги спре. НЕРАЗРУШИМИТЕ ОТ СИНЬО-ЧЕРВЕНАТА МЪГЛА!", "date": "2017.11.22", "title": "Антон Тодоров: И мъжът на Корнелия Нинова с външнотърговска фирма през 90-те"}
{"url": "https://www.24chasa.bg/novini/article/6566669", "text": "По време на българското председателство на Съвета на ЕС няма да говорим на английски, а на български език. Това съобщи по време на информационна среща в Търново министър Лиляна Павлова. \"Българският език е официален език на ЕС, ние искаме да се чува българската реч, да се помни и да се говори. Това е изключително важно за нас, така че сме дали заявка, че всичко ще се води на български, но и ще се осигурява превод на всички останали официални езици на общността\", обясни Павлова, а препълнената зала на музей \"Възраждане и Учредително събрание\" в старата столица избухна в овации. Освен това на български ще бъдат преведени всички сложни брюкселски термини и регламенти, което по свой начин ще обогати българския език с актуалните термини. \"Заедно със Софийския университет, ще обединим и всички останали университети, за да може и в образователната система тази терминология да бъде разпространена. Ще направим и своеобразен речник на тази терминология, за да го споделим свободно с всички студенти, ученици, преподаватели и всички които искат да знаят значението на термините, което е още една индиректна полза за България и българското председателство\", каза Павлова. Във Велико Търново тя представи приоритетите и предизвикателствата пред страната по време на председателството на ЕС. \"Единна, сигурна и цифрова Европа\", обобщи министърът. Сред четирите приоритета Павлова определи като \"черешката на тортата\" на българския принос - темата за Западните Балкани. \"Нашата заявка е това да бъде Балканско председателство. Първият успех в тази тема вече е постигнат, тъй като тя не фигурираше в общоевропейския дневен ред, но вече е потвърдена и от председателя Юнкер, и от председателя на европарламента Таяни, както и от президента Туск, който я включи в лидерската програма за 2018г.\", каза Павлова. Кметът Даниел Панов като шеф на Сдружението на общините заяви, че кметовете споделят четирите стълба на българското председателство- Бъдещето на Европа с фокус върху младите хора, Сигурност и стабилност, Европейска перспектива и свързаност на Западните Балкани и дигитализация. \"Убеден съм, че българското правителство и парламент ще положат всички необходими усилия, за да бъде успешно първото българското председателство. Уверен съм, е България ще бъде във фокуса на европейските политики. Председателството ни дава шанс както да решим важните проблеми, така също да припомним кои са непреходните европейски ценности. Велико Търново и България от векове принадлежат към общото европейско духовно и културно пространство\", каза Панов. 270 са срещите на най-високо ниво по време на председателството, три от тях ще бъдат в старата столица, стана ясно на срещата.", "date": "2017.11.22", "title": "Павлова: Българското председателство ще говори на български език (Снимки)"}
{"url": "https://www.24chasa.bg/novini/article/6566739", "text": "Приветствам днешната присъда на Международния трибунал срещу Ратко Младич, заяви генералният секретар на НАТО Йенс Столтенберг. По неговите думи присъдата показва, че има върховенството на закона и виновните за военни престъпления понасят отговорност. Младич бе отговорен за ужасни престъпления срещу цивилни, включително за убийството на хиляди босненски мъже и момчета в Сребреница през 1995 г., добавя той. НАТО допринесе за края на тази тъмна страница от историята на Европа. Западните Балкани имат за пакта стратегическо значение и виждаме бъдещето им в присъединяването им към евро-атлантическото сътрудничество за онези, които го желаят. Вярвам, че днешната присъда ще придвижи региона напред по пътя на мира и помирението, добавя Столтенберг, предава БТА. Говорител на върховния представител на ЕС по външната политика и сигурността Федерика Могерини коментира, че осигуряването на справедливост и борбата с ненаказуемостта за най-ужасяващите престъпления е основно човешко задължение. Не коментираме отделни присъди, но изцяло уважаваме решенията на Международния трибунал и подкрепяме неговата работа, се посочва в изявлението. ЕС е уверен, че всички страни от Западните Балкани желаят да работят за помирение, сътрудничество и добросъседство, допълва Европейската служба за външно действие. Както БТА съобщи, бившият военен командир на босненските сърби Ратко Младич бе осъден днес от Международния трибунал за военни престъпления в Хага на доживотен затвор.", "date": "2017.11.22", "title": "НАТО приветства присъдата срещу Младич, ЕС не коментира конкретни съдебни решения"}
{"url": "https://www.24chasa.bg/novini/article/6566743", "text": "Американски учени твърдят, че в миналото лунната повърхност е била покрита с разтопена магма, след което се е превърнала в прах, пише в. \"Дейли мейл\", цитиран от БТА. Изданието се позовава на експерименти, проведени от екип на Тексаския университет. Специалистите установили, че 98% от повърхността на естествения спътник на Земята се състои от минерален плагиоклаз. Застиналите на повърхността на Луната минерали свидетелстват за това, че тя е била покрита с океан от разтопена магма. Феноменът е протекъл преди милиарди години. Процесът на формирането на Луната като небесно тяло и до ден днешен си остава загадка за астрофизиците. Неизвестно е в резултата на какви процеси нашият естествен спътник се е образувал в сегашния си вид. Дали е имало вулканична активност или стълкновение с друго небесно тяло все още не е напълно изяснено от учените.", "date": "2017.11.22", "title": "Учени: Лунната повърхност в миналото била покрита с разтопена магма"}
{"url": "https://www.24chasa.bg/novini/article/6566750", "text": "\"Има акт, издаден от Държавна агенция за метрологичен и технически надзор. Считаме, че актът е неправилно издаден и ще го обжалваме. Той все още не е стабилизиран и не е влязъл в сила\". Това обяви зам.-министърът на регионалното развитие Малина Крумова.  Актът бил за неизпълнение на предписанията, дадени от ДАМТН за \"Бели искър\". Категорично не може да се твърди, че има неизправност на стената на \"Бели искър\", която е на територията на община Самоков. Стената е изправна, каза зам.-министърът.  \"Министърът на регионалното развитие по Закона за водите отговаря за ВиК сектора и за създаването и прилагането на политиката на ВиК отрасъла. В този смисъл няма как да нямаме отношение по този казус. Той е на нашето внимание от доста отдавна и се опитваме да го разрешим по най-добрия възможен начин\", заяви Крумова.  През 2001-2003 г. концесионерът \"Софийска вода\" е извършил реконструкция, която се отнася за укрепване на стената и водоплътността й. Стената била изградена в средата на миналия век, за това реконструкции били необходими. \"Необходима е реконструкция, която да повиши нейната сеизмичност, сеизмична устойчивост. Това не застрашава по никакъв начин нито жителите, нито гражданите, нито самата стена, нито експлоатацията на язовира\", каза зам.-министърът. Според експерти опасност за жителите би имало само при земетресение от 9 по  Рихтер. ", "date": "2017.11.22", "title": "Малина Крумова: Министерството ще обжалва акта за \"Бели искър\""}
{"url": "https://www.24chasa.bg/novini/article/6566772", "text": "Председателят на НС на БСП Корнелия Нинова проведе работна среща с посланиците на страните членки на ЕС. Основен фокус на срещата бе представяне на разработената от БСП визия за бъдещето на Европа и предстоящото председателство на Съвета на ЕС, като възможност за България: \"Повече социална Европа в интерес на хората\". Това съобщиха от пресцентъра на БСП. Отчетени бяха продължителните усилия и конструктивната роля на ПГ на \"БСП за България\" по изготвянето на общ проект на Народното събрание по приоритетите на Българското председателство на Съвета на ЕС в името на постигането на единодействие и национално съгласие по темата. Председателят на НС на БСП представи позициите и действията на БСП, като най-голямата опозиционна сила, и отговори на поставените въпроси във връзка с актуални събития и процеси във вътрешно-политически план. От страна на БСП в срещата участваха Деница Златева, заместник – председател на НС на БСП и Кристиан Вигенин, секретар по Външна политика и международна дейност на ПГ на БСП за България.", "date": "2017.11.22", "title": "Корнелия Нинова представи пред посланиците от ЕС визия на БСП за Европа"}
{"url": "https://www.24chasa.bg/novini/article/6566777", "text": "Минен ловец „Цибър“ от състава на Военноморските сили (ВМС) ще участва в ежегодното учение с международно участие на противоминните сили на ВМС на Република Турция „NUSRET - 17”. Това съобщиха от пресцентъра на Министерството на отбраната. Ритуалът по изпращането на кораба от състава на дивизион миночистачни кораби се проведе днес, 22 ноември, в пункта за базиране Варна. Заместник-началникът на щаба на Военноморските сили капитан I ранг Венцеслав Димитров отправи обръщение към командира на минен ловец „Цибър“ капитан ІІІ ранг Лъчезар Иванов и 49-членния екипаж. Той пожела безаварийно плаване и успешно изпълнение на поставените задачи. В ритуала участва и командирът на дивизион миночистачни кораби капитан I ранг Павлин Щерев. Беше отслужен молебен за здраве и успешно плаване. Корабът от състава на българските ВМС ще участва от 22 ноември до 5 декември 2017 г. в учението „NUSRET - 17”, което се провежда в пристанище Чанаккале (Турция), Сароски залив, североизточната част на Егейско море (националните морски пространства на Турция). Освен екипажа на борда е и екип от щаба на ВМС, който ще проведе сертифициране на кораба съгласно изискванията на стандартите на НАТО, необходимо за военноморските единици, които са декларирани за участие в мисии и операции, водени от НАТО. По време на учението ще се проведат противоминни действия, свързани с извършване на търсене, класифициране и подриваване на практически морски мини, а също и противоминно тралене от противоминните кораби. Ще бъдат отработени също и действия, свързани с отразяване на асиметрични и въздушни заплахи на море. В учението са включени и епизоди за сглобеност на екипажите, свързани с морската практика, като буксировка на повреден кораб, управление на кораба при повреда на рулевото устройство и енергетичната установка, приемане и предаване на леки товари на ход и тактическо маневриране. В учението, освен кораби на турските ВМС, участват: Втората постоянна военноморска група на НАТО, българският базов миночистач „Шквал”, противоминни кораби и групи за унищожаване на морски мини от военноморските сили на Великобритания, Гърция, Италия, както и щабни офицери от ВМС на Румъния, Словения, Катар и Туркменистан.", "date": "2017.11.22", "title": "Българският военен кораб \"Цибър\" ще участва в учението на турските ВМС „NUSRET - 17”"}
{"url": "https://www.24chasa.bg/novini/article/6566792", "text": "Уреждането на кризата в Сирия изисква отстъпки от всички, в това число и от нейното правителство. Това заяви руският президент Владимир Путин в началото на тристранната среща на върха за Сирия в Сочи, предаде Франс прес. Освен Путин, в срещата участват президентите на Иран и на Турция, Хасан Рохани и Реджеп Тайип Ердоган, предава БТА. \"Сирийският народ е този, който ще определи сам своето бъдеще. Очевидно е, че процесът няма да бъде прост и ще изисква компромиси и отстъпки от всички участници, в това число и от сирийското правителство\", каза Путин и увери, че Русия, Иран и Турция ще положат активни усилия, за да направят тази работа възможно най-продуктивна, предаде Франс прес. Русия, Иран и Турция успяха да избегнат разпадането на Сирия, допълни Путин. Той каза, че е бил достигнат нов етап в сирийската криза и че мащабните бойни действия срещу терористите в Сирия приключват, съобщиха Ройтерс и ТАСС. \"Благодарение на усилията на Русия, на Иран и на Турция бе избегнато разпадането на Сирия, не беше допуснато тя да бъде превзета от международни терористи, бе избегната хуманитарната катастрофа\", каза руският президент.", "date": "2017.11.22", "title": "Путин: Уреждането на сирийската криза изисква отстъпки от всички"}
{"url": "https://www.24chasa.bg/novini/article/6566811", "text": "България от 10 години е в ЕС и освен много постижения, все още има и доста проблеми. Това заяви председателят на Германско-българския форум Гернот Ерлер на конференция по случай 10 години членство и председателството на ЕС, което България поема за първи път през януари. Конференцията бе организирана от фондация „Конрад Аденауер“. На нея бяха поканени някои от хората, допринесли най-активно за приемането ни през 2007 година - тогавашният посланик в Берлин Меглена Плугчиева и Меглена Кунева, която водеше преговорите. От германска страна освен Ерлер реч държа и председателят на фондацията Ханс-Герт Пьотеринг. За официален представител България бе изпратила зам. министърът на външните работи Георг Георгиев. В залата присъстваше и посланикът ни в Берлин Ради Найденов. В дискусиите участие взе и директорката на българския офис на Европейския съвет за външна политика Весела Чернева, политологът Даниел Смилов, колегата му Огнян Минчев, професор Антоний Гълъбов, професор Румяна Стойкова, Христо Иванов. Кунева и Чернева обявиха, че най-важното за България е да бъде приета бързо в Шенген и чакалнята на еврозоната, тъй кат отам се обсъжда европейската политика. Даниел Смилов обаче уточни, че този прием става и с доверие, а такова засега явно няма. „Грешките са системни и трудно могат да се преодолеятр“, даде пример той. Всички участници в дискусията се съгласиха обаче, че България има добри икономически показатели. „Бългрия извървя дълъг път. Да не забравяме, че без стремежът на народите в Източна Европа към свобода, Германия нямаше да има шанса да се обедини“, заяви Пьотеринг. България засега е една от малкото източноевропейски държави, които не се поддават на натиска от Изток и поддържат твърд проевропейски курс, каза още той, хвалейки правителството на Бойко Борисов. От България по време на председателството се очаква да продължи политиката за сближаване със страните от Западните Балкани, посочи още той.", "date": "2017.11.22", "title": "Фондация \"Конрад Аденауер\": България не се поддава на натиска от Изток"}
{"url": "https://www.24chasa.bg/novini/article/6564877", "text": "Един на всеки 20 служители в София работи в сферата на информационните технологии, а Това става ясно от изследване на Института за пазарна икономика за развитието на IT сектора, направено по поръчка на Столичната общинска агенция за приватизация и инвестиции (СОАПИ). Заплащането и производителността на труда изпреварва темповете в повечето сектори, като средната заплата в целия IT сектор в София е 2688 лева през 2015 г. - последната година, за която има пълни статистически данни към момента. Така на практика програмистите в София печелят колкото колегите им в Лондон, като се вземе предвид стандартът на живот в британската столица и цените там, пише в доклада, който преди дни беше публикуван на сайта на СОАПИ. Според него високото заплащане е резултат от високата производителност на сектора - над 57 хиляди лева добавена стойност на зает в програмирането. Освен това този бизнес е ориентиран предимно към износ, като от 2012 до 2015 г. приходите от него са се увеличили със 78% до 1,2 милиарда лева. Това е и една от причините делът на сектора в икономиката на града да се увеличи двойно и от 3,8% през 2011 г. да стигне 5,7% през 2015 г. Любопитен факт е, че в София има близо 5000 микро IT предприятия, или 89% от всички български компании в сектора. Става дума за малки фирми с до 9 служители, а броят им се е увеличил с 55% през 2015 г. спрямо 2011 г. Според бизнес статистиката в тях през 2015 г. са заети 7703 души. Повечето от тях са еднолични търговци или фрийлансъри. Броят на големите фирми с над 250 служители пък нараства от 15 на 20 между 2011 и 2015 г. и за тях работят 12 468 души. За същия период броят на заетите в сектора Най-много от тях - 15 500 души, са в категорията “други дейности”, в която попадат поправката на компютри и инсталирането на софтуер. След тях са програмистите, които в столицата са 12 000, следвани от IT консултантите. Най-малко са работещите в уеб порталите - 500 души. Оказва се, че в България делът на жените в IT сектора е най-висок в целия ЕС. 2/3 от работещите в сферата на информационните технологии у нас са мъже, а 1/3 - жени. Доста висок е и делът на висшистите - 80% от всички заети в сектора. Той обаче е с 4% по-малък от този през 2011 г., което според доклада е доказателство за снижените изисквания на работодателите и за разширяването на популярността на алтернативните форми на IT образование. Над 55% пък са във възрастовата група между 25 и 34 години, 28% са между 35 и 44 години. Трябва да се отбележи и че Голямата конкуренция, експортната ориентация, присъствието на много световни лидери и относително малкото висококвалифицирани кадри са основните причини за високите заплати в сектора. Най-високо по официалните данни е средното заплащане на програмистите - 3372 лева, а най-ниско - на работещите в уебпортали - 1306 лева. Консултантите получават средно 2695 лева, а занимаващите се с обработката на данни и хостинг - 1816 лева. Иначе средната заплата в информационните технологии в София през 2015 г. е била 4 пъти по-висока от тази за страната. Освен това секторът е с една от най-високите производителности на труда в страната - през 2015 г. или с 22% повече спрямо 2011 г. А при програмирането един зает средно произвежда 57 000 лева добавена стойност. Всъщност 2% от всички чужди инвестиции в София, или 261 млн. евро, през 2015 г. са в IT сектора, сочи изследването на Института за пазарна икономика, направено специално за нуждите на СОАПИ. Бизнесът изпитва глад за електротехници, заварчици и инженери, които да работят в секторите на производството, машиностроенето и електротехниката. Това показват данни на “Менпауър България”. Третата най-търсена професия у нас е шофьор. Следват кадрите в ресторантьорството и хотелиерството. На пазара на труда липсват и лекари и мениджъри, нискоквалифицирани работници и оператори на машини. Недостиг на кадри има и при счетоводители и финансисти. Топ 10 за най-търсените професии затварят IT специалистите. Работодателите търсят начини за привличане на хора в сектори на икономиката, в които има хроничен дефицит на специалисти, като машиностроене, електротехника, транспорт и здравеопазване, тъй като в тях има нужда от кадри. 30% от шефовете предлагат по-високи заплати, за да попълнят редиците си, а почти всеки втори работодател предоставя допълнително обучение на персонала си. Липсата на технически умения, както и на компетенции за конкретните свободни места са сред най-честите причини за дефицита на работна ръка. Липсата на опит и очакванията за по-високи заплати също затрудняват работодателите. До края на годината се очаква нивата на заетост да се увеличат във всички пет региона. Най-много работни места се очаква да се обявят в строителството, минното дело и производството.", "date": "2017.11.22", "title": "Всеки 20-и столичанин вече е IT специалист"}
{"url": "https://www.24chasa.bg/novini/article/6566793", "text": "Властите на истанбулското летище Ататюрк проверяват сигнал за бомба на борда на самолет, който трябвало да лети за Киев, съобщи електронното издание на турския в. \"Хюриет\", цитирано от БТА.  Обект на проверката са два самолета на \"Украинските авиолинии\". Единият е бил върнат, след като потеглил по пистата преди излитане, и отклонен към празна зона на летището. Другият самолет на същата авиокомпания ще бъде претърсен като превантивна мярка, уточнява изданието.", "date": "2017.11.22", "title": "Турските власти проверяват два украински самолета заради сигнал за бомба"}
{"url": "https://www.24chasa.bg/novini/article/6566829", "text": "Професионалното образование е свързващият елемент между настоящето и бъдещето. То представлява съществена част от отговора на предизвикателствата на пазара на труда. Това заяви заместник-министърът на образованието и науката Деница Сачева, която бе основен говорител на състоялата се днес в Брюксел първа конференция, отбелязваща Европейската седмица на професионалните умения, съобщи пресцентърът на МОН. Форумът събра над 1500 участници от цял свят. Професионалното образование трябва да подготви активни и талантливи граждани, които или сами да създават качествени работни места, или да постигнат високи нива на заетост. Така ще се увеличава общото благосъстояние и ще се намалява рискът от бедност и социално изключване, заяви Деница Сачева. В изказването си заместник-министърът посочи акцентите в приоритетите на Българското председателство на Съвета на ЕС в областта на образованието. \"По време на Председателството ще насърчаваме дискусиите за инвестиции в нови умения и актуализиране на ключовите компетентности на младите хора. Ще работим и по насоки за бъдещето на програмата Еразъм+ след 2020 г., базирани до известна степен на очакваната през януари междинна оценка на програмата\" заяви Деница Сачева. \"Един от основните ни приоритети е работата за удвояване на броя участници в мобилност по програмата - ученици, студенти и преподаватели, както и за увеличаване на бюджета\", допълни тя. Деница Сачева покани участниците в конференцията на събитията в сектор \"образование\" по време на Европредседателството на България. Едно от тях е знаковата конференция, посветена на \"Професионалното образование и обучение като първи избор\", съчетана с изложение пред Народния театър, посветено на професиите. Друг важен акцент на Председателството е развитието на дигиталните умения. Тя посочи, че развиването на способности за работа в цифрова среда ще има особено значение. \"Заедно, с всички заинтересовани страни ще спомогнем за съставяне на амбициозен план за развитието на дигиталните умения и дигиталната грамотност\", каза още заместник-министър Сачева.", "date": "2017.11.22", "title": "Сачева: Професионалното образование е свързващ елемент между настоящето и бъдещето"}
{"url": "https://www.24chasa.bg/novini/article/6566100", "text": "60% от американките уверяват, че са били обект на сексуален тормоз, сочат резултатите от анкета, публикувани 6 седмици след избухването на скандала, в който е замесен холивудският продуцент Харви Уайнстийн, предаде Франс прес. Според изследването на университета Куинипиак в Кънектикът, 60 на сто от избирателките заявяват, че са били жертви на сексуален тормоз, докато това се отнася за 20 на сто от избирателите. Според 69 на сто от анкетираните сексуалният тормоз е извършван на работното място, според 45 на сто - на улицата, а според 43 на сто - на партита и други празнични събития, предава БТА. Сексуалният тормоз изглежда варира в зависимост от политическите партии и възрастта, показва изследването. 47 на сто от интервюираните, която заявяват, че са били обект на сексуален тормоз, са демократи, а 32 на сто - републиканци. 43-46 на сто от хората на възраст между 35 и 64 години казват, че са били обект на сексуален тормоз, докато това се отнася за 35 на сто от анкетираните на възраст между 18 и 34 години и за 36 на сто от интервюираните над 65-годишна възраст.", "date": "2017.11.22", "title": "60% от американките са били обект на сексуален тормоз"}
{"url": "https://www.24chasa.bg/novini/article/6566143", "text": "Депутатът от ДПС Рамадан Аталай бе откаран в болница малко преди края на днешното заседание на парламента.  Той е припаднал на излизане от Народното събрание преди около час. Получил е инфаркт, съобщи  . Аталай е бил с колегата си лекар от парламентарната група Джевдет Чакъров, който му е оказал първа помощ и е извикал линейка. Отвън веднага излезли и другите двама лекари от групата - зам.-председателката на НС д-р Нигяр Джафер и Хасан Адемов, през това време вече се бил отзовал медицинският екип, който дежури постоянно в сградата на НС. Притеснени, негови колеги съобщиха, че дори имало съмнения за инсулт. Няма опасност за живота на депутата, заяви за \"24 часа\" директорът на болница \"Света Екатерина\" проф. Генчо Начев. Той лично е разговарял с Рамадан Аталай, след като народният представител от ДПС е бил приет по-рано днес в болницата. Проф. Начев не потвърди, че става дума за инфаркт, и успокои, че състоянието на депутата е стабилно.", "date": "2017.11.22", "title": "Рамадан Аталай в болница със съмнения за инфаркт, няма опасност за живота му"}
{"url": "https://www.24chasa.bg/novini/article/6566137", "text": "Листа, на които са напечатани публикациите от няколко медии, занесоха депутатите от ГЕРБ в отговор на въпроса на БСП - кои са хората в парламента замесени с наркотици и купували гласовете на затворници. Депутатът от ГЕРБ Тома Биков цитира публикации от няколко медии, пред журналисти в парламента, свързани с акцията на ГДБОП в Русе и задържането на брата на депутата от БСП Георги Стоилов - Илия Стоилов. Депутатът Манол Манев от ГЕРБ също цитира няколко медии и съобщение на Прокуратурата за обвинението на депутата от БСП Манол Генов за купуване на гласове. \"Ако БСП не са разбрали, сме готови и утре да дадем подобна пресконференция, за да могат да разберат кои са тези, които има предвид Прокуратурата. Ако са решили да носят отговорност за тези свои народни представители, да продължат да я носят\", заяви Биков. „Ако са решили, че не могат да носят отговорност да спрат да я носят, като ги изключат от парламентарната си група. Ако не могат да разберат за какво става въпрос, това означава, че в 80% от случаите най-вероятно действат неадекватно“,допълни той. „Според цитат от репортаж на БНТ Корнелия Нинова заявява, че подкрепя своя депутат. Оставям на честната българска журналистика и гражданите да преценят дали подкрепянето на един депутат, обвинен в купуването на гласове, е морална мярка от хора, които искат да си присвоят правото на морални стожери в този парламент“, заключи Биков.", "date": "2017.11.22", "title": "ГЕРБ отговориха на БСП, връчиха им списък с публикации за брата на Георги Стоилов"}
{"url": "https://www.24chasa.bg/novini/article/6566129", "text": "Окръжната прокуратура във Варна предаде на съд управител на фирма, избегнал плащането на данъчни задължения в особено големи размери. 54-годишният Цветан Цветанов ще отговаря пред закона за укриването на 68 075 лева, след като фалшифицирал подадените справки-декларации и манипулирал дневници за покупки към тях, при представянето на информация пред органите по приходите на ТД НАП във Варна. Така успявал да приспада неследващ се за управляваното от него дружество \"Хоумър\" ООД данъчен кредит. Цветанов е с висше икономическо образование и затова бил управител на фирмата. Повдигнатите му обвинения са за периода - 14 септември 2012 до 14 януари 2013 г. и от 14 ноември 2013 г. до 14 януари 2014 г. Фирмата била регистрирана по ЗДДС през 2012 г., като управителят притежавал мажоритарен дял. Дружеството реално не е развивало търговска дейност, не е притежавало собственост, офис, складове, не е наемало работници. Чрез \"Хоумър\" ООД подсъдимият имитирал търговска дейност, която документално оформял чрез изготвяне или използване на издадени от други фирми първични и други счетоводни документи – фактури, касови бонове, които се удостоверяват плащането на услуга, дейност или доставка. Самият той извършвал счетоводно обслужване срещу заплащане и по устна договорка на различни фирми. Ежемесечно обслужваните от него дружества му представяли фактури за осчетоводяването им. Така Цветанов се снабдявал и разполагал с номера на фактури и съответните стойности, които използвал при изготвянето на дневниците за фиктивните сделки, осчетоводявани от \"Хоумър\" ООД. Делото срещу подсъдимия управител предстои да бъде насрочено за разглеждане във Варненския окръжен съд. Ако съдът го признае за виновен, той може да получи наказание лишаване от свобода от 3 до 8 години и конфискация на част или на цялото си имущество.", "date": "2017.11.22", "title": "Съдят управител за укрити данъци чрез фирма-фантом"}
{"url": "https://www.24chasa.bg/novini/article/6566117", "text": "На регионалния министър Николай Нанков да бъде съставен акт заради бездействие по отношение стопанисването на стената на язовир \"Бели Искър\", предлага Върховната административна прокуратура. В случай, че той бъде наказан по административен път, санкцията е глоба.  Актът трябва да бъде съставен от Държавната агенция за метрологичен и технически надзор. Самата комисия обаче е бездействала по отношение на стопанисването на язовирите, е констатацията на Върховната административна прокуратура. \"Има тежко укоримо бездействие от страна на контролният орган\", каза зам.-главният прокурор Ася Петрова. \"Същото се отнася и по отношение на язовир \"Бели Искър\", където до момента не са предприети ремонти за обезопасяване на съоръжението, а единствено било въведено ограничение за натоварването на стената\". Отговорността се прехвърля между министерства, Столична община, областната управа и концесионера \"Софийска вода\". Заради това на 26 октомври, Върховната административна прокуратура е ангажирала с проблема министрите на вътрешните работи, околната среда, регионалното развитие, кмета на София, за да предприемат незабавни мерки за укрепване на съоръжението. Затова е и стартирало административното производство срещу регионалния министър.  От своя страна КЕВР е дал становище, че \"Софийска вода\" не трябва да се натоварва с инвестиционни проекти, в случая ремонт. Прокурорите обаче са на мнение, че е тъкмо обратното. Концесионерът е задължен да се грижи за ремонта на язовира. От прокуратурата обясниха, че санкция все още не е наложена, а е стартирала процедура. По-рано днес главният прокурор Сотир Цацаров изпрати писмо до премиера Бойко Борисов, в което се съдържат тревожни констатация за състоянието на язовирите и за бездействието на контролния орган - Агенцията за метрологичен и технически надзор.", "date": "2017.11.22", "title": "Глобяват регионалния министър заради стената на язовир \"Бели Искър\""}
{"url": "https://www.24chasa.bg/novini/article/6566198", "text": "Лидерът на германските социалдемократи Мартин Шулц е подложен на растящ натиск да склони на коалиция с консерваторите на канцлера Ангела Меркел, за да стане възможно формирането на ново правителство и да бъде изведена страната от най-тежката политическа криза в съвременната си история. Това предадоха Франс прес и ДПА, като се позоваха на германски медии. След унизителното поражение на Германската социалдемократическа партия (ГСДП) на парламентарните избори на 24 септември нейният председател даде ясно да се разбере, че тя ще остане в опозиция, за да може да се възстанови. От 2013 г. Германия е управлявана от \"голяма коалиция\" между Християндемократическия съюз (ХДС) на Меркел и традиционния му баварски партньор, Християнсоциалния съюз (ХСС), от една страна и ГСДП, от друга. На изборите през септември социалдемократите регистрираха най-слабия си изборен резултат в своята история, в резултат на което Шулц реши партията да остане в опозиция, предава БТА. Преговорите за съставяне на трипартийна управляваща коалиция между ХДС/ХСС, либералната Свободна демократическа партия (СвДП) и Зелените обаче завършиха с провал в неделя. Това направи напълно реална перспективата за произвеждане на нови избори и нежеланието на лидера на социалдемократите да се коалира с консерваторите започна да изглежда по-спорно. \"Отказът на Шулц да участва в правителство предизвиква вълнения в ГСДП\", гласи водещото заглавие на вестник \"Зюддойче цайтунг\". Според германския левоцентристки всекидневник лидерът на социалдемократите \"е отишъл прекалено далеч\" и това е предизвикало скептицизъм в парламентарната група и ръководството на партията. Някои депутати се опасяват, че на евентуални предсрочни избори ГСДП може да бъде наказана заради своята позиция, която удължи политическата криза в Германия. \"(Вътрешнопартийната) съпротива срещу Мартин Шулц печели терен\", отбелязва таблоидът \"Билд\", германският вестник с най-голям тираж. Според изданието трийсетина депутати от 153-членната група на ГСДП в Бундестага, долната камара на парламента, поставят под въпрос стратегията на своя шеф. \"Ние сме в нова ситуация\", подчертава Йоханес Карс, лидерът на дясното крило на социалдемократите, цитиран от вестник \"Пасауер нойе пресе\". Той коментира, че Шулц не може просто да каже на президента Франк-Валтер Щайнмайер, че всичко е приключило. Сега Щайнмайер води консултации с партиите, които евентуално може да формират управляваща коалиция, отбелязва Франс прес. Клаудия Рот, една от водещите фигури на Зелените, също насърчи германския президент да накара ГСДП \"да се раздвижи\". Преди да стане държавен глава през март, Щайнмайер бе член на Социалдемократическата партия. Предвидено е германският президент да се срещне утре с лидера на ГСДП в опит да го убеди да промени своята позиция, предадоха ДПА и Ройтерс. Днес Щайнмайер ще продължи консултациите с разговор с председателя на ХСС Хорст Зеехофер. Целта е баварският съюзник на Меркел да бъде насърчен да възобнови усилията за формиране на управляваща коалиция. ХСС постави въвеждането на годишен праг от 200 000 на приеманите от Германия бежанци като условие за своето участие в управлението, припомня ДПА. Югоизточната провинция Бавария понесе основния удар при миграционната вълна, която заля страната през 2015 г. ХСС и либералите са за по-строга миграционна политика - ключово тяхно разногласие със Зелените.", "date": "2017.11.22", "title": "Засилва се натискът върху Шулц да се коалира с Меркел"}
{"url": "https://www.24chasa.bg/novini/article/6566212", "text": "Разрешените плащания в брой остават до 10 000 лева, реши парламентът. Депутатите приеха на второ четене промени в Закона за данък върху добавената стойност, с които се изменят и други закони, предаде БТА. Със 101 гласа \"за\", 52 \"против\" и 9 въздържали се депутатите отхвърлиха предложението на правителството кешовите плащания да бъдат ограничени до 5 000 лева. Срещу намаляването на лимита на плащанията в брой се обявиха от \"Обединени патриоти\", \"БСП за България\", ДПС и \"Воля\". Председателят на бюджетната комисия Менда Стоянова /ГЕРБ/ защити предложението, като отбеляза, че това е поредната мярка за борба със сивата икономика. Красимир Янков от левицата коментира, че ако се приеме текста на правителството, всички разплащания над 5 000 лева ще минат през банковата система и ще бъдат с такси. Според него така на практика се повишава данъчната тежест за гражданите. \"Целта е, ако може през банките, и семки да си купуваме\", коментира и Павел Шопов от \"Обединени патриоти\". Така при гласуването на второ четене беше отхвърлено предложението на правителството за промяна в Закона за ограничаване на плащанията в брой. Отпадна и първоначалното предложение самоосигуряващите се лица да подават годишна данъчна декларация само по електронен път. Ако обаче годишната данъчна декларация бъде подадена до 31 януари на следващата година по електронен път, лицата ще ползват отстъпка 5 на сто върху данъка за довнасяне по годишната данъчна декларация, но не повече от 500 лв., при условие че нямат подлежащи на принудително изпълнение публични задължения и данъкът за довнасяне е внесен в срок до 31 януари, записаха депутатите в Закона за данъците върху доходите на физическите лица. Предприятията - платци на доходи, подават декларация за дължимите данъци само по електронен път, ако задължението за подаване на декларацията възниква след 31 декември 2017 г. С приетите на второ четене промени в Закона за ДДС златните монети се квалифицират като инвестиционно злато, ако отговарят на определени условия. Принудителната административна мярка \"запечатване на обект за срок до един месец\" ще може да се прилага и към трето лице, решиха депутатите. Мярката ще може да се прилага, когато към момента на запечатване обектът или обектите се стопанисват от това трето лице, ако то е знаело или е могло да знае, че е започната процедура по запечатване. Урежда се и корекцията на ползван данъчен кредит за стоки и услуги, като се предвижда тези разпоредби да влязат в сила от 1 декември 2017 г. Останалите изменения в Закона за ДДС влизат в сила от 1 януари 2018 г. с изключение на разпоредбата, свързана с мястото на бандеролите на опаковките на тютюневите изделия.", "date": "2017.11.22", "title": "Разрешените плащания в брой остават до 10 000 лева"}
{"url": "https://www.24chasa.bg/novini/article/6566238", "text": "Върховната касационна прокуратура е започнала проверка по повод думите на премиера, че в парламента има хора, които са замесени в наркотрафик. Това каза говорителят на главния прокурор Румяна Арнаудова. Проверката е започнала по сигнал от Гражданско движение \"Борец\" и от движение \"Възраждане\". До обяд днес сигнал от БСП не е получаван, посочи Арнаудова. Тя уточни, че ако и от \"Позитано 20\" поискат проверка, то сигналът на БСП ще бъде присъединен към другите два. На граничния пункт с Турция е заловен служител на българското МВнР, който бил в чужд автомобил. В колата имало 500 стека цигари, скъпоценни камъни и над 500 ампули с хормона на растежа. Първоначални данни сочат, че испанската кола влизала у нас от Турция. Изяснява се дали е дипломатическа. Българинът, който не бил сам в колата не е задържан в ареста. С него имало още един човек.", "date": "2017.11.22", "title": "Прокуратура проверява думите на Борисов за замесени от парламента в наркотрафик"}
{"url": "https://www.24chasa.bg/novini/article/6566330", "text": "Мъж от Разград е задържан за притежание на незаконно оръжие, съобщиха от Областната дирекция на МВР.  В хода на образувано досъдебно производство, днес са претърсени складово помещение и имот, обитавани от 54-годишния мъж с инициали Я.Л. При обиските са намерени и иззети въздушна пушка с оптичен прицел и нарезна цев, пистолет \"Марго\" 22 калибър с девет боеприпаса, револвер \"AST\", револвер \"ME RANGER\" 9 мм с поставени шест сигнални боеприпаса, три броя държачи с намиращи се в тях общо 100 патрона различен калибър, кутия с приспособления за бойни и огнестрелни оръжия. Открити са още самоделен револвер с четири патрона в барабана, самоделен метален заглушител, газов револвер \"Dan Wenon\" и шест гилзи, револвер \"Еkol Viper\", монтиран на муфа за изстрелване на сигнални боеприпаси. Мъжът не е криминално проявен. Работата по случая продължава.", "date": "2017.11.22", "title": "Мъж от Разград е задържан за притежание на незаконни оръжия"}
{"url": "https://www.24chasa.bg/novini/article/6566349", "text": "„Сюжетът е абсурден, сюрреалистичен. След като направихме пълна справка с моите експерти, се натъкнахме на абсурдната ситуация, че той е лицето Стефан, което е осъдено от два състава – на Софийския градски съд и от Софийския районен съд. А в Агенцията по вписванията имотът се води на Стефан от Смолян. В едно от възраженията съществува името на Стефан от ж.к. \"Люлин\", но крайният акт е на името на Стефан от Смолян”. Това заяви пред   омбудсманът Мая Манолова. Мъжът е от Смолян, но е осъден да плаща за парно в София, където никога не е живял. Пенсионерът трябва да изплати 1300 лева на „Топлофикация София\" и освен това е принуден да доказва самоличността си в съда. „Пенсията ми е запорирана, тъй като размерът й е нисък. Не мога да я тегля от банкомат. Аз съм работил в София от 2003 до 2011 година и е живял срещу Спешната помощ на бул. „Сливница” и до Националната следствена служба. Вчера, след като репортажът беше излъчен по NOVA, ми се обади частният съдебен изпълнител, който ми каза, че „Топлофикация София” е оттеглила жалбата си срещу мен”, похвали се Стефан Иванов. От дружеството оправдават действията си с данни в официални документи. „В справката в Агенцията по вписванията, съществува ЕГН-то на Стефан от Смолян. При завеждането на дела, ние се базираме именно на тези данни”, коментира Елизабет Павлова, говорител на „Топлофикация” – София. Омбудсманът обаче застана на страната на потребителите. „Имиджът на дружеството страда изключително много от тази несправедливост. Много по-добре е да поеме риска да плати тези 1000 лева, отколкото „Топлофикация София\" да продължи да се излага пред гражданите на България”, добави Манолова.", "date": "2017.11.22", "title": "Манолова: Имиджът на \"Топлофикация\" пострада от проявената несправедливост"}
{"url": "https://www.24chasa.bg/novini/article/6566340", "text": "Най-сериозно превишаване на нормата за фини прахови частици на атмосферния въздух са отчетени във Видин, Монтана и Горна Оряховица. Това каза министърът на околната среда и водите Нено Димов, предаде „Фокус“. „За последните две години резултатът от измерванията в София е добър. Имаме добър резултат и в други големи градове. С най-нисък резултат са Видин, Монтана и Горна Оряховица, където са отчетени най-сериозни превишения на нормата за фини прахови частици на атмосферния въздух. Но провеждаме много активна дейност, за да намерим конкретни мерки, които да доведат до решаване на проблема“, отбеляза още той. По думите му днес в Брюксел се е провела експертна работна среща между експерти на Министерството на околната среда и водите и експерти на министерствата на енергетиката, на икономиката, както и с представители на Столична община и на още няколко общини. „В петък започва голяма национална конференция, също посветена на въздуха. А през февруари 2018 г. ще има и международна конференция, която се организира от Председателството на Съвета на ЕС на България и Европейската комисия, за въздуха. Другата седмица на 28 ноември пък ще имам среща на политическо ниво с комисаря по околна среда, морско дело и рибарство Кармену Вела и ще водя заместник-министрите, чиито експерти днес са в Брюксел. Така че всичко това са активности, търсещи решения, които да доведат да решаването на проблема с чистотата на въздуха. Разбира се, няма как да очакваме това да се случи за една нощ. Това е процес, който трябва да продължи“, обясни министър Димов.", "date": "2017.11.22", "title": "Нено Димов: Най-замърсен е въздухът във Видин, Монтана и Горна Оряховица"}
{"url": "https://www.24chasa.bg/novini/article/6566126", "text": "Бизнесът активно обмисля и развива програми за интегриране и професионално развитие на хора с увреждания. Това стана ясно при старта на третото издание на вече успешно наложилата се програма Open Mind на Теленор България. Тази година телекомът разшири обхвата на активностите по програмата, за да привлече към каузата други компании в България. Мениджъри и експерти от различни дирекции в телекома споделиха с представители на отговорния бизнес своя ценен опит от работата си по Open Mind. Те разказаха за това какви са стъпките, които една организация трябва да направи, за да бъде успешна за всички заинтересовани страни подобна инициатива и запознаха представители на бизнеса с това какви са спецификите при адаптирането на сградата, подбора на служителите, работата с тях и развитието им като личности и професионалисти. Инициативата Open Mind на Теленор дава възможност на хора с увреждания да повишат квалификацията и конкурентоспособността си чрез работа в компанията. В третото издание на програмата тази година трима нови служители започват работа в Теленор България. Днес те бяха представени от главния изпълнителен директор на компанията Оле Бьорн Шулстъд и бяха приветствани от колегите си в звена „Клиентски жалби“, „Обслужване на клиенти“, „Устойчиво развитие“. Тримата нови служители ще работят по конкретен проект за период от 2 години, а Теленор ще им осигури отворена и достъпна работна среда и съответното за заеманата позиция финансово възнаграждение. През този период участниците ще могат да обогатят знанията и уменията си, да се учат от най-добрите професионалисти в компанията и да натрупат опит и увереност. След приключване на участието си, те ще получат възможност да останат на постоянна работа или подкрепа за професионална реализация извън компанията. Програмата за хора с увреждания се провежда ежегодно като част от дългосрочната стратегия по корпоративна отговорност на Теленор и глобалната инициатива на Теленор Груп Open Mind. През 2015 година компанията посрещна първите петима участници в програмата, които работиха в дирекциите „Управление на процеси“, „Правни отношения“, „Финанси“, „Технологии“ и „Грижа за клиента“, а през 2016 следващата вълна от участници – отново петима на брой се присъединиха към екипите на „Човешки ресурси“, „Грижа за клиента“, „Маркетинг“.", "date": "2017.11.22", "title": "Трима нови служители започват работа в Теленор в третото издание на програмата Open Mind"}
{"url": "https://www.24chasa.bg/novini/article/6566966", "text": "Caмo двe xapecвaния във Fасеbооk ca дocтaтъчни зa oпpeдeлянe нa ceкcyaлнaтa opиeнтaция или peлигиoзнитe пpeдпoчитaния нa пoтpeбитeля. Toвa e мнeниeтo нa yчeнитe oт някoлкo aмepикaнcки yчeбни зaвeдeния, пyбликyвaли cвoeтo изcлeдвaне в cпиcaниeтo Віg Dаtа, цитирано от  . Учeнитe дoкaзaxa, чe 3 лaйкa в coциaлнaтa мpeжa дaвaт дocтaтъчнo инфopмaция нa paбoтoдaтeлитe зa дa paзбepaт, дaли пoтpeбитeлят e нaпpимep гeй и нa тaзи бaзa дa изгpaдят пoкaзвaнeтo нa peклaмитe. Hямa знaчeниe дaли тoвa e, или нe e yкaзaнo в нeгoвaтa cтpaницa. Eкcпepтитe дopи пpeдпoлaгaт, чe Fасеbооk и дpyгитe coциaлни мpeжи ca cъздaли cпeциaлнa cиcтeмa, кoятo клacифициpa тeзи дaнни. Toecт, ocвeн личнaтa инфopмaция, мecтoпoлoжeниeтo и иcтopиятa нa тъpceнeтo нa пoтpeбитeлитe, Fасеbооk cъбиpa вaжни дaнни и oт xapecвaниятa. Oкaзa ce, чe cpeднo ca дocтaтъчни 8 лaйкa, зa дa ce oпpeдeли нe caмo peлигиoзнaтa opиeнтaция, нo и ІQ, peлигиoзнитe и пoлитичecкитe възглeди, кaктo и oтнoшeниeтo към пyшeнeтo и aлкoxoлa. И oщe, aкo бъдe cкpит oпpeдeлeн мaлък бpoй лaйкoвe, тoзи aлгopитъм пpecтaвa дa paбoти и инфopмaциятa, кoятo пoтpeбитeлитe иcкaт дa cкpият oт Fасеbооk, ocтaвa кoнфидeнциaлнa. Бpoят xapecвaния, кoитo тpябвa дa бъдaт cкpити, зaвиcят oт типa нa инфopмaциятa: 3,5 зa ceкcyaлнaтa opиeнтaция, 12,2 – зa нapкoтичнaтa зaвиcимocт, 11,7 – зa пpидъpжaнa към иcлямa. Зa мнoгo пoтpeбитeли, тaзи инвaзия в личния живoт чpeз мaтeмaтичecки cтaтиcтичecки мeтoди e пo-oпacнa oт paзкpивaнeтo нa пepcoнaлнитe дaнни.", "date": "2017.11.22", "title": "По лайковете във Facebook може да се определи сексуалната ориентация и IQ"}
{"url": "https://www.24chasa.bg/novini/article/6566388", "text": "Правителствата на България и Република Македония ще проведат първото си съвместно заседание, предаде правителствената пресслужба.  Срещата на двата кабинета ще се проведе утре, 23 ноември, в Струмица, Република Македония. Тя ще започне с разговори на четири очи между министър-председателите Бойко Борисов и Зоран Заев, последвани от пленарно заседание. Очаква се да бъдат подписани девет документа за двустранно сътрудничество в областта на външната политика, инвестициите, енергетиката, отбраната, туризма, телекомуникациите, инфраструктурата и реакцията при бедствия. Споразуменията са част от изпълнението на Договора за приятелство, сътрудничество и добросъседство, подписан на 1 август тази година. От българска страна в заседанието ще участват вицепремиерите Томислав Дончев, Красимир Каракачанов и Екатерина Захариева, министрите Валентин Радев, Николай Нанков, Нено Димов, Румен Порожанов, Ивайло Московски, Емил Караниколов, Теменужка Петкова и Николина Ангелкова. Преди началото на пленарното заседание министър-председателите Борисов и Заев ще поднесат венци пред паметника на президента на Република Македония в периода 1999-2004 г. Борис Трайковски. Предвидена е и церемония по връчването на специализирано превозно средство за хора с увреждания, което е дарение от България за Струмица. В началото на ноември кабинетът одобри отпускането на 70 000 лева за закупуването му. Дарението е в подкрепа на проект за социално включване на уязвими групи в община Струмица и създаването на условия за пълноценното участие на хората с увреждания в икономическия, социалния и културния живот в града.", "date": "2017.11.22", "title": "Правителствата на България и Република Македония ще проведат първото си съвместно заседание"}
{"url": "https://www.24chasa.bg/novini/article/6566405", "text": "Бившият вицепрезидент на Зимбабве Емерсън Мнангагва ще встъпи в длъжност като президент в петък, три дни след оставката на Робърт Мугабе, управлявал страната с твърда ръка в продължение на 37 години, съобщиха днес зимбабвийските държавни медии, цитирани от Франс прес и БТА.  Полагането на клетва от Мнангагва е планирано за петък, обяви на сайта си държавната телевизия Зед Би Си (ZBC). Очаква се 75-годишният Мнангагва, който напусна страната, след като беше уволнен от Мугабе, да се върне в столицата Хараре днес следобед, посочи телевизията.", "date": "2017.11.22", "title": "Емерсън Мнангагва ще положи клетва в петък като президент на Зимбабве"}
{"url": "https://www.24chasa.bg/novini/article/6566393", "text": "Агенцията по вписванията отрича да е давала на \"Топлофикация\" справка за собствеността на Стефан Борисов Иванов от Смолян. Той бе осъден да плаща парно за апартамент в София, в който не е стъпвал,  . Ето какво написа до медиите агенцията: Във връзка с излъчените репортажи по Нова телевизия - на 20.11.2017 г. и 21.11.2017 г., по bTV - на 21.11. 2017 г. относно казуса „Топлофикация“ срещу Стефан Борисов Иванов, както и продължението на темата в студиото на сутрешния блок на Нова телевизия на 22.11.2017 г., Агенция по вписванията изразява следната позиция: 1. Ежедневно в Агенция по вписванията постъпват стотици искания за информация от органите на МВР, съд, прокуратура, включително и „Топлофикация“, относно изясняване на собственост на фирми или граждани. 2. В конкретния случай, в Агенция по вписванията, не е постъпило искане за проверка в Служба по вписванията – София от страна на „Топлофикация“ – София, относно изясняване собствеността на г-н Стефан Борисов Иванов. 3. В архивите на Служба по вписванията – София няма акт за собственост на лицето Стефан Борисов Иванов, поради което буди недоумение категоричното становище на говорителя на „Топлофикация“ – София за изяснени обстоятелства около собствеността на г-н Иванов. Обстойната проверка, която Агенция по вписванията извърши веднага след излъчването на първия репортаж по Нова телевизия – 20.11.2017 г., показва, че на територията на Република България има съвпадение по три имена – Стефан Борсов Иванов, на 30 души, 5 от които живеят в гр. София, и нито един няма вписан акт за собственост в жк Люлин, бл. 151, ет.10. Фигурира открита партида на въпросното лице от репортажите, за вписана възбрана от 2007 г. по изпълнително дело за задължения към банка и заличаването й през 2013 г., от което не може да се направи извод за собственост на това лице на този имот. Липсата на компетентност и подготовка на служителите на дадена институция не може да е причина за уронване престижа на ръководството на Агенция по вписванията и нейните служители.", "date": "2017.11.22", "title": "Агенцията по вписванията: Не са ни питали за Стефан от Смолян"}
{"url": "https://www.24chasa.bg/novini/article/6565820", "text": "Язовир \"Бели Искър\" има акт за държавна собственост, в същото време концесионерът \"Софийска вода\" го стопанисва съгласно концесионния договор. За това работим заедно с Министерството на регионалното развитие, за да се намери най-добрата форма, защото той се нуждае от реконструкция. Това заяви столичният кмет Йорданка Фандъкова, след заседание на Министерския съвет, на което Борисов съобщи, че има писмо от прокуратурата за състоянието на язовир \"Бели Искър\". Фандъкова каза пред журналисти, че има изготвени няколко проекта, има проведени няколко експертни съвета, но няма единно становище кой е най-добрият. Така, че е много важна задачата кой да бъде избран, заяви тя. В последният разговор с министърът на регионалното развитие тя била уведомена, че на областния управител на София - област, като представител на държавата, ще бъде възложено да избере проекта. Фандъкова заяви, че ще съдействат и подкрепят с каквото могат, защото ангажимент на концесионера е текущата поддръжка на водоема, а укрепването и реконструкцията на язовирната стена е капиталова инвестиция, така, че за това задачата е на областния управител. Кметът на София каза още, че на язовирната стена е правена реконструкция преди години. Тя го отчете като първи етап и заяви, че обновяването на язовирната стена трябва да бъде завършено. По повод проверката на прокуратурата Фандъкова каза, че тя работи отдавна и Столична община е в контакт с прокуратурата и отговаря на въпросите й, както и Министерството на регионалното развитие. Накрая тя заяви, че очаква всеки момент регионалният министър да възложи на областния управител на София - област избор на проекта.", "date": "2017.11.22", "title": "Фандъкова: Има няколко проекта за язовир Бели Искър, но няма избран"}
{"url": "https://www.24chasa.bg/novini/article/6565832", "text": "Китай разкритикува едностранните санкции, наложени от Съединените щати на негови компании заради Северна Корея, съобщи Ройтерс. На редовния дневен брифинг говорителят на китайското министерство на външните работи Лу Кан каза, че страната му е против наказателните мерки, въведени срещу 13 китайски и севернокорейски организации. Вчера Съединените щати наложиха санкции на тези юридически лица, които обвиняват, че помагат на Северна Корея да развива ядрената си програма или подкрепят затворената комунистическа страна по линия на търговията, предаде БТА. В черния списък на американското министерство на финансите са добавени три китайски компании, които имат общо над 750 милиона долара стокообмен с КНДР. Санкционирани са и няколко севернокорейски фирми, които изпращат работници в държави като Русия, Полша, Китай и Камбоджа.", "date": "2017.11.22", "title": "Китай разкритикува едностранните санкции, наложени от САЩ на негови компании"}
{"url": "https://www.24chasa.bg/novini/article/6565843", "text": "Кюстендилският окръжен съд потвърди постановената от Районния съд в Дупница мярка за неотклонение \"задържане под стража\" за задържания участник в обира на банкомат в Сапарева баня. На 13 ноември съдът в Дупница постанови постоянен арест за Господин Динев /34 г./, заради възможността той да извърши друго престъпление или да се укрие. Днес съдът в Кюстендил отхвърли исковата молба за промяна на мярката в по-лека, предаде БТА. Съдът разполага с гласови свидетелства на шестима свидетели по делото, които твърдят, че Динев е участвал в акцията по обира на банкомата в Сапарева баня, стана ясно в заседанието. Динев е единственият задържан след случая, останалите трима все още се издирват. Невинен съм, няма да се укрия и разчитам на справедливост, каза пред съда днес Динев. Според адвоката му, 34-годишният мъж не е стъпвал в районно полицейско управление досега, освен за да извади лични документи, има осемгодишно дете и няма намерения да се укрива. Съдът го остави в ареста. Динев беше привлечен като обвиняем от прокуратурата заради това, че на 9 ноември, около 3,20 часа, в Сапарева баня, от офис на банка ДСК, в съучастие с Тодор Богданов, Кирил Микев и Красимир Йорданов, в качеството му на помагач, улеснил кражбата на банкомата. Той управлявал автомобил, осигурявайки безпрепятственото придвижване на друг лек автомобил, с който било извършено престъпното деяние. Отнетият от банката сейф е съдържал касета с 9 000 лева. За престъплението, в извършването на което е обвинен, законът предвижда наказание \"лишаване от свобода\" от една до десет години.", "date": "2017.11.22", "title": "Оставиха в ареста задържания за обира на банкомат в Сапарева баня"}
{"url": "https://www.24chasa.bg/novini/article/6565865", "text": "Кремъл не е получавал от никое ведомство данни за каквито и да било аварийни ситуации, които да предизвикат замърсяване с изотопа рутений-106. Това заяви пред журналисти прессекретарят на руския президент Дмитрий Песков, цитиран от ТАСС и БТА. \"Осъществихме контакти с всички ведомства у нас, свързани с тази сфера, и от никое ведомство досега няма потвърждение\" за евентуални причини, които биха създали подобни аварийни ситуации, уточни Песков.", "date": "2017.11.22", "title": "Кремъл: Не сме получили данни за аварийни ситуации, можещи да замърсят с рутений"}
{"url": "https://www.24chasa.bg/novini/article/6565899", "text": "Сградите на четири професионални гимназии в страната стават общинска собственост с решения на Министерски съвет. Това са професионалните гимназии по селско стопанство „Сергей Румянцев“ в Луковит, по мениджмънт и хранителни технологии в Плевен, по селско стопанство „Земя“ в Провадия и по хранителни технологии и туризъм в Ямбол. Досега те са били публична държавна собственост, управлявани от МЗХГ като принципал на учебните заведения. Решенията са мотивирани с преобразуването на гимназиите в общински. Терен от 19,4 дка и осем сгради в местността „Геджи борум“ получава община Харманли. Имотът ще позволи местната власт да осигури необходимите складови и гаражни помещения на общинските предприятия „Превенция, благоустройство и строителство“ и „Чистота“. Правителството даде съгласието си „Български пощи“ ЕАД да продаде два имота в Пазарджик и Русе чрез търг с тайно наддаване при начални цени не по-ниски от определените от независим лицензиран оценител. Това са апартамент от 38 кв. м и гараж с площ 79 кв. м, които не се използват от държавното дружество и не са необходими за изпълнение на основните му дейности. Чрез продажбите се продължава политиката на „Български пощи“ за понижаване на разходите и увеличаване на приходите. Министерският съвет утвърди Рамковото споразумение между Европейския съюз Австралия, подписано на 7 август 2017 г. в Манила. Сключването на споразумението е важна стъпка към засилването на ролята на ЕС в Азиатско-тихоокеанския регион. Изпълнението му ще допринесе за задълбочаване на партньорството по въпроси на правата на човека, върховенството на закона, неразпространението на оръжия за масово унищожение, миграцията и борбата с тероризма. Споразумението засяга и сътрудничеството по икономически и търговски въпроси, включително инвестиции и селско стопанство, климатични промени и енергетика. Ще се даде възможност и за взаимодействие в области като правосъдие и вътрешни работи, технологии, здравеопазване, образование и култура, социални въпроси, транспорт, превенция и управление на кризи. България подкрепя диалога между ЕС и Австралия и смята, че Рамковото споразумение ще послужи като платформа за съвместни действия и задълбочаване на практическото сътрудничество както между Съюза и Австралия, така и между България и Австралия. Правителството одобри проекта на меморандум за разбирателство между министерствата на отбраната на България и на Великобритания относно взаимна логистична поддръжка. Документът ще замени аналогичен меморандум от 2007 г., като ще разшири неговата рамка на приложение. В сравнение с досегашните договорености се регламентират и други направления на логистиката, като медицинска поддръжка, специфични логистични дейности при ликвидиране на последствия от природни бедствия и др. На тази основа се предвижда да бъдат договаряни и сключвани отделни споразумения между министерствата на отбраната на двете страни за размяна на материални ресурси, осигуряване на транспорт и за други конкретни задачи с относително кратък период на изпълнение. Подписването на меморандума създава необходимите условия за взаимна поддръжка между военни формирования от въоръжените сили на двете страни при съвместно участие във военни дейности на НАТО както на националните им територии, така и извън тях. Това допълнително гарантира изпълнението на поетите ангажименти, произтичащи от членството на страната ни в НАТО, и повишава оперативните способности за гарантиране на националната сигурност и интегриране към колективната отбрана. Правителството одобри проект на меморандум за разбирателство между българското Министерство на транспорта, информационните технология и съобщенията и Министерството на информационното общество и администрацията на Република Македония за намаляване на международните тарифи за роуминг за телекомуникационни услуги. Документът ще бъде подписан по време на заседанието на правителствата на двете държави в Струмица на 23 ноември т. г. С него министерствата се договарят да насърчат мобилните оператори да сключат помежду си споразумения, които да доведат до трайно намаляване на цените на дребно на услугите в роуминг за крайните потребители. В момента те са едни от най-високите в Европа – между 2,99 лв. и 6,99 лв. на минута и около 25 лв. на мегабайт. Отпадането на роуминга на страните от Западните Балкани с Европейския съюз е сред приоритетите на българското правителство и на българския еврокомисар Мария Габриел. То е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. Наред с политическата подкрепа за европейската интеграция на Западните Балкани, правителството е решено да подкрепи и редица практически решения, които да подпомогнат развитието на региона като общ пазар от 22 млн. души. Правителството одобри доклади за резултатите от проведени заседания на Съвета на Европейския съюз. Съветът на ЕС по заетост, социална политика, здравеопазване и потребителски въпроси, проведен на 23 октомври в Люксембург, постигна общ подход по предложението за изменение на директивата за командироването на работници в рамките на предоставянето на услуги. Основните договорености са за равно третиране на работниците, изпратени от агенция за временна заетост, и местните работници, както и за определяне на срока на дългосрочното командироване на 12 месеца с възможност за удължаване с още шест месеца. Директивата няма да се прилага по отношение на транспортната сфера до влизането в сила на бъдещото секторно законодателство. Заседанието на Съвета по транспорт, телекомуникации и енергетика се проведе във формат „Телекомуникации“ на 24 октомври в Люксембург. На него бяха проведени дискусии по темите за единния цифров пазар, киберсигурността и развитието на мрежите от пето поколение – 5G. Държавите членки подкрепиха целите на Стратегията за единния цифров пазар и срокът за нейното изпълнение – края на 2018 г. Подкрепа беше изразена и за предложения от Комисията кибер пакет като беше посочено, че по отношение на киберсигурността основен приоритет е навременното въвеждане на директивата за мрежова и информационна сигурност. Съветът на ЕС по икономически и финансови въпроси (ЕКОФИН) заседава на 7 ноември в Брюксел. В рамките на дневния ред беше обсъден пакетът за облагане с ДДС в областта на електронната търговия. Обект на дискусия беше и прегледът на Европейската система за финансов надзор. Комисията представи текущото състояние на преговорите по Директивата за несъстоятелност, преструктуриране и предоставяне на втори шанс, а Европейската сметна палата – годишния доклад за изпълнението на бюджета на ЕС за финансовата 2016 година. Министрите на финансите одобриха заключенията на Съвета за статистиката на ЕС. Правителството предостави на „Йотов стоун“ ЕООД концесия за добив на скалнооблицовъчни материали – варовици, от находище „Равнище-2“, участъци „Централен“ и „Източен“. Кариерата се намира в землищата на селата Горна Кремена и Върбешница в община Мездра. На база количествата на утвърдените запаси и предвидения средногодишен добив, концесията се предоставя за срок от 35 години. Предвидените инвестиции за обезпечаване на производствената дейност надхвърлят 3,2 млн. лв. За срока на действие на договора се очаква концесионните плащания да достигнат 1,4 млн. лв., които се разпределят между държавния бюджет и в бюджета на община Мездра. Одобрено беше и издаването от министъра на енергетиката на разрешение на „Промат Строй“ ЕООД да проучва възможностите за добив на строителни материали в площта „Старата кариера“, разположена в землището на Ветрен, община Септември. Разрешението се предоставя за една година. За този срок титулярът ще вложи минимум 63 хил. лв. в проучвателните дейности. Министерството на образованието и науката ще разполага с още един – втори, дипломатически представител във временния състав на представителството на страната ни в Европейския съюз в Брюксел. Това се налага поради нарасналите ангажименти на България като ротационен председател на Съвета на ЕС, както и естеството на темите, по които МОН има отношение. Страната ни ще координира процеса на вземане на решения по различните теми в сферата на научните изследвания и образованието, в който са включени Работната група „Научни изследвания“, Работната група за дигитални умения, Работната група за развитие на Болонския процес, Комитетът по образование, Комитетът за европейското научноизследователско пространство и иновациите, Съветът по конкурентоспособност. България участва още в работните групи в областта на средното и училищното образование, работните групи и комитети в областта на признаването на професионални квалификации, комитетите по програмите „Еразъм+“ и „Хоризонт 2020“, конференции, форуми и срещи, организирани от Европейската комисия и Европейския парламент, както и други двустранни срещи. Министерският съвет одобри допълнителни трансфери в размер на 12 260 475 лв. по бюджетите на общините. Със средствата се осигуряват финансово дейности по модул „Оптимизиране на вътрешната структура на училищата, детските градини, ученическите общежития и регионалните центрове за подкрепа на процеса на приобщаващо образование“ от Националната програма „Оптимизация на училищната мрежа“. С тях ще бъдат изплатени обезщетения за юли и август 2017 г. при намаляване на числеността на персонала поради промяна в структурата и състава му, както и за обезщетения при прекратяване на трудовите правоотношения на друго основание. Включени са и обезщетения на персонала при преструктурирането на мрежата чрез закриване или преобразуване на училища, детски градини, общежития и регионални центрове. На общините са предоставени и 3 926 650 лв., осигурени от бюджета на МОН за изплащане на допълнително възнаграждение за постигнати резултати от труда на директорите на общинските детски градини, училища, центрове за подкрепа за личностно развитие и за специална образователна подкрепа. Правителството освободи досегашния състав на Държавната комисия по сигурността на информацията поради изтичане на законово регламентирания й петгодишен мандат и определи нов състав. Председател на ДКСИ и през новия мандат ще бъде Борис Димитров. За заместник-председател е определен Иван Павлов, който към момента е началник на отдел в ДАНС. В състава на Комисията влизат също Симеон Николов – служител по сигурността на информацията в „Терем“ ЕАД, Алекси Алексиев – директор на дирекция „Сигурност“ и служител по сигурността на информацията в МЗХГ, и доц. д-р Иво Великов – преподавател в Академията на МВР. Българската национална телевизия предоставя на Министерския съвет изключителните права за използване на аудиовизуалните материали, създадени от БНТ в качеството й на домакин-разпространител на картина и звук от събитията по време на Българското председателство на Съвета на Европейския съюз през 2018 г. Това става възможно по силата на споразумение с обществената телевизия, чийто проект правителството одобри днес. С решение на правителството от март т. г. БНТ бе определена за телевизия - домакин, отговорна за разпространението на картина и звук от събитията по време на Българското председателство на Съвета на ЕС. Съгласно това решение БНТ ще предоставя безплатно кадри на всички акредитирани български и чуждестранни медии. Изключителното право на ползване се предоставя безвъзмездно и за максимално допустимия по Закона за авторското право и сродните му права срок от 10 години. Министерският съвет одобри проект на закон за изменение на Закона за филмовата индустрия. Със законопроекта се предлагат разпоредби, които имат за цел да изпълнят ангажиментите на България за привеждане на действащата схема за държавна помощ в областта на филмопроизводството в съответствие със Съобщението на Европейската комисия относно филмовата индустрия. Те предвиждат задължение за получателите на държавна помощ да разходват част от бюджета на филмовата продукцията на територията на страната. Отменя се и дискриминационната разпоредба авторите на филми, произведени на територията на страната, да притежават българско гражданство. Законопроектът се предлага вследствие на мониторинг на одобрената от Европейската комисия Схема за помощ на българската филмова индустрия със срок на действие до 31.12.2017 г. Мониторингът се провежда от ГД „Конкуренция” и към момента не е приключил, поради неизпълнение на дадените указания по привеждане на българското законодателство в съответствие със Съобщението на Комисията. Предвиден е изричен текст, който регламентира, че след 31.12.2017 г. индивидуални помощи по действащата схема няма да бъдат предоставяни, тъй като е в ход одобряването на нова схема за държавна помощ за филмопроизводството. С поправките се въвежда легално определение за „труден филм“. Това е филм, чиято единствена версия е на български език. Предлагат се и мерки за намаляване на административната тежест. Отпада изискването за включване в публичния регистър на филмовите продуценти, разпространителите на филми и на лицата, осъществяващи показ на филми на територията на България, да се предоставя актуално удостоверение за вписване в Търговския регистър. Информацията ще се събира по служебен път. Правителството предлага промяна в Закона за изпълнение на Конвенцията по касетъчните боеприпаси и Конвенцията за забрана на използването, складирането, производството и трансфера на противопехотни мини и за тяхното унищожаване. Промяната ще позволи България да изпълни задълженията си по унищожаването на касетъчните боеприпаси. Предлаганото допълнение в Закона предвижда при унищожаването на касетъчни боеприпаси на българските въоръжени сили, което се извършва извън територията на страната, отпадъчните взривни вещества, празни опаковки и метали да останат в разпореждане на лицето, осъществяващо утилизацията. Като страна по Конвенцията, България има задължение за унищожи или да осигури унищожаването на всичките си касетъчни боеприпаси не по-късно от 1 ноември 2019 г. В момента е в ход такъв проект, който се изпълнява чрез Агенцията за поддръжка на НАТО. Нормативно регламентираното изискване за връщане на територията на България на празната опаковка и отпадъчните взривни вещества и метали, получени в резултат на утилизацията, може да възпрепятства изпълнението на проекта и да създаде рискове при транспортирането и съхранението им. Правителството одобри и предлага на Народното събрание да приеме промени в Закона за фуражите. С тях се засилва контролът върху фуражите, с които се изхранват животните, което ще повиши сигурността по хранителната верига. Разписват се ясни правила и критерии при търговия с фуражи, предлагани чрез интернет. Промените предвиждат значителни глоби, които стигат до 30 000 лв. при нарушение на забраната по регламент (ЕО) № 999/2001 за изхранване на животни със странични животински продукти. Целта е да се постигне превенция, контрол и ликвидиране на някои сериозни заболявания при животните, като трансмисивните спонгиформни енцефалопатии (т. нар. луда крава). Измененията в Закона за фуражите осигуряват и прилагането на европейското законодателство при използването на методи за детоксикация на замърсени фуражи, както и за обучението на работещите в сектора. Заверката на подписа на преводач на документи от чужбина ще се извършва от всички български нотариуси по места, а не както досега – от централното управление на Министерството на външните работи (МВнР) в София. Това предвиждат приети от Министерския съвет промени в Правилника за легализациите, заверките и преводите на документи и други книжа. С промените отпада необходимостта преводачите или гражданите да пътуват до столицата единствено с цел да заверят превод на определен документ, предназначен за ползване в страната. За услугата до момента МВнР събираше такса от 15 лв., а при нотариусите същото ще струва 6 лева. За да бъде гарантирана правната сигурност, преводачът ще се легитимира пред нотариуса с издаден от МВнР документ, удостоверяващ, че е вписан в списъка на физически лица, извършващи преводи на документи и други книжа. До момента преводите на документи, предназначени за ползване в страната, трябваше да бъдат заверени от Служба „Заверки и легализации“ към дирекция „Консулски отношения“ в МВнР. Това изискваше отделянето на сериозен времеви и финансов ресурс. Услугата ще продължи да се извършва както и досега – и от МВнР, ако такава заверка се изисква или се приема от държавата, в която ще се използва. Мярката е поредната, предприета от правителството за облекчаване и ускоряване на административното обслужване на гражданите и бизнеса в страната. Правителството прие нов Устройствен правилник на Министерството на културата. Целта на документа е да се реорганизира работата на администрацията спрямо приоритетите и дейностите на ведомството и да се повиши нейната ефективност. Числеността на персонала в организационните структури и административните звена на Министерството се запазва – 147 щата. Администрацията ще бъде организирана в девет дирекции и една главна дирекция. Създава се дирекция „Международно сътрудничество, европейски програми и регионални дейности“, която ще обедини две досегашни дирекции. Функциите на останалите дирекции се допълват и прецизират с цел ефективно изпълнение на правомощията и отговорностите, възложени на министъра на културата със законовата уредба в областта на опазването на културното наследство, на авторските права и т.н. Правителството определи Петя Александрова за изпълнителен директор на Агенцията за приватизация и следприватизационен контрол. Тя поема поста от Митко Симеонов, който беше избран за член на Надзорния съвет на Българска банка за развитие. Петя Александрова е дългогодишен служител на АПСК. Завършила е право в СУ „Св. Климент Охридски“. Към момента e директор на дирекция „Правна“ в Агенцията. Правителството даде съгласието си за подписването на Меморандум за разбирателство между българската Изпълнителна агенция „Морска администрация“ и Департамента за търговско корабоплаване на Министерството на транспорта, съобщенията и благоустройството на Кипър. С подписването на документа морските администрации на двете държави поемат ангажимент за обмен на информация, знания, експерти и опит в областта на образованието и обучението на морски лица, борбата срещу подправените документи, свързани с Конвенцията STCW, изпълнението на задълженията на държавата на знамето, морската сигурност, опазването на околната среда, контрола на държавата на пристанището и законодателството в областта на морското дело. Одобрен беше и проект на междуправителствена програма за сътрудничеството на България и Кипър в областта на образованието, науката, културата, младежта и спорта. Тя е със срок на действие 2018-2021 г. Програмата предвижда обмен на специалисти и ученици от двете страни, насърчаване на взаимното участие в конференции и семинари на образователна тематика, сътрудничество в областта на обективното представяне на историята, географията и културата на другата страна в учебниците за началните и средните училища, в съответствие с духа и целите на ЮНЕСКО и Съвета на Европа. Друг акцент е насърчаването на сътрудничеството между спортните федерации, организации и институции в областта на физическото възпитание и спорта в двете страни. Правителството одобри проект на Спогодба между Република България и Кралство Саудитска Арабия за избягване на двойното данъчно облагане по отношение на данъците върху доходите и за предотвратяване на отклонението от данъчно облагане. Документът ще бъде подписан при условие за последваща ратификация. Към настоящия момент икономическите отношения между двете държави са слабо развити, като търговският обмен е твърде ограничен и не отговаря на реалните им възможности и интереси. Сключването на данъчна спогодба ще създаде правна база за активизиране и стимулиране на инвестиционния климат, ще допринесе за реализирането на реални и облекчени от данъчна гледна точка възможности за дружествата да осъществяват стопанска дейност в другата държава в различни икономически отрасли. Спогодбата ще позволи и на физическите лица да работят под различни правни форми на дейност – извънтрудови или трудови правоотношения, и ще доведе до облекчаването на данъчната тежест, понасяна от данъкоплатците. Разрешенията, възприети в проекта на Спогодбата, са съобразени с действащото българско данъчно законодателство и със съвременните принципи на международното данъчно облагане, отразени в актуалния модел на данъчна спогодба на Организацията за икономическо сътрудничество и развитие. Правителството одобри допълнителни трансфери за 2017 г. по бюджетите на редица общини в общ размер на 46,8 млн. лева. Средствата ще се използват приоритетно за ремонт на общинска улична мрежа на територията на различни населени места и за реализиране на инфраструктурни проекти в подкрепа на общинската социална и жилищна среда. С постановлението се предоставят допълнително 100 хил. лв. по бюджета на Комисията за отнемане на незаконно придобито имущество и 60 хил. лв. по бюджета на Националната служба за охрана. Средствата се предоставят за сметка на предвидени средства по централния бюджет за 2017 г. и за сметка на преструктуриране на разходи и/или трансфери по централния бюджет.", "date": "2017.11.22", "title": "Вижте решенията на Министерски съвет от днес"}
{"url": "https://www.24chasa.bg/novini/article/6565892", "text": "Руският президент Владимир Путин, който се готви да се кандидатира за четвърти мандат, започна да разчиства стария политически елит и казва, че ще доведе млади хора \"с плам в очите\". Анализ на Ройтерс обаче показва, че засега успехите му са ограничени. В очакване на изборите през март, на които Путин вероятно ще спечели нов мандат и ще остане на власт до 70-годишна възраст, президентът заявява, че подкрепя ново поколение лидери, които да ръководят политическото и икономическо бъдеще на Русия, предава БТА. Една пета от 85-те губернатори на региони бяха заменени тази година и почти половината от долната камара на парламента беше обновена на изборите миналата година, след като Путин назначи нов началник на президентската администрация. Анализът на политическите назначения, извършен от Ройтерс, показва, че както в кабинета, така и в горната камара на парламента, в президентската администрация и в Съвета за сигурност на руската федерация темпото на промяната се забавя. Средната възраст е почти три години по-висока, отколкото беше през 2012 г., когато Путин започна третия си мандат. Говорителят на Кремъл Дмитрий Песков отказа да коментира заключенията на Ройтерс. Той заяви, че проверката на данните би отнела прекалено дълго. Критици казват, че тъй като не се очакват промени на най-високото равнище, липсата на свежа кръв води до недостиг на свежи идеи за стимулиране на икономиката и политиката. \"Има прилики с епохата на (съветския лидер Леонид) Брежнев, по това, че сме изпаднали във вредна стабилност, от която няма излизане\", заяви пред Ройтерс Дмитрий Орешкин, независим политически анализатор. Участници в опозиционните протести обичат да налагат с фотошоп лицето на Путин на тялото на Брежнев на плакати, намеквайки, че Путин и изградената от него система са в същия застой като СССР по времето на Брежнев. Кремъл отхвърля тези обвинения. \"Няма рискове за Путин, защото системата работи и му се подчинява\", каза Орешкин. \"Рисковете са за страната и за икономиката. Моделът на стабилността се основава на система от лоялност и корупция. Извън Москва, която е богата, има стагнация.\" Забавена от западните санкции, наложени заради анексията на украинския полуостров Крим през 2014 г. и подкрепата за проруския бунт в Източна Украйна, руската икономика, макар че се възстановява, остава нестабилна и уязвима от промените в цените на петрола и от нови санкции. Замяна Ройтерс сравни профилите на 784 действащи регионални губернатори, членове на двете камари на парламента, Съвета за сигурност и президентската администрация, със 768, които бяха на власт през май 2012 година. Анализът не показа големи признаци за обновяване на кабинета, на горната камара, на Съвета за сигурност и на президентската администрация. Титулярите на 314 от общо 784 позиции са се сменили през последните две години - по-малко, отколкото през май 2012 г., когато тази цифра е била 368. Когато титулярите напуснат заеманите позиции, често се оказват на други. В кабинета, горната камара на парламента, Съвета за сигурност и президентската администрация е имало по-малко промени. Средната възраст на чиновниците се е повишила от 52,6 години през 2012 г. до 55,5 години в момента. В Съвета за сигурност, чийто председател е Путин, средната възраст е 60,4 години. В състава на 12-членния орган за последните две години е имало само две промени. В президентската администрация, която Путин използва, за да изработва и прилага своите идеи, средната възраст е 57 години, в сравнение с 53,2 години през 2012 година. В долната камара на парламента средната възраст се е повишила до близо 53 години, в сравнение с 51 години преди пет години. Този месец Путин заяви пред 10 губернатори, че \"като правило\" ще ги заменят \"млади хора\". \"Вероятно сте забелязали плама в очите им\", каза той. Политическа сапунена опера Путин е заявил, че целта му е да създаде \"нов управленски корпус от млади, обещаващи модерни хора, които ще мислят за бъдещето на региона и на цяла Русия.\" Критици заявяват, че акцентът, който Кремъл поставя върху младостта, е фасада, целяща да създаде илюзията за политическа промяна в система без реално състезание. Почти две трети от руснаците искат някакъв вид обществена или политическа промяна, която да повиши жизнените стандарти, показват проучвания на общественото мнение. Избирателната активност на последните парламентарни избори достигна най-ниското равнище след разпадането на СССР. \"Логиката на Кремъл е, че ново лице на губернаторския стол може да намали недоволството на населението и да повиши избирателната активност\", пише в изследване за московския Карнеги център академикът Наталия Зубаревич. Путин прие група новоназначени губернатори на региони в офиса си в Кремъл. Срещите се излъчваха пряко по държавната телевизия. Той се срещна и с две групи бивши губернатори с мрачни лица. \"Ротацията е естествен и очевиден процес\", заяви той през февруари пред група от петима бивши губернатори. Помощници на Путин рекламират и програма за нови лидери. Кандидатите трябва да бъдат на възраст под 50 години. Части от 9-месечната обучителна програма за високопоставени регионални служители наблягат на добрата физическа форма и смелостта. Видеозаписи, изтекли до новинарския портал РБК, показват участници, които скачат в река от скала, висока 7 метра и преминават обучение по скокове с парашут и боравене с оръжие. Някои наблюдатели на Кремъл казват, че новодошлите са лоялни към Путин и той лесно би могъл да им влияе, ако напусне поста през 2024 г. и поеме роля на \"Баща на народа\". \"Той обучава 30-годишни и 40-годишни, за които ще бъде политически баща\", казва Сергей Доренко, влиятелният ръководител на московско радио пред в. \"Комсомолска правда\". \"Той ще улесни пътя им и ще им даде всичко\". /", "date": "2017.11.22", "title": "Ройтерс: Планът на Путин за подмладяване на руската политика напредва бавно"}
{"url": "https://www.24chasa.bg/novini/article/6565897", "text": "Перничанин ще отговаря за измама, съобщи ОДМВР. В.С. /56г./ взел 1000 лв., хвърлени през терасата от измамена перничанка. На нея й била приложена схемата за провеждаща се полицейска операция и залавяне на телефонни измамници. В.С. е привлечен като обвиняем и му е наложена мярка за неотклоние \"подписка\". При доказване на вината му го заплашва наказание \"лишаване от свобода\" от 1 до 6 години.", "date": "2017.11.22", "title": "От 1 до 6 години затвор очакват перничанин за телефонна измама"}
{"url": "https://www.24chasa.bg/novini/article/6565893", "text": "Първата доставка на зенитни ракетни системи С-400 от Русия в Турция ще бъде осъществена през 2019 г., предаде агенция ТАСС, като цитира изявления на турския министър на отбраната Нуреттин Джаникли. Джаникли говори днес на заседание на парламентарната комисия по бюджет в турския парламент, предаде БТА. Турският военен министър съобщи също, че Турция е получила поръчки за производството на 500 танка \"Алтай\", от които 250 са като опция, допълва Ройтерс. Проектът за местния танк \"Алтай\" се оценява на седем милиарда евро, отбелязва агенцията. В изказването си пред бюджетната комисия турският военен министър отново подчерта, че от сирийската провинция Африн \"постоянно идва заплаха за сигурността на Турция\", съобщават ТАСС и Ройтерс. По думите му тази заплаха произлиза от намиращата се там Кюрдска работническа партия (ПКК) и сирийските кюрдски Сили за защита на народа \"и на това трябва да бъде сложен край\". Турският министър на отбраната съобщи също, че въоръжените сили са завършили изграждането на трети наблюдателен пост в сирийската провинция Идлиб. Турция, като един от гарантите на примирието в Сирия, изгражда наблюдателни пунктове в съседната държава с цел да извършва мониторинг в съответствие с договорености с Русия и Иран.", "date": "2017.11.22", "title": "Първите доставки в Турция на руските С-400 ще бъдат през 2019 г."}
{"url": "https://www.24chasa.bg/novini/article/6565911", "text": "Вчера на срещата с председателя на Европейския парламент Антонио Таяни парламентарната група на \"Воля\" е поискала помощ за картела при горивата. Това обяви на брифинг в парламента шефът на \"Воля\" Веселин Марешки. \"Сравнително скучна среща беше. Опитахме да вкараме една точка, която според нас е изключително важна\", каза Марешки. Според него в Румъния картелът е осветлен и наказан. Той даде примери с цени на горивата от октомври 2015 г. сравнени със същия месец. Октомври 2015 г. цена на дизел за тон 447 долара. Продажната цена на дизела по бензиностанциите тогава е била 2,12 лв. за литър. Октомври 2017 г. международната цена на дизела е била 556 долара, а цените в София са били 2,03 лв. \"Ние работим с много по-ниски маржове, но идеята не е да си правим реклама сега. Никой не може да допуска 50 стотинки марж. За това вчера се помолихме от ЕП да дойдат и да ни помогнат\", каза Марешки. Комисията за защита на конкуренцията вече проведе проучване на пазара на горива и се произнесе, че картел в сектора в България няма. Вчера председателят на Българската петролна и газова асоциация Валентин Златев обяви, че внасят сигнал в Комисията за защита на конкуренцията за дъмпинг от страна на компании на Марешки. Той даде пример с две фирми, които работят без печалба - едната с 1,8 млн. лв. загуби, а другата - с над 11 млн. лв. задължения. Зам.-председателят на парламента Веселин Марешки бе запитан няколко пъти по време на брифинга дали наистина работи на загуба, но не отговори. \"На всички твърдения нелепи няма как да отговарям\", заяви той. \"Аз за разлика от депутата от БСП за България не мисля, че 80% от българския народ са дебили\", продължи Марешки.", "date": "2017.11.22", "title": "Марешки: Поискахме помощ от Таяни за картела при горивата"}
{"url": "https://www.24chasa.bg/novini/article/6565902", "text": "Министерският съвет одобри допълнителни трансфери в размер на 12 260 475 лв. по бюджетите на общините. Това съобщиха от Министерски съвет. Със средствата се осигуряват финансово дейности по модул „Оптимизиране на вътрешната структура на училищата, детските градини, ученическите общежития и регионалните центрове за подкрепа на процеса на приобщаващо образование“ от Националната програма „Оптимизация на училищната мрежа“. С тях ще бъдат изплатени обезщетения за юли и август 2017 г. при намаляване на числеността на персонала поради промяна в структурата и състава му, както и за обезщетения при прекратяване на трудовите правоотношения на друго основание. Включени са и обезщетения на персонала при преструктурирането на мрежата чрез закриване или преобразуване на училища, детски градини, общежития и регионални центрове. На общините са предоставени и 3 926 650 лв., осигурени от бюджета на МОН за изплащане на допълнително възнаграждение за постигнати резултати от труда на директорите на общинските детски градини, училища, центрове за подкрепа за личностно развитие и за специална образователна подкрепа.", "date": "2017.11.22", "title": "Отпускат 16 млн. лв. за оптимизация на училищната мрежа"}
{"url": "https://www.24chasa.bg/novini/article/6565914", "text": "Заверката на подписа на преводач на документи от чужбина ще се извършва от всички български нотариуси по места, а не както досега – от централното управление на Министерството на външните работи (МВнР) в София. Това предвиждат приети от Министерския съвет промени в Правилника за легализациите, заверките и преводите на документи и други книжа. С промените отпада необходимостта преводачите или гражданите да пътуват до столицата единствено с цел да заверят превод на определен документ, предназначен за ползване в страната. За услугата до момента МВнР събираше такса от 15 лв., а при нотариусите същото ще струва 6 лева. За да бъде гарантирана правната сигурност, преводачът ще се легитимира пред нотариуса с издаден от МВнР документ, удостоверяващ, че е вписан в списъка на физически лица, извършващи преводи на документи и други книжа. До момента преводите на документи, предназначени за ползване в страната, трябваше да бъдат заверени от Служба „Заверки и легализации“ към дирекция „Консулски отношения“ в МВнР. Това изискваше отделянето на Услугата ще продължи да се извършва както и досега – и от МВнР, ако такава заверка се изисква или се приема от държавата, в която ще се използва. Мярката е поредната, предприета от правителството за облекчаване и ускоряване на административното обслужване на гражданите и бизнеса в страната.", "date": "2017.11.22", "title": "Преводи на документи от чужбина ще се заверяват от нотариуси в България"}
{"url": "https://www.24chasa.bg/novini/article/6565894", "text": "Любителите на нестандартния секс вече ще могат да си поръчват кукли-роботи с три гърди и котешка опашка, съобщава в. \"Метро\", цитиран от БТА. Таблоидът цитира информация на порно актрисата Хариет Шугър Куки, която посетила фабриката за секс роботи в Калифорния на компанията Real Dolls. \"Производството и търсенето на подобни кукли беше много по-голямо, отколкото предполагах\", заяви Хариет. Актрисата във филми за възрастни била изумена от предлаганите опции, които клиентите могат да си поръчат. Кукли с уши на елфи, с котешки опашки, с три гърди и в същото време изглеждащи убийствено реалистични. Хариет се запознала със секс робота Хармъни, която е програмирана така, че да проявява18 поведения, сред които секси, срамежливо, дори и фригидно. Роботът има 42 опции за зърната на гърдите и дори трансджендър пенис приложение. След акта нейните генитали се изваждат и могат да бъдат почистени в съдомиялната машина. Най-новата подобрена версия на Хармъни се очаква по Коледа. Тя ще е оборудвана с изкуствен интелект, с усъвършенствани сензори, вътрешно затопляне и лубрификация. Куклата спонтанно ще реагира на звуци и движения.", "date": "2017.11.22", "title": "Създадоха секс кукли-роботи с 3 гърди и котешка опашка"}
{"url": "https://www.24chasa.bg/novini/article/6565919", "text": "От парламентарната група на БСП сезираха главния прокурор Сотир Цацаров по повод изказване на премиера Бойко Борисов. Това обявиха от групата на червените пред журналисти в парламента. Поводът е изказването на Борисов, че \" в парламента продължават да стоят хора, които са замесени с наркотрафик, хора, които са купували гласове и то от затворници\". \"Според нас е недопустимо в българския парламент да има хора, които са замесени с наркотици и хора, които купуват гласове от затворници\", заяви червеният депутат Георги Свиленски. Ето го писмото на БСП до главния прокурор.", "date": "2017.11.22", "title": "От БСП сезираха главния прокурор по повод изказване на премиера Бойко Борисов"}
{"url": "https://www.24chasa.bg/novini/article/6565928", "text": "Георги Чолаков встъпи в длъжността председател на Върховния административен съд. Мандатът на досегашния шеф Георги Колев изтече днес. \"Ще работя за това съдът да се утвърди като институция с високо обществено доверие. Ще подкрепя всеки съдия от опити за засягане на неговата независимост\", каза Чолаков в своето слово на официалната церемония. На нея присъстваха правосъдният министър Цецка Цачева, главният прокурор Сотир Цацаров, шефът на ВКС Лозан Панов, шефът на Конституционния съд Борис Велчев, кметът Йорданка Фандъкова, както и предишните председатели на Върховния административен съд Константин Пенчев, който е настоящ конституционен съдия, и Владислав Славов. Чолаков благодари и на двата състава на ВСС, които са гласували за него. Той добави, че по време на двата избора е научил, че ако човек има цели, трябва да ги споделя. В речта си той засегна проблема за натовареността на Върховния административен съд, както и въвеждането на електронно правосъдие. \"Независимост, прозрачност, достъпност - това са основите на правовата държава\", добави още новият шеф на съда. Пред колегите си той каза, че когато преди 25 години се е дипломирал като юрист, не е предполагал, че един ден ще положи клетва като председател на Върховния административен съд.  \"Уважение и респект към всички в тази сграда, както и към работещите в 28-те административни съдилища\". Така започна своето слово главният прокурор Сотир Цацаров. Той се обърна, както към досегашния председател на съда Георги Колев, така и към новоизбрания Георги Чолаков: \"Г-н Колев, не ви беше леко, справихте се. Г-н Чолаков, и на Вас няма да ви е леко, но ще се справите. Той пожела на новоизбрания председател да не се вслушва в \"това отстрани, което създава шум и се стреми да обезцени съдебната система\". Досегашният шеф Георги Колев благодари на колегите си за това, че са успели заедно да утвърдят административното правосъдие. От името на президента Румен Радев, който вчера се срещна с Чолаков, поздравителен адрес прочете Емилия Друмева. Водосвет отслужи митрополит Антоний.", "date": "2017.11.22", "title": "Георги Чолаков встъпи като председател на ВАС"}
{"url": "https://www.24chasa.bg/novini/article/6565967", "text": "10% е ръстът на заплатите в промишлеността на Пловдив за една година. По този показател градът бие Бургас, където увеличението на възнагражденията в сектора е 5 на сто. За Хасково е 4 процента. Това съобщи анализаторът от \"Индъстри уоч\" Георги Стоев на икономически форум под тепетата. Според него една от причините за нарастването на заплатите в пловдивските фабрики е, че градът има успешен бранд на индустриален хъб. Бизнесуслугите и промишлеността формират вече 55% от икономиката му. \"Усилията в бъдеще трябва да бъдат насочени към вдигане на нивото на Пловдив - от дестинация за производство с ниска принадена стойност да се превърне във високо технологичен център\", посочи Стоев. Прогнозите на \"Индъстри уоч\" са, че през следващите няколко години чуждите инвеститори ще търсят кадри със средно техническо и инженерно образование, които владеят английски и втори чужд език, като за предпочитане ще е немски.", "date": "2017.11.22", "title": "10% скочиха заплатите в промишлеността на Пловдив"}
{"url": "https://www.24chasa.bg/novini/article/6565979", "text": "24-годишен студент е шофирал фолксвагена, ударил ролс-ройса на зърнения бос Бенчо Бенчев в Бургас във вторник вечерта, научи \"24 часа\". Емурла Е. от село Планиница сам се предал в полицията няколко часа, след като напуснал местопроизшествието. Студентът разбрал, че го издирват и тази сутрин отишъл във Второ РУП. Пътният инцидент стана на кръговото кръстовище \"Трапезица\" около 20 ч. на 21 ноември. \"Бях си вкъщи, защото съм болен. Разбрах, че щетите по колата не са големи\", каза пред наш репортер Бенчев. Скъпото возило - последно попълнение в автопарка на зърнения бос, стана повод за задочен скандал между лидерката на БСП Корнелия Нинова и Бенчев, след като Нинова заяви, че не е морално да се демонстрира подобно благополучие. Бенчев обаче отговори, че никога не е крил благосъстоянието си. \"По-добре ли е да си купя москвич и да се правя на беден. Това по-честно ли е?\", попита Бенчев. Той е зам.председател на Общинския съвет в Бургас от квотата на БСП, но не е член на партията. \"Работим по произшествието както по всяко друго. Само преди ден колегите издириха шофьор, блъснал жена на пешеходна пътека в Бургас и избягал. Пострадалата е със средна телесна повреда\", заяви шефът на ОДМВР Бургас старши комисар Калоян Калоянов.", "date": "2017.11.22", "title": "Студент блъснал ролс-ройса на Бенчо Бенчев, после сам се предал в полицията"}
{"url": "https://www.24chasa.bg/novini/article/6565981", "text": "Правителството одобри проекта на меморандум за разбирателство между министерствата на отбраната на България и на Великобритания относно взаимна логистична поддръжка, съобщи пресслужбата на кабинета. Документът ще замени аналогичен меморандум от 2007 г., като ще разшири неговата рамка на приложение. В сравнение с досегашните договорености се регламентират и други направления на логистиката, като медицинска поддръжка, специфични логистични дейности при ликвидиране на последствия от природни бедствия и др. На тази основа се предвижда да бъдат договаряни и сключвани отделни споразумения между министерствата на отбраната на двете страни за размяна на материални ресурси, осигуряване на транспорт и за други конкретни задачи с относително кратък период на изпълнение. Подписването на меморандума създава необходимите условия за взаимна поддръжка между военни формирования от въоръжените сили на двете страни при съвместно участие във военни дейности на НАТО както на националните им територии, така и извън тях. Това допълнително гарантира изпълнението на поетите ангажименти, произтичащи от членството на страната ни в НАТО, и повишава оперативните способности за гарантиране на националната сигурност и интегриране към колективната отбрана.", "date": "2017.11.22", "title": "Ще си сътрудничим с Великобритания в областта на отбраната"}
{"url": "https://www.24chasa.bg/novini/article/6565985", "text": "Заседанието на Международния трибунал на ООН за военните престъпления в бивша Югославия, на което се чете присъдата срещу бившия военен лидер на босненските сърби генерал Ратко Младич, бе прекъснато за пет минути по молба на Младич, който поиска да отиде до тоалетната, но паузата се удължи, тъй като му прилоша и трябваше да бъде подложен на медицински преглед, съобщава електронното издание на вестник \"Блиц\". Съдия Алфонс Ори потвърди решението на съдебния състав, че в Сребреница е извършен геноцид. Не имало намерения за геноцид обаче в други шест общини - Ключ, Котор Варош, Сански мост, Приедор, Власеница и Фоча, предаде БТА. Бившият военен лидер на босненските сърби е обвинен в геноцид, нарушаване на законите и принципите на войната и престъпления срещу човечеството по време на войната в Босна и Херцеговина (1992-1995), отнела живота на над 100 000 души.", "date": "2017.11.22", "title": "Лекари преглеждат Младич, Хага потвърди, че в Сребреница е извършван геноцид"}
{"url": "https://www.24chasa.bg/novini/article/6565982", "text": "По време на българското председателство на Съвета на Европейския съюз културата ще бъде разгледана като един от основните двигатели в бъдещото развитие на ЕС, основано на нов прочит на неговото минало, с акцент върху съвременните елементи, гражданите, младите хора и цифровите възможности. Това заяви министърът на културата Боил Банов в речта си на заседанието вчера в Брюксел на Съвета по образование, младеж, култура и спорт, предадоха от пресцентъра на Министерството на културата. Министър Банов увери, че ще бъде продължена работата по един от приоритетите, залегнали в програмата на председателското трио - Директивата за аудиовизуални медийни услуги. Той изтъкна, че за България е от особено важно значение, че председателството се провежда в рамките на Европейската година на културното наследство през 2018 г. Културното наследство ще бъде хоризонтална тема през българското председателство и ще акцентира върху две главни направления. Ролята на културното наследство за постигането на целите на другите секторни политики и в обществото като цяло и създаването на качествено съвременно европейско съдържание, което ще остане като културно наследство за следващите поколения, посочи още министърът на културата. Министър Боил Банов представи програмата от дейности, теми и събития, подготвена за първата половина от 2018 г. Редовното заседание на Съвета по образование, младеж, култура и спорт в Брюксел прие заключения за насърчаване на достъпа до култура чрез цифрови средства. Двудневната среща се фокусира върху културните и спортните въпроси и бе председателствана от естонския министър на културата Индрек Саар. Министрите обсъдиха и ролята на културата за създаване на сплотени общества.", "date": "2017.11.22", "title": "Банов: Културата - двигател в развитието на ЕС по време на председателството"}
{"url": "https://www.24chasa.bg/novini/article/6566003", "text": "Личното ми мнение е, че това ще бъде първото и последното председателство на България. Второто се пада през 2032 година или нещо такова, а дотогава сигурно ще има повече членове на ЕС, и дали този начин на ротация въобще ще бъде възможен, така че we might as well да се постараем сега да направим необходимия ефект. Това каза Н.В. Симеон Сакскобургготски в интервю за Георги Готев, заместник-главен редактор на Еuractiv.com и издател на Вulgarianpresidency.eu, съобщиха от пресофиса на Симеон Сакскобургготски. „Председателството наистина е исторически момент и шанс, естествено. Аз си спомням още преди години, споменах, че трябва да се готвим за такъв момент. Мисля, че беше през 2009-а, когато казах, че трябва да се готвим за (председателството през) 2018-а. Тогава събеседниците ме изгледаха, сякаш съм извънземен, затова, че говоря с девет години или с осем години напред. Но сега вече сме тук, председателството се изтегли (с шест месеца напред) заради Брекзит, и то е много важен момент. Трябва да сме подготвени и въобще да изнесем председателството по един изряден начин“, коментира още Симеон Сакскобургготски. За геополитическата обстановка в момента той отбеляза: „Винаги са възможни неприятни и тежки моменти, но да се надяваме, че всичко това ще може да се поеме по един балансиран начин, и в крайна сметка, ние да си гледаме и нашите интереси, защото имало е случаи да се разсейваме и да излезем от контекста по теми, които нито са по нашата компетентност, нито по които имаме възможност да повлияе“. Н.В. Цар Симеон II парафразира израза на своя баща цар Борис III: „Винаги с Германия, никога срещу Русия“: „Аз пък казвам, винаги с Европейския съюз, а пък да не тръгваме против дадени страни, защото не е в наш интерес“. „Като погледне човек картата, се вижда къде сме. Трябва също да се държи сметка за точното място на България“, допълни още той.", "date": "2017.11.22", "title": "Царят: Мисля, че това ще е първото и последното ни европредседателство"}
{"url": "https://www.24chasa.bg/novini/article/6566039", "text": "Член на терористична организация е арестуван днес при специална операция в Тбилиси, съобщи Службата за държавна сигурност на Грузия, цитирана от ТАСС. Силите за сигурност продължават усилията за залавяне и на останалите терористи от групата, които \"по предварителни данни не са граждани на Грузия\". Разследват се и престъпните контакти на тези лица, включително извън Грузия, се казва в съобщение на ведомството, предаде БТА.  Един боец от специалните сили е убит, информира \"Лента\". Онлайн изданието предоставя линк към качени в ЮТюб кадри от мястото на бойните действия в грузинската столица. Според други медии боецът е тежко ранен и откаран в реанимация. Заподозрените се барикадирали в жилищен блок. Силите на реда евакуирали жителите, блокирали сградата и започнали операцията още през нощта. По данни от сайта Грузия Онлайн тази сутрин от блока се чула експлозия, а от прозорците на един апартамент започнал да излиза дим. Цяла нощ се чували взривове на гранати и изстрели. За две мощни експлозии съобщи руската телевизия Спутник. Един от терористите склонил да се предаде, а останалите отказали, започнали да стрелят с автомати и да хвърлят гранати, обясняват изданията.", "date": "2017.11.22", "title": "Терорист е арестуван при специална операция в Тбилиси"}
{"url": "https://www.24chasa.bg/novini/article/6566913", "text": "Споровете правилно ли е да се радваме на победите на Григор Димитров и да се гордеем, че е българин продължават.  В анкетата на \"24 часа\" 55% смятат, че това е правилно, защото той допринася за добрия имидж на България. 31% са за това, че той вдъхновява младежите да се заемат със спорт, вместо с наркотици.  Само 9% са на мнение, че Григор Димитров работи само за себе си, но не и за България. 4% пък са съгласни с твърдението на Петър Волгин, че да се възторгваш от един тенисист е признак на нисък интелект. Споровете в социалните мрежи по темата продължават.", "date": "2017.11.22", "title": "Григор Димитров - възторг и хейт"}
{"url": "https://www.24chasa.bg/novini/article/6566054", "text": "Бившият военен лидер на босненските сърби Ратко Младич бе осъден днес от Международния трибунал за военните престъпления в бивша Югославия на доживотен затвор, след като бе признат за виновен по 10 точки от обвинението, за геноцид, военни престъпления и престъпления срещу човечеството, предадоха информационните агенции. \"Отчитайки тежестта на престъпленията, за които е признат обвиняемият, включително за геноцид и масово изтребление на хора като престъпления против човечеството, съдебният състав осъжда Младич на доживотен затвор\", каза председателстващият съдия Алфонс Ори. Мотивите на трибунала са, че Младич \"значително е допринесъл за извършване на геноцида в Сребреница и други военни престъпления на територията на Босна и Херцеговина\", предава БТА. Съдът реши, че с действията си Младич значително е допринесъл за геноцида над мюсюлманското население в Сребреница, че е тероризирал населението на Сараево, нареждал е да се взимат заложници. Младич е осъден по 10 от 11 точки на обвинението. Това е присъда на първа инстанция, която може да бъде обжалвана. Прокуратурата на трибунала в Хага в заключителната си реч в края на миналата година поиска от съдебния състав да осъди Младич на доживотен затвор, с мотива, че една по-малка присъда би била обида за жертвите, живите и мъртвите, обида за правосъдието. С доживотната присъда на Ратко Младич и тази на неговия политически съратник Радован Караджич на четиридесет години затвор, Международният трибунал за бивша Югославия окончателно ще приключи работа на 31 декември с общо 161 обвинени лица.                                    ", "date": "2017.11.22", "title": "Доживотен затвор за Ратко Младич за геноцид и престъпления срещу човечеството (Обновена)"}
{"url": "https://www.24chasa.bg/novini/article/6566048", "text": "Тодор Трифонов, бащата на Слави Трифонов, беше погребан в родното село Тодорово в сряда по обяд. \"Изпращаме Тодор\" просълзи се негов родственик по телефона пред \"24 часа\". \"Не знам от какво е починал и дали е бил лекуван в болница\", допълни той. От кметството в Тодорово потвърдиха скръбната вест и погребението, но казаха, че не знаят подробности. Служител на агенция \"ЕСГРАОН\" към община Плевен потвърди, че местен жител с името Тодор Трифонов от село Тодорово е починал. За смъртта на Тодор Трифонов съобщи преди обяд агенция  Редакцията на \"24 часа\" изказва съболезнования на близките.", "date": "2017.11.22", "title": "Почина бащата на Слави Трифонов"}
{"url": "https://www.24chasa.bg/novini/article/6566067", "text": "Над половината язовири са в частично неизправно състояние, сочи проверка, разпоредена от прокуратурата. Няма наказани за неизпълнени предписания, каза заместник-главният прокурор Ася Петрова. Вместо да бъдат глобени на нарушителите са издадени нови предписания, допълни тя, предаде БТА.  Близо 80 язовира са в предаварийно състояние. Само в 11 случая агенцията по метрология и технически надзор е направила опит да санкционира нарушители. 205 язовира са опасни за населението. Масово не се спазват предписанията от агенцията, констатирала прокуратурата. Причината да няма наказани е лошото законодателство, а прокуратурата не е съгласна с това. Според Ася Петрова в закона за водите има записани текстове, с които от агенцията могат да налагат глоби. Само шест акта за нарушение са издадени по отношение опасните 200 язовира. След като през март потърсихме помощ от министерството на икономиката за проверка на ДАМТН, едва сега получихме доклад от проверката, каза Петрова. В него обаче министерството подкрепя агенцията в тезата, че не могат да бъдат налагани принудителни мерки. Според прокуратурата действията на ДАМТН били тежко укорими. Ремонти на яз. Бели Искър все още не са започнали, макар да има констатирани отдавна проблеми. Отговорността кой да ги прави се прехвърля между няколко организации. За това и прокуратурата преди няколко дни е сезирала държавата и общината да предприемат спешни мерки. Започва процедура, която може да завърши с глоба за министъра на регионалното развитие и благоустройството за това, че не са предприети действия по укрепването на язовира. Прокуратурата смята, че КЕВР бърка в преценката си, че концесионерът не трябва да инвестира в укрепването на язовира.", "date": "2017.11.22", "title": "Над 200 язовира у нас са опасни за хората"}
{"url": "https://www.24chasa.bg/novini/article/6566094", "text": "Убийството в кв. \"Хиподрума\" е 89-тото от началото на годината, но до момента всички други 88 са разкрити, съобщи говорителят на главния прокурор Румяна Арнаудова, включително и последното, което стана в Перник преди дни.  По професия убитият в \"Хиподрума\" мъж бил ключар, нямал е престъпни прояви, а единствената му криминална регистрация е била преди 30 години. До момента извършителят не е известен, уточни Арнаудова. Според разследващите не можело да се наложи версията, че е поръчково убийство. По-скоро ставало въпрос за битов мотив.  По отношение на убийството на Робърт Величков в Перник стана ясно, че извършителят е бил задържан на летище София. Първоначално се смяташе, че мотивът е преразпределение на наркопазара, но в последствие стана ясно, че подбудите били хулигански. След разстрела убиецът избягал в Сърбия, а оттам в Италия, където живеела баба му. На връщане той бил спипан от полицията.  ", "date": "2017.11.22", "title": "Убийството в \"Хиподрума\" е 89-тото от началото на годината"}
{"url": "https://www.24chasa.bg/novini/article/6566076", "text": "\"Утре ще се предложи за приемане увеличение на първичната извънболнична помощ със 7 млн. лева\". Това заяви министърът на здравеопазването Кирил Ананиев пред журналисти в парламента след среща с парламентарната група на „Обединени патриоти“ за проектобюджета на НЗОК. \"Ще предложим увеличение за специализираната извънболнична помощ също с 7 млн. лева, с 3 млн. лева на медикодиагностичните дейности и с 10 млн. лева на дейността на стоматолозите. Сумите ще дойдат от резерва, тъй като имаме ограничение от 3% и този резерв не може да бъде допълнително разпределен“, обясни Ананиев. „В момента в никакъв случай не бива да намаляваме други дейности, като болничната помощ или лекарствата. „Обединени патриоти“ имат приоритети, свързани с профилактиката, с борбата срещу наркотичните вещества. Те са залегнали в съответните нормативни актове и бюджета на Министерството на здравеопазването“, каза още той. Ананиев посочи, че готвените законодателни промени за ТЕЛК-овете ще излязят до дни. \"Съвсем скоро може би до дни ще излезе с предложение, което след го погледне и ръководството, ще тръгне към Министерски съвет. Ангажиментът им е до Нова година да има предложение, ще влезем в сроковете“. „За първи път министър финансист разбира добре проблемите на здравеопазването. Вероятно и защото дълго време е бил председател на Надзорния съвет на НЗОК“. Може би и чрез регулиране на финансите ще стигнем до оптимизация в здравния сектор, която дълго време не е постигана като секторна политика“, заяви патриотът Калин Поповски.", "date": "2017.11.22", "title": "Ананиев: Ще предложим увеличение на извънболничната помощ със 7 млн. лв. (Обновена)"}
{"url": "https://www.24chasa.bg/novini/article/6566083", "text": "Автомобил Ауди А6, натоварен с контрабандни стоки, в който е пътувал служител на българското външно министерство, е заловен на 19 ноември на ГКПП \"Капитан Андреево\". В кола са открити 550 стека цигари, 37кг. сребро 153гр. злато и 550 ампули хормони на растежа, съобщи говорителят на главният прокурор Румяна Арнаудова. По първоначална информация колата е на испанските дипломатически служби в Турция. Поради тази причина автомобилът не е бил претърсен. Все още се установява статутът на Аудито, обясни говорителят на главния прокурор. За сега няма повдигнати обвинения. В колата са пътували двама души, а разследването се води от Хасковската окръжна прокуратура.", "date": "2017.11.22", "title": "Спипаха дипломатическа кола с контрабандни стоки на \"Капитан Андреево\""}
{"url": "https://www.24chasa.bg/novini/article/6566420", "text": "Община Сливен е осъдена да плати над 2.5 милиона лева лихви по забавени плащания, съобщи зам.-кметът по финансите Румен Иванов. Решението е на Окръжен съд-Сливен по искови молби на две фирми, предаде БТА. Не са били разплатени ремонтни дейности, пътно поддържане и снегопочистване, извършени между 2006 и 2013 година. По думите на Иванов общината не може да оспорва, защото са били подписани споразумения за признаване на задълженията от страна на предходното ръководство. Това не са единствените фирми, на които община Сливен дължи пари. С други от тях са били сключени споразумения за разплащане на старите задължения без лихвите. Решението на съда идва дни, след като сметките на Община Сливен бяха запорирани заради 4.5 милиона лева иск на Министерството на околната среда и водите. От МОСВ имат претенции, че общината е възложила неправилно обществени поръчки по т.нар. първи воден цикъл на града през 2008 година.", "date": "2017.11.22", "title": "Осъдиха община Сливен да плати над 2.5 милиона лева лихви по забавени плащания"}
{"url": "https://www.24chasa.bg/novini/article/6566421", "text": "Тото Риина, бившият бос на сицилианската мафия, който почина миналата седмица в затворническа болница в Парма, бе погребан днес в родния си град Корлеоне на остров Сицилия, предаде ДПА, цитиран от БТА.  Тленните останки на Риина, починал на 87 години, бяха пренесени през нощта от Парма до Корлеоне. Заради погребението гробището в Корлеоне бе затворено днес за обикновени граждани. Мафиотът бе погребан, след като тленните му останки бяха благословени от свещеник. Католическата църква обаче отказа пълно църковно погребение за Риина. На погребението присъстваха вдовицата на Риина и три от четирите му деца. Най-големият му син Джовани, който също е мафиот, излежава доживотна присъда.", "date": "2017.11.22", "title": "Мафиотът Тото Риина бе погребан в \nСицилия"}
{"url": "https://www.24chasa.bg/novini/article/6566419", "text": "Председателят на Народното събрание Цвета Караянчева разговаря с президента на Консултативния научен съвет на европейските академии проф. Тиери Курвоазие. В срещата участваха председателят на Комисията по образованието и науката Милена Дамянова и председателят на БАН акад. Юлиан Ревалски, съобщиха от пресцентъра на Народното събрание. Проф. Курвоазие е в България по повод заседанието на Бюрото и на Съвета на Консултативния научен съвет на европейските академии. Той информира Цвета Караянчева, че Българската академия на науките е домакин и съорганизатор на форума, тъй като България поема Председателството на Съвета на ЕС през първата половина на 2018 г. Гостът отбеляза, че Съветът на европейските академии е създаден от националните академии на науките от държавите-членки на Европейския съюз и ролята му е да предоставя на политиците в ЕС научно базирана експертиза по въпроси, които са от полза за гражданите на Европа. Председателят на Народното събрание Цвета Караянчева отбеляза, че за политиците е изключително важно взаимодействието с академичните среди в интерес на добруването на гражданите. Особено ценни са знанията на учените и тяхното мнение при подготовката на законите, подчерта тя и допълни, че се разчита на експертното мнение на хората на науката в редица области. Проф. Курвоазие посочи, че Консултативният научен съвет на европейските академии изготвя анализи и препоръки по актуални въпроси и проблеми, свързани с разработване на политиките на ЕС. Ние можем да даваме съвети в области, където е необходимо да се създава ново законодателство като биоразнообразие, климатични промени, здравеопазване, храни, заяви той.", "date": "2017.11.22", "title": "Караянчева разговаря с президента на Консултативния научен съвет на европейските академии"}
{"url": "https://www.24chasa.bg/novini/article/6566417", "text": "Във връзка с предстоящото начало на зимния туристически сезон и намеренията на работодателите да наемат работна ръка от страни извън Европейския съюз, ГИТ напомня, че в седемдневен срок от реалното започване на работа на чуждестранните граждани това обстоятелство трябва да бъде декларирано в териториалната дирекция \"Инспекция по труда\" по местонахождение на работното място. Това се посочва в съобщение на пресцентъра на ГИТ, цитирано от БТА.  От трудовата инспекция отбелязват, че това е едно от най-честите нарушения, установявани от инспекторите по труда, във връзка със заетостта на граждани на страни извън ЕС у нас. Редът за предоставяне на разрешение за достъп до българския пазар на труда на сезонен работник се администрира от Агенцията по заетостта /АЗ/ и е регламентиран в Закона за трудовата миграция и трудовата мобилност и Правилника за прилагането му. Получилите разрешение за сезонен работник, могат да бъдат наемани само от работодателя, който е поискал и съответно получил разрешението. Те не могат да сменят работодателя си. По силата на споразумение ГИТ получава от АЗ информация за работодателите, поискали разрешения за такъв достъп. Благодарение на тези данни се идентифицират обектите на контрол, в които се очаква да бъдат наети граждани на държави извън ЕС, което е предпоставка за упражняване на по-ефективен контрол. Проверки се правят и на работодатели, които са получили отказ от АЗ, с цел да се установи дали чуждестранните граждани не са наети неправомерно. ГИТ напомня, че дори при наемане на работници с цел обучение, с обучаваните трябва да се сключва трудов договор, като в Кодекса на труда е регламентиран специален такъв. В рамките на кампаниите в зимните и летните курорти през 2017 г., един от приоритетите на които беше законосъобразното наемане на чуждестранни сезонни работници, са били направени 2437 проверки, при които са установени 33 случая на чужди граждани, които работят в страната без разрешение. През започващия зимен сезон ГИТ ще продължи засиления контрол в курортите.", "date": "2017.11.22", "title": "Работодателите трябва да декларират реалното започване на работа на чужденци"}
{"url": "https://www.24chasa.bg/novini/article/6566433", "text": "Главната прокуратура на Египет издаде заповед за ареста на 29 лица, заподозрени за шпионаж в полза на Турция и членство в терористична организация, предаде Ройтерс, позовавайки се на египетската държавна агенция МЕНА. Според резултатите на разследване на египетските разузнавателни служби групата записвала телефонни разговори и предавала информация на турското разузнаване като част от план за връщане на движението Мюсюлмански братя отново на власт в Египет. Не се съобщава от каква националност са заподозрените. Те са обвинени също в пране на пари и търговия с валута без лиценз, предава БТА. Отношенията между Анкара и Кайро са обтегнати, откакто армията свали от власт президента Мохамед Морси от Мюсюлмански братя след масови протести срещу управлението му през 2013 г. Мюсюлмански братя имат близки отношения с турската управляваща Партия на справедливостта и развитието (ПСР) и много от членовете на движението избягаха в Турция, след като дейността на братството бе забранена в Египет, отбелязва Ройтерс.", "date": "2017.11.22", "title": "Арест за 29 души в Египет, заподозрени в шпионаж за Турция и членство в терористична група"}
{"url": "https://www.24chasa.bg/novini/article/6564905", "text": "За едно десетилетие Банско се утвърди като един от топкурортите в Европа. Домакин на световни купи по сноуборд и ски. И единственият от всички, които приемат тези състезания само с една гондола до ски зоната. Противостоенето срещу втората кабина всъщност е пратило един от водещите ни курорти на опашката дори на Балканите, не само в Европа. Защото сравнението с Кицбюел и друг от топкурортите е направо смешно. В момента функционират 1 гондола, два шестседалкови лифта, пет четириседалкови, 2 влека и 8 бейбивлека. Което е крайно недостатъчно за регионален, а не за световен курорт. Какво се случи за годините, когато не бе прието да се строи втора кабина? В Румъния заработи на пълни обороти Пояна Брашов. Там оперират два въздушни трамвая. Това са огромните кабини, които побират и до 30 човека. Освен това има една гондола, два седалкови лифта, 5 влека и едно “магическо килимче”, което пък представлява нещо като бързите пътеки на метрото. През 2010 година, когато бе голямата реновация, зоната за спорт бе увеличена от 50 на 80 хектара. И градът получи младежки олимпийски фестивал. Курортът се намира между четири планини - Поставару (1799 метра надморска височина), Пиатра Крайулиу (2238), Бучеги (2505) и Пиатра Маре (1848). Или с други думи далеч под надморската височина на Вихрен или Тодорка. В Сърбия пък развиха Капаоник, като в промоцията му се включи дори и Новак Джокович. Площта му е 121 квадратни километра. И в него вече оперират 28 лифта Гондолите са 8, 3 са високоскоростните седалкови с 6 места, 7 са суперскоростните 4-седалкови, два са двуседалковите, 11 са магическите килимчета за възрастни и 3 са детските. От 1981 година Капаоник се намира в природен парк и въпреки това строителството продължава с пълни темпове. Общо капацитетът на съоръженията е 32 000 човека на час. В Банско гондолата може да извози максимум 2200 човека до зоната за един час. Заради това бе променяно и работното време няколко пъти, като вече се почва в 7,30 часа сутринта и се приключва в 18, но и това не решава проблемите. Най-напред обаче са турците със своя курорт Паландьокан до Ерзурум. Той се простира на 460 хектара. Там капацитетът на съоръженията до момента е впечатляващите 8100 човека на час. В Ерзурум пък бяха построени всякакви други спортни съоръжения, като там се проведоха световните студентски зимни игри през 2011 година, като идеята на съседите е да привлекат и зимна олимпиада, като приключат с изграждането на повече от 22-те писти, с които разполагат. През миналата година бе подписан и договор с австрийска компания, която да реновира изцяло и македонския курорт Попова капа, който се намира под едноименния връх. В момента там функционират 3 седалкови лифта и 6 влека, като се планират гондоли и още допълнителни съоръжения. Пистите са около 20 километра, но можело да станат и двойно повече. По принцип и Косово смята да прави зимен курорт, като в момента се провеждат преговори кой да го направи. В същото време само в Кицбюел, който бе определен за поредна година като най-добрия ски курорт в света, оперират 1 въздушен трамвай, 10 гондоли, 28 седалкови лифта, 7 влека и един детски. Тази зона обаче има връзка и с останалите в района, където общо курортите са 5. Това е най-сериозната световна тенденция, която стартира в САЩ и Франция. Там се работи усилено по връзките на различните курорти, за да може да се предложи на скиорите да карат на повече писти. Заради това се дълбае дори в глетчерите, които са най-защитените по “Натура 2000”. Сега това се прави в Австрийските Алпи и Швейцария. Във Франция така се появи мегакурортът Трите долини, който се прочу покрай индицента, след който 7-кратният световен шампион във Формула 1 Михаел Шумахер изпадна в будна кома. Той обединява Куршевел, Ла Таниа, Мерибел, Бридс-льо-Бен, Вал Торенс, Льо Мюниер, Сен Мартен и Ориел. Цялата система е от 183 лифта, като от тях 3 са въздушните трамваи, гондолите като на Банско са 37, седалковите са 69, а влековете са 74. Прибавяме 2007 оръдия за сняг и се получава доста красива картинка. Българският еквивалент на подобно нещо е да се пусне лифт от Банско до Добринище, или пък от Пампорово до Чепеларе. И така хората да имат простор за избора си на писта. В Северна Америка само за новия сезон през 2018 година са влезли в експлоатация 32 нови лифта, като повечето са вече в съществуващи курорти. От тях пет са мегагондолите. Причините за разрастването на системата от лифтове са само екологични. Защото не се замърсява природата. Което е доказано по цял свят, но не и в България. В момента в родните курорти се разчита главно на автомобили и автобуси, които да карат хората до зоните, където могат да карат. В планината по принцип има доста малко места за паркиране, което неизбежно води до сериозни конфликти, а не само до вредни емисии, защото нервната система е най-скъпа в човешкото тяло. Само като се види положението на Алеко през зимата в почивен ден и всичко става ясно. Там тези, които успеят да паркират, след това не могат да излязат.", "date": "2017.11.22", "title": "С единствената си кабинка Банско изостава не от Европа, а от Балканите"}
{"url": "https://www.24chasa.bg/novini/article/6566506", "text": "Не е изключено либералната Свободна демократическа партия да се върне на масата за преговори за съставяне на коалиционен кабинет в Германия. Само че на нея трябва да лежи съвсем различен пакет с предложения. Това заяви генералната секретарка на либералите Никола Беер. „Ако е възможно да се изгради една нова и модерна федерална република пез следващите години, то ние сме последните, които ще откажат това“, каза тя пред камерите на телевизия n-tv. Във вторник с президента Щайнмайер разговаря лидерът на либералите Кристиан Линднер. Той му обяснил, че е напуснал преговорите, защото Меркел правила повече отстъпки пред зелените, отколкото пред него. В същото време и социалдемократите критикуваха остро ръководството си, че отказва категорично да участва в нова голяма коалиция. Все повече местни организации на партията го призовават да се включи в сондажи за съставяне на коалиция, преди да дава категорични откази. „Длъжни сме, преди да застанем пред избирателите си и да кажем, че ще има нови избори, да сме опитали всички възможности. Останалото е безотговорно“, заяви лидерът на социалдемократите в провинция Северен Рейн-Вестфалия Ахим Пост. Решението на лидера на ГСДП Мартин Шулц да откаже категорично преговори разгневи и парламентарната фракция на социалдемократите. 20 депутати обвиниха Шулц и парламентарната си лидерка Андреа Налес, че съсипват партията. „Всичко това ще ни донесе още по-катастрофален рзултат при нови избори“, смятат те. В четвъртък Шулц ще разговаря с президента Франк-Валтер Щайнмайер и е възможно да промени позицията си. Социалдемократите ще проведат партиен конгрес в началото на декември, на който ще се гласува дали той да остане техен лидер. Междувременно тези резки промени станаха повод за подигравки с политиците. Дори компанията за даване на коли под наем „Сикст“ направи поредната си реклама – шега с политици, посветена на коалиционните драми. На нея са снимани лидерите на четирите партии, участвали в преговорите за „Ямайка“, а под тях има надпис: „Четири седмици напразно. Толкова изгодно не е дори със sixt.“", "date": "2017.11.22", "title": "Обрати в Германия: Либералите не изключват участие в коалиция, но социалдемократите вече също?"}
{"url": "https://www.24chasa.bg/novini/article/6566498", "text": "По повод днешния брифинг на Прокуратурата на Република България Министерството на външните работи (МВнР) информира, че е било уведомено от МВР за задържан служител на МВнР на българо-турската граница веднага след самото задържане. Въпросният служител не е дипломат, а експерт в общата администрация. Той не е пътувал служебно. Със заповед на вицепремиера Екатерина Захариева е образувано дисциплинарно дело и служителят е временно отстранен от длъжност. Въпросният служител не е пътувал с автомобил на Министерството на външните работи.", "date": "2017.11.22", "title": "МВнР: Задържаният на \"Капитан Андреево\" не е дипломат, не е пътувал служебно"}
{"url": "https://www.24chasa.bg/novini/article/6566539", "text": "19-годишен загина при катастрофа в Монтана, станала в 00.50 часа днес в квартал „Кошарник”, съобщиха от Областната дирекция на МВР – Монтана. Лек автомобил марка „Сеат Ибиза“, собственост на 43- годишния с инициали Ж.Я. от Монтана, управляван от 19-годишния с инициали С.Ж., и двамата местни жители, напуска пътното платно и се блъска в електрическо табло и лек автомобил. В резултат на катастрофата е настъпила смъртта на 19-годишния водач и е причинена средна телесна повреда на пътника М.Н., който е настанен в ЦСМП при МБАЛ „Д-р Стамен Илиев“ – Монтана с комоцио и опасност за живота. По случая е образувано досъдебно производство по описа на Районно управление „Полиция” – Монтана. Работата продължава в Районно управление „Полиция” – Монтана.", "date": "2017.11.22", "title": "Младеж загина при катастрофа в Монтана"}
{"url": "https://www.24chasa.bg/novini/article/6566546", "text": "Семейството на бившия военен командир на босненските сърби Ратко Младич ще обжалва произнесената му днес доживотна присъда в Международния трибунал за военни престъпления, съобщи за ТАСС синът на генерала Дарко Младич. \"Ние очаквахме нещо такова и затова присъдата не беше изненада за нас. Ще обжалваме присъдата, ние разглеждаме това като първо полувреме\", каза Дарко Младич по телефона. По думите на сина, при произнасянето на присъдата Младич е заявил, че всички обвинения срещу него са \"лъжа\", предаде БТА. \"Той каза: Всичко това е лъжа, това е НАТО-съд!\", съобщи за ТАСС синът на Младич. Това изявление било направено, след като съдът отхвърлил молбата на адвоката да прекъсне или съкрати прочитането на присъдата заради хипертонична криза на подсъдимия. Веднага след това Младич бил отстранен от съдебната зала. Адвокатът на Младич Драган Иветич потвърди на пресконференция днес, че защитата има намерение да обжалва присъдата. \"Ще подадем жалба и се надяваме, че при разглеждането й грешките, допуснати от съда, ще бъдат поправени\", каза Иветич. Той посочи, че състоянието на здравето на Младич и невъзможността да получи необходимата помощ в затвора на трибунала предизвиква \"крайно сериозно безпокойство\".", "date": "2017.11.22", "title": "Семейството и адвокатът на Ратко Младич ще обжалват произнесената му днес присъда"}
{"url": "https://www.24chasa.bg/novini/article/6566596", "text": "Министърът на околната среда и водите Нено Димов обяви резултатите от извънредна проверка за качеството на атмосферния въздух в София, извършена от Изпълнителната агенция по околна среда (ИАОС) в периода 13-20 ноември 2017 г. За проверката бяха избрани четири места в София с различен тип отопление и автомобилен трафик, за да бъде направен сравнителен анализ. Мобилни станции на ИАОС бяха разположени в „Младост“ и „Студентски град“, които са предимно на централно топлоснабдяване, кв. „Бояна“, който е с преобладаващо отопление на въглища и дърва, и типичен пункт с натоварен транспорт на бул. „Ал. Стамболийски“. Това съобщиха от МОСВ. „Наблюдавани са основни замърсители като серен диоксид, азотен диоксид, озон, въглероден оксид и фини прахови частици (ФПЧ), които са основният проблем в градовете“, обясни министър Димов. „Навсякъде показателите бяха в норма, с изключение на кв. „Бояна“, където на 17 ноември имаше до 2 пъти превишение на нивото на ФПЧ, засечено в периода 17-23 ч. Това показва, че основният замърсител е бил битовото отопление с твърдо гориво, което потвърждава нашите наблюдения“, каза министърът. Въздухът в столицата става по-чист през последните години, посочи министър Димов. Той изнесе и сравнителни данни за 2014 и 2016 г., според които преди 2 години само в една постоянна станция в София е имало по-ниски средногодишни показатели на нормите за ФПЧ. Докато през 2016 г. вече почти всички станции отчитат показатели под нормата. „В броя на превишенията също се вижда много ясно понижаване на замърсяването в София“, каза още Нено Димов. По повод сигнали за случаи на нерегламентирано изгаряне на отпадъци в някои софийски квартали, министър Димов съобщи, че е разговарял със столичния кмет Йорданка Фандъкова за предприемане на строги мерки. Той бе категоричен, че нерегламентираното горене на гуми или дрехи втора употреба е недопустимо. За да се предотврати замърсяването на въздуха от подобни дейности, предстои затягане на контрола от страна на общинските власти. „Ще търсим ефективни решения, разчитаме и на активността на гражданите“, заяви министърът.", "date": "2017.11.22", "title": "МОСВ: Квартали на отопление с твърдо гориво замърсяват въздуха в София"}
{"url": "https://www.24chasa.bg/novini/article/6566612", "text": "Окръжният съд в Сливен наложи наказание от общо 9 години \"лишаване от свобода\" на двама мъже, подсъдими за пране на пари в размер на над 1.6 млн. лева. Това съобщиха от Окръжна прокуратура-Сливен, внесла обвинителния акт. Наказание от пет години е наложено 49-годишния Атанас М., който през периода 2000 - 2008 година в градовете Елена и Сливен извършил сделки с недвижимо имущество и прикривал произхода на имущество на обща стойност 1 129 761 лв. Наложена му е и \"глоба\" в размер на 10 000 лв. Наказанието трябва да бъде изтърпяно при първоначален \"строг\" режим в затвор. Със същата присъда е наложено наказание от четири години затвор на 42-годишния Емил Т., който със средства, предоставени от Атанас М., е спомогнал за преобразуването на общо 548 556 лв., чрез влагането им за придобиване на дълготрайни материални активи. Със същата присъда е наложено и условно наказание в размер на 3 години на 47-годишната Ваня М. от Сливен. Тя е подсъдима за това, че е извършвала сделки с недвижимо имущество на стойност 350 088 лв. На двамата е наложена и \"глоба\" в размер на по 10 000 лв. Средствата, предмет на горепосочените престъпления, са придобити от Атанас М. в резултат на извършени множество тежки умишлени престъпления - принуда, изнудване, участие в организирана престъпна група, склоняване към проституция, използване на хора, пострадали от трафик за развратни действия и др. Присъдата на Окръжен съд - Сливен подлежи на обжалване пред Апелативен съд-Бургас.", "date": "2017.11.22", "title": "Общо 9 години затвор за двама мъже от Сливенско за пране на пари"}
{"url": "https://www.24chasa.bg/novini/article/6566888", "text": "Голям културно-информационен център откриват утре в София от посолството на Китайската народна република. Това съобщи за \"24 часа\" съветникът по култура в посолството г-н Гу Хонсин. Той посети новия офис на Медийна група България, който се оказа недалеч от новия китайски център.  Тази вечер в Народния театър \"Иван Вазов\" ще се постави специалната китайска постановка „Червената сватбена рокля”, в чест на откриването на центъра. Центърът е културна институция на китайското правителство. Г-н Хонсин обясни, че той има пет основни функции за разгръщане на дейностите: - представяне и разпространяване на специфичността на китайската действителност (центърът ще разкрива забележителната китайска традиция, както и постиженията на съвременната култура и социално-икономическо развитие); - културните дейности (сценични изкуства, филмови прожекции и други); - идейния диалог (организиране на лекции, семинари, обмен между китаисти); - обучителните курсове (курсове по език, традиционна медицина, бойни изкуства) - информационното обслужване (със средствата на библиотечни фонд, уебсайта на центъра и предимствата на новите медии), В него ще има изложби, курсове по калиграфия, по художествени изкуства, курсове по чаена церемония и други - по специфични китайски изкуства. Той се намира в сърцето на столицата, на ул. \"Георги Раковски\" 7, на площ почти 4000 кв. метра, на 8 етажа. \"Важно е да отбележим, че центърът е създаден с директната подкрепа на Министерство на културата на Китай, а град Нинбо участва в управлението на Културния център Европа.\", посочи г-н Гу Хонсин.", "date": "2017.11.22", "title": "Китайски културен център на 8 етажа откриват в София утре"}
{"url": "https://www.24chasa.bg/novini/article/6566890", "text": "Пловдивският апелативен съд отмени изцяло наказанието от 13 г. затвор на Атанас Червенков-Райфъла. Заедно с него паднаха присъдите и на аверите му Веселин Загорски, Симеон Генов, Бисер Романов и Васил Василев, признати от окръжния съд за съучастници в предумишлен опит за убийство на Аргир Гяуров, конкурент на Райфъла, както и в палежи на автомобили. Според апелативните магистрати са допуснати процесуални нарушения, които не могат да бъдат коригирани от въззивната инстанция.С което връщат отново на окръжен съд делото. Групата на Райфъла беше осъдена на 16 януари т.г. Червенков беше признат за виновен като подбудител в опита за убийство на управителя на медицински център \"Хипоталамус\" Аргир Гяуров. Той се явявал конкурент на Райфъла, който е собственик на частна бърза помощ в Пловдив. Бизнесменът беше осъден и за поръчителство в палежите на джиповете на бившия депутат Антоний Йорданов.", "date": "2017.11.22", "title": "Падна 13 г. присъда на пловдивския бизнесмен Атанас Червенков-Райфъла"}
{"url": "https://www.24chasa.bg/novini/article/6566849", "text": "Президентът на Българската федерация по художествена гимнастика Илиана Раева сподели във Фейсбук мнението си по повод  . Публикуваме нейния коментар без редакторска намеса:", "date": "2017.11.22", "title": "Илиана Раева: Най-накрая се взе правилното решение и ще има втора кабина на Банско"}
{"url": "https://www.24chasa.bg/novini/article/6566904", "text": "Моторни шейни, вседеходи и кучешки впрягове нямат право да се движат по ски пистите в Пампорово, информират от Община Смолян. Забраната е съгласно издадена заповед на общинския кмет Николай Мелемов в началото на зимния туристически сезон. Маршрути с пресичане на скиорските трасета се допускат само за шейни, зареждащи заведенията в ски зоната, но в интервала от 18 до 19.30 часа. Спазването на забраната за преминаване през пистите ще се следи от ски патрулите, които функционират в курорта. Движението на моторни шейни, кучешки впрягове и вседеходи ще бъде разрешено по специални маршрути за туристическо и спортно предназначение, определени с кметска заповед. За шейните за зареждане на заведения край пистите ще бъдат издавани пропуски от Община Смолян.", "date": "2017.11.22", "title": "Без моторни шейни по пистите в Пампорово"}
{"url": "https://www.24chasa.bg/novini/article/6566916", "text": "Иранският президент Хасан Рохани заяви днес в Сочи, че външната намеса в конфликта в Сирия трябва да престане и че чуждото военно присъствие в страната може да бъде приемливо само по покана на сирийското правителство, предаде Ройтерс. Рохани не посочи конкретна страна. Той каза на колегите си от Русия и Турция, Владимир Путин и Реджеп Тайип Ердоган, че сега е важно да се изкоренят последните терористични клетки в Сирия и почвата да бъде подготвена за политическо уреждане, предава БТА. Ердоган заяви, че на днешната тристранна среща на върха ще бъдат взети критични решения за решаване на сирийската криза. Той подчерта, че е от жизненоважно значение за всички страни да допринесат за политическото уреждане на кризата, което да е приемливо за сирийския народ.", "date": "2017.11.22", "title": "Рохани призова за прекратяване на военната намеса в Сирия, Ердоган прикани към мир"}
{"url": "https://www.24chasa.bg/novini/article/6566909", "text": "Завеждащият консулската служба в Генералното консулство на Република България в Одрин Мюзеян Узунова получи днес разрешение от Републиканската прокуратура в града и проведе свиждане с  . Това съобщиха от пресцентъра на Министерството на външните работи. Срещата бе инициирана от Генералното консулство, преди да е постъпило заявление от гражданите, че желаят българското задгранично представителство да бъде уведомено за тяхното задържане. На срещата с консулския служител бе установено, че тримата граждани нямат здравословни проблеми. Декларират, че не е било упражнено физическо насилие върху тях в нито един етап от следствените действия. Проведена бе среща и с психолога в затвора, като никой от тримата български граждани не е потърсил съдействието му. Назначени са им служебни защитници. Преводач не са пожелали, тъй като владеят турски език.  Генералното консулство на Република България в Одрин е на разположение да съдейства, в рамките на компетенциите си, на роднини на задържаните за срещи и телефонни разговори. Обръщаме внимание, че поради естеството на обвинението, разрешението на Републиканска прокуратура - Одрин се съгласува с Анкара, поради което препоръчителен период за предприемане на постъпки е не по-малко от 14 дни преди датата.  Разследвенето срещу тримата българи трябва да приключи до 6 месеца. Най-тежкото обвинение срещу тях може да им донесе затвор до 14 години, ако бъдат признати за виновни от съда.", "date": "2017.11.22", "title": "До 14 г. затвор могат да получат българите, задържани за трафик на хора в Турция"}
{"url": "https://www.24chasa.bg/novini/article/6566997", "text": "Двама граждани на Ирак ще изтърпят наказания \"лишаване от свобода\" за срок от шест месеца при първоначален общ режим заради незаконно преминаване на българско-румънската граница, съобщиха от пресцентъра на Съдебната палата в Добрич. Присъдите са постановени след като районният съд в Генерал Тошево е одобрил сключените споразумения между чужденците и прокуратурата. Иракчаните са се признали за виновни, че на 22 юли тази година в землището на село Росица, община Генерал Тошево, в района на 240-а и 241-а гранична пирамида, при условията на повторност, са излезли през границата на страната без разрешение на надлежните органи на властта и не през определените за това места. Районният съд в Генерал Тошево е привел в изпълнение и предишни условни наказания от осем месеца \"лишаване от свобода\", наложени на чуждестранните граждани за същото престъпление. Двамата ще трябва да изтърпят наказанията ефективно, тъй като са извършили деянието в изпитателния срок. Постановеният съдебен акт е окончателен.", "date": "2017.11.22", "title": "Затвор за двама иракчани, опитали да преминат границата край Генерал Тошево"}
{"url": "https://www.24chasa.bg/novini/article/6566915", "text": "Не е имало сделка БСП да са кротки по време на европредседателството, а в замяна Димитър Главчев да напусне председателското място в парламента. Опозицията е за това – да поставя управляващите в трудни ситуации и управляващите да вземат мъдри решения, никой няма да запуши устата на опозицията, заяви новият председател на Народното събрание в предаването \"Лице в лице\" по  .  „Ние също имаме 95 депутати, които имат достатъчно аргументи и няма да оставят опозицията сама да говори”. Никой не е искал от опозицията да бъдат по-кротки, категорична беше Цвета Караянчева. Беше се натрупало много напрежение, Димитър Главчев имаше възможност да избира, никой нищо не му е налагал, допълни Караянчева. Той е човек с достойнство и взе своето решение, каза тя. В отговор на упреците към нея, че е много вироглава, има остър език и е много избухлива, както и че не е юрист, Караянчева заяви, че никой не може да бъде компетентен за председател на Народното събрание и винаги има какво да се учи. „Верно, аз съм машинен инженер, но знаете, че има екип от юристи, които помагат на НС, имаме много добър правен отдел, имаме добри референти, имаме колеги юристи, които във всеки един момент са на разположение. В крайна сметка човек не може да знае всичко и човек се учи. Относно моя характер, мисля, че за тези 6 месеца показах, че мога да преглътна емоцията си. Ще се опитам да продължа в същия дух, защото председателят трябва да бъде пръв сред равни. Ще се опитам да бъда повече равна, отколкото първа и да внасям спокойствие в залата. Всеки има право да се изказва, защото ние сме 240 народни представители и всички имат зад гърба си много избиратели и, ако запушиш устата на един, това означава, че не даваш възможност на избирателя да каже какво мисли, а народният представител е там, за да казва какво мислят хората в региона, какво искат да се промени. Ще се опитам да не допускам личностни нападки, но човек никога не може да се закълне в нещо на 100%. Ще видим, времето ще покаже”. Цвета Караянчева каза още, че ще й липсва това, че няма да може да се изказва експресивно и да взема страна в спорове. „Трябва да покривам пристрастията си понякога, защото трябва да бъда абсолютно и аргументирана и хладнокръвна”. Ще се опитам да се укротя, допълни тя. Тя каза, че е получила предложението да стане председател на парламента лично от премиера Бойко Борисов и, че не е имала време за размисъл. Нямаше време за колебание, защото залата чакаше, първата точка беше гласуване на оставката на г-н Главчев, той взе държавническо решение, трябваше да се реагира бързо, защото във вторник имахме среща с г-н Антонио Таяни, уточни Караянчева.", "date": "2017.11.22", "title": "Цвета Караянчева:  Не е имало сделка с БСП за махането на Главчев (Обновена)"}
