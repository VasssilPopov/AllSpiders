{"url": "https://www.24chasa.bg/novini/article/7664663", "text": "При старта на програмите за училищен плод или мляко може да се окаже, че в училищата няма продукти. През миналата година схемите стартираха на 1 октомври, а към днешна дата процедурни пречки може да провалят помощта. Това заяви в четвъртък Димитър Зоров - председател на Асоциацията на млекопреработвателите в България. “Програмите няма да бъдат конфронтирани и това няма да лиши децата от качествени продукти”, твърдят обаче от фонд “Земеделие”, който отпуска парите. До спора се стига след промени в наредбата за прилагане на училищните схеми, сред които такива като да не се дава приоритет на производители и директорите на учебните заведения сами да избират доставчика. Новите текстове обаче са оспорени от производителите в съда. “Към момента нови актове и нови заявители не са одобрени. И към съществуващата нормативна уредба не могат да бъдат одобрени. Същевременно към старите не е дадено право да започнат доставките. Учебната година започна, има неяснота, липса на информация или променяща се от страна на фонда. Тези, които имат актове за доставки, са произвели продукцията и чакат, дали са графиците за доставка, които в момента не се потвърждават. Другите, които са направили процедури, но нямат одобрени актове, нямат законова основа за тях, нямат произведена продукция и те също чакат”, посочи Зоров. Той обясни, че произведените за схемата продукти са специфични и не могат да бъдат реализирани на основния пазар. Кашкавалът например е по 30 грама, а кофичките кисело мляко - 200 г, прясното е 250 г. Специалните опаковки изисквали над 2 месеца да бъдат произведени, а продуктите по БДС са с минимален срок на зреене 45 дни. “Ако трябва да се изпълнява програмата от 1 октомври както миналата година, ще има нови заявители. Тази продукция я няма, защото тя трябва да узрее 45 дни”, каза Зоров. И добави, че производителите щели да бъдат принудени да раздават безплатно готовата продукция. От фонд “Земеделие” обясниха, че директорите са тези, които имат право да кандидатстват по схемата и те избирали доставчиците. Заради обжалването на промените в наредбата от фонда изчаквали решението на ВАС. И допълват, че не се очакват проблеми с доставките на продуктите, тъй като има сключени през миналата година 3-годишни договори и тяхното действие продължава независимо от нормативните изменения. “Миналата година актове за одобрение се издаваха до края на септември, имаше такива, които бяха издадени октомври”, казаха оттам. Агенцията по храните започва от 24 септември проверки на кухненските блокове на ясли, детски градини и училища. Те ще продължат до 11 октомври. След това от агенцията ще инспектират учебните заведения регулярно, както е по закон. Ще се следят придружаващите документи, правилно етикетиране, качество и годност, съхранение, както и спазване на сроковете. Ако е необходимо, ще се вземат проби и продуктите ще бъдат изследвани в лаборатории. “Целта е да се гарантира качеството и безопасността на храните, които консумират децата”, обясниха от агенцията.", "date": "2019.09.19", "title": "Производители плашат, че училища могат  да останат без мляко. Фонд “Земеделие”: Няма такава опасност"}
{"url": "https://www.24chasa.bg/novini/article/7664558", "text": "Германският Бундестаг ще даде зелена светлина за започване на преговори на Република Северна Македония с ЕС, а заседанието на тази тема ще бъде на 26 септември, съобщи МИА. На заседанието ще присъства македонският вицепремиер по европейските въпроси Буяр Османи. Османи съобщи това след среща с германския държавен министър за Европа Михаел Рот, предава БТА.", "date": "2019.09.19", "title": "Бундестагът дава зелена светлина за преговори между Северна Македония и ЕС на 26 септември"}
{"url": "https://www.24chasa.bg/novini/article/7664625", "text": "Само за ден полицаите от Петрич разкриха двамата нападатели над готвачката в детската градина в петричкото с. Кърналово. В ареста са мъже на 22 и 25 г. от Петрич. Единият от тях има дядо в Кърналово и точно в неговия дом е намерен ножът, с който е заплашена готвачката Валентина Голчева. Нападателите са направили пълни самопризнания. Двамата младежи нападнаха и ограбиха 60-годишната готвачка в кухнята на детската градина в селото. Инцидентът стана в сряда около 5,30 ч. Валентина Голчева пристигнала около 5 ч на работа, за да приготви закуската на децата от ОДЗ \"Иглика\". По това време тя очаквала и да пристигне доставчикът на хляба. Докато подготвяла закуската, чула шум и решила, че това е дистрибуторът на хляб. Вместо него обаче в кухнята нахлули двама маскирани мъже. Блъснали я и тя паднала на земята. Единият опрял нож в гърлото й. През това време другият пък намерил дамската й чанта и оттам задигнал портмонето, в което имало 150 лв. След това двамата избягали. Готвачката изпаднала в шок, но бързо се съвзела и повикала по телефона помощ. При падането е получила повърхностни наранявания по ръцете и тялото, както и лека резка на шията, но те не са сериозни. Криминалистите бързо разкриха наглото престъпление и арестуваха съучастниците. Единият от тях е криминално проявен. Младежът, който има дядо в селото пък знаел, че жената идва всяка сутрин сама на работа, по-рано от останалите си колежки и той дал идеята за обира. След този инцидент ще бъде поставено видеонаблюдение на детската градина.", "date": "2019.09.19", "title": "Намериха ножа, с който заплашиха готвачката в детска градина в Кърналово"}
{"url": "https://www.24chasa.bg/novini/article/7664669", "text": "Държавният секретар Майк Помпейо обвини афганистанското правителство в липса на стриктни правила и в неефективност в борбата с корупцията и съобщи, че САЩ спират пряка помощ за Афганистан от над 160 милиона долара, предаде Франс прес. Решението, обявено по-малко от десет дни преди президентските избори в Афганистан, е удар за президента Ашраф Гани, който се бори за преизбиране на 28 септември, отбелязва АФП и напомня, че Гани бе критик на преговорите на Вашингтон с талибаните, предаде БТА. \"Искаме финансовите средства, които предоставяме на Афганистан, да служат на интересите на всички афганистански граждани\", заяви Помпейо. Той осъди \"неспособността на правителството да използва по прозрачен начин американските публични средства\". \"На афганистанските лидери, които не отговарят на тези критерии\" за борба с корупцията, \"трябва да бъде потърсена отговорност\", подчерта държавният секретар в изявлението си. Американското правителство оттегля около 100 милиона долара, предназначени за мащабен инфраструктурен проект в енергетиката, като работата ще продължи, но финансирането няма да минава през властите в Кабул. Освен това е спряна допълнителна помощ от 60 милиона долара заради липсата на прозрачност около решенията на националния орган, натоварен да централизира държавните поръчки.", "date": "2019.09.19", "title": "САЩ спират пряка помощ за Афганистан"}
{"url": "https://www.24chasa.bg/novini/article/7664687", "text": "Председателката на британския Върховен съд съобщи днес, че се надява съдиите да се произнесат в началото на следващата седмица относно законността на решението на премиера Борис Джонсън да спре работата на парламента в периода на подготовка за Брекзит, предаде Ройтерс. Бренда Хейл обяви това в края на тридневното разглеждане на въпроса в съда, предава БТА.", "date": "2019.09.19", "title": "Британският Върховен съд се произнася в понеделник за спирането на парламента"}
{"url": "https://www.24chasa.bg/novini/article/7664560", "text": "Текстовете от най-обичаните детски книги зазвучаха в парк „Сто години София“ в столичния квартал “Младост” 2. А произведенията четоха една от най-усмихнатите български актриси Албена Михова и нейният колега Румен Григоров. Нетрадиционното събитие събра десетки деца и техните родители, които слушаха с увлечение български и световни приказки, басни и гатанки. Най-малките посетители на събитието имаха възможност да нарисуват и своите любими герои. „Много беше хубаво, най-много ми хареса „Пипи дългото чорапче“. Вече ще искам мама и баба да ми я четата“- коментира един от най-малките гости на четенето – 4-годишният Пепи. “Благодаря на народния представител Мария Илиева, по чиято покана съм тук. Като човек-артист истински съм вдъхновена от неподправения интерес, с който децата в моя квартал откликнаха на четенето”, сподели актрисата Албена Михова. Мария Илиева използва повода, за да зареди с нови заглавия къщичките за книги в парка. Преди време именно тя постави читалните в два от парковете в “Младост”. Те ca бeзплaтнa възмoжнocт зa житeлитe и гocтитe нa квартала cвoбoднo дa взимaт, чeтaт и връщaт рaзлични книги. Гoлямa чacт oт четивата ca дaрeни oт Илиeвa, нo вeчe ce прeвръщa в трaдиция хoрaтa oт рaйoнa дa cпoдeлят любимитe cи зaглaвия cъc cъквaртaлцитe cи. „Къщичките за четене се радват на голям интерес от жителите на “Младост”. Щастлива съм, че книгите пак са на мода. Предстои да поставим читални на открито и на други места за отдих в района“ – разкри народният представител Мария Илиева.", "date": "2019.09.19", "title": "Албена Михова и Румен Григоров четоха на деца в парка в “Младост”"}
{"url": "https://www.24chasa.bg/novini/article/7664720", "text": "Властите в Северна Македония обявиха война на фалшивите новини, пропагандата и дезинформацията, съобщава телевизия Сител. Премиерът Зоран Заев на първата среща на групата за действие, която ще координира този проект, заяви, че тенденцията на разпространяване на шокиращи новини и лъжи подкопава не само демокрацията, но и разпространява нетърпимост вътре в държавата и в региона, предаде БТА. Пропагандата, дезинформациите и евтините псевдо журналистически истории лансират омраза и насилие, създават параноя и заговор, подкопават демокрацията и националната сигурност. Те не са свобода на словото. Напротив, те имат за цел да манипулират гражданите, да дезинтегрират личността, да създават конфликти. Затова трябва да се научим да правим разлика между лъжите и конструктивните критики, които са съюзник в нашата работа, заяви Заев. Заев посочи, че най-много примери за фалшиви новини е имало в периода на Преспанския договор с цел то да се минира. Президентът Стево Пендаровски посочи, че става дума за феномен със световни размери, а за да бъде преборен, е необходимо да се включат всички фактори, включително медиите и гражданите. За председателя на парламента Талат Джафери прозрачността на институциите е ключова в борбата против дезинформацията, отбелязва Сител.", "date": "2019.09.19", "title": "Северна Македония ще се бори с фалшивите\nновини"}
{"url": "https://www.24chasa.bg/novini/article/7664749", "text": "Европейският парламент осъди днес решение на Турция да отстрани от длъжност трима демократично избрани кметове и критикува мерките на правителството за подкопаване на демократичната структура на страната, предаде ДПА. ЕП прие съответна резолюция. Кметовете от прокюрдската Демократична партия на народите (ДПН) в Диарбекир, Мардин и Ван (в Източна Турция) бяха сменени заради разследвания срещу тях по обвинения в терористична дейност. Те бяха заменени от валиите на окръзите, назначени от президента Реджеп Тайип Ердоган, предава БТА. Решението бе критикувано от опонентите на турското правителство като несправедливо и антидемократично. Евродепутатите силно критикуват своеволната замяна на избраните кметове от неизбрани от народа доверени лица на правителството, с което още повече се подкопава демократичната структура на Турция, посочи ЕП. В резолюцията се отправя призив към турските власти всички избрани представители на местните власти на изборите на 31 март да бъдат върнати на постовете им. Европейският парламент също така осъжда заплахите за отстраняване от длъжност на други избрани представители, особено що се отнася до новия кмет на Истанбул Екрем Имамоглу, и призовава властите в страната да се въздържат от още заплахи, се казва в текста. На местните избори на 31 март бе нанесен сериозен удар на управляващата Партия на справедливостта и развитието (ПСР) на Ердоган, която загуби няколко ключови кметски постове, включително в Истанбул и Анкара.", "date": "2019.09.19", "title": "ЕП осъди решение на Турция да отстрани от длъжност трима кметове"}
{"url": "https://www.24chasa.bg/novini/article/7664866", "text": "Мая Манолова направи невъзможното - обедини необединимите леви формации в столицата с желанието за промяна. Това заяви лидерът на БСП - София, Калоян Паргов по време на срещата на леви партии с кандидата за кмет. Много отдавна лявото не е било толкова единно, както е днес в София с тези 4 партии, които застават зад Манолова, а присъствието и на десните партии е показателно, че хората искат промяна, допълни Паргов. Представители на БСП, АБВ, “Движение 21” и “Български социалдемократи” подписаха вчера с Манолова споразумение с политики за промяна на модела на управление на столицата, които да залегнат в платформата ѝ. Основната ни цел е София да бъде превърната в модерен град с открито, прозрачно и почтено управление с широко участие на гражданите, обясни Паргов. Като граждански кандидат пиша своята програма за управление с гражданите на София, но също така за мен са важни и идеите на партиите, които ме подкрепят, защото по тяхно уверение те също идват от гражданите, заяви самата Манолова. “Вече проведохме среща в подобен формат с десните партии, които подкрепят моята кандидатура. Програмата, която ще представя, е резултат от взаимодействието с гражданските структури и организации, но и с основни акценти, които са залегнали в програмите на партиите от левия и десния спектър. Имам воля, енергия и план как да реализирам тази промяна и мога да ви уверя, че няма да ви подведа”, допълни тя. Манолова обеща пълна ревизия на договорите по големите инвестиционни проекти, на обществени поръчки, както и че ще провери какви санкции са наложени до този момент и дали те са изплатени. И се зарече, че гражданите ще могат да следят в реално време всички разходи, които прави общината, за да знаят къде отиват парите им.", "date": "2019.09.19", "title": "Паргов: Мая успя да обедини необединимото в София"}
{"url": "https://www.24chasa.bg/novini/article/7662005", "text": "Кмет с два успешни мандата и бивш негов подчинен ще направят интересна предизборната кампания в община Банско. Очаква се един срещу друг да застанат досегашният управник Георги Икономов и бившият главен секретар на общината Иван Кадев Преди дни Изпълнителната комисия на ГЕРБ предложи официално Георги Икономов за трети мандат в зимния ни курорт и така бяха разсеяни слухове, че ГЕРБ ще извади друг кандидат. БСП обяви, че социалистите няма да издигат своя кандидатура, а ще подкрепят независимия Иван Кадев. Така интригата кой ще е кмет на най-добрия ни зимен курорт, става интересна. Истината е, че Банско действително промени коренно облика си благодарение на спечелените и реализирани от кметския екип европейски проекти. Най-голямото предизвикателство пред Икономов бе водният цикъл и пречиствателната станция за отпадни води. Кметът наследи мащабния проект за 90 млн. лв. за рехабилитация на ВиК мрежата, който тръгна с много проблеми, но Икономов успя да го приключи в срок. Старата канализация на Банско бе отпреди 40-50 години, разрушена, с много аварии и загуби на вода. Укрепено бе дъното и бяха изградени подпорни стени на коритото на река Глазне, която често създаваше проблеми при проливни дъждове. Емблематичната улица “Гоце Делчев”, която от 30 г. бе кална, прашна и обрасла с бурени, бе основно реконструирана с 3,6 млн. лв. Там вече има пешеходна зона, в типичния архитектурен стил за града, красив паваж, характерни вади, мостчета и кътове за отдих и игра за децата. Предстои откриване на нова детска градина за близо 100 деца в 4 групи, на стойност 1,2 млн. лв. Обновени бяха всички училища и детски градини в Банско и Добринище, а в момента се прави реконструкция на 4 улици в двата града.   Кметът Икономов бе основен двигател и инициатор на кампанията “неРазделно Банско” за събиране на отпадъците. Работи се по годишна програма, в която вече са включени десетки търговски и туристически обекти за използване на опаковки и предмети от материали, които не подлежат на рециклиране, за стимулиране разделното събиране на отпадъци. Безспорно обаче най-видимото от работата на кметския екип е превръщането на Банско в целогодишна туристическа дестинация. След редицата наши и международни награди за зимния ни курорт Икономов получи и доста отличия за развитие на целогодишен туризъм в общината. Десетки са културните фестивали, които вече са запазена марка за града. Традиционни са джаз фестивалът, оперният, фестивал на планинарското кино, летните културни вечери на традициите и изкуствата, фестивалът за балканска музика и още десетки други прояви, които буквално преливат от една в друга и започват веднага след края на зимния сезон, та чак до откриването на следващия. Точно тези прояви водят хиляди туристи в града под Пирин не само през зимния сезон, но и през останалото време в годината. Градът е жив организъм, който непрекъснато се развива, и затова Икономов смята, че има още какво да се направи и през следващия мандат, за който ще се бори. Иван Кадев бе поканен за главен секретар на общината от кмета Икономов в началото на втория му мандат през 2015-а, а през февруари 2019-а бе освободен с официален мотив - навършване на пенсионна възраст.   В инициативния комитет, който го издига за кмет, е едно от лицата на ГЕРБ допреди 2 г. - Владимир Колчагов. Той пък бе мандат и половина председател на общинския съвет от 2011 до 2017 г. Когато бе сменен, напусна ГЕРБ и се присъедини към “Воля”. В деня на откриване на предизборната кампания - 27 септември, Иван Кадев ще празнува 55-ия си рожден ден. Той е завършил право в ЮЗУ “Неофит Рилски”, а преди това има инженерно образование по специалност “Двигатели с вътрешно горене”. Бил е учител и директор на училище, а от 1993 до 2013 г. е работил в МВР и ДАНС Започнал е кариерата си преди 21 г. в тогавашното регионално звено “Сигурност”, бил е и началник на РПУ в Банско, след това и началник на регионалното звено на ДАНС в Благоевградска област, откъдето през 2013 г. се пенсионира. Извън официалните мотиви за раздялата, вероятно има и други необявени, които обаче никой официално не коментира Зад него сега се очаква да застанат освен социалистите от Банско и други формации като Партията на зелените, “Демократична България”, “Сдружение за Банско”, “Воля” и др. Съпругата на Кадев - Лиляна, е била 15 г. адвокат, а от 10 г. е нотариус. Семейството му има доста недвижими имоти в района - два апартамента, два парцела и къща, както и кафене. В Разлог 24-годишната му дъщеря Лора притежава свое жилище, както и търговски обект. Кадев влиза в битката за кметския пост с желание не за конфронтация с Георги Икономов, а с идея да надгражда постигнатото. Настоящият градоначалникът пък ще иска доверието на съгражданите си за трети път, показвайки какво е успял да направи за последните 8 г. Третият в надпреварата за стола на кмета е 48-годишният Георги Думанов, издигнат от ВМРО. Той е общински съветник два мандата, развива хотелиерски бизнес и е многократен шампион по ски бягане. Не е член на ВМРО, но изповядва идеалите на червено-черната организация и напълно отговаря на профила: местен, свестен и известен, който преди време очерта лидерът Красимир Каракачанов.", "date": "2019.09.19", "title": "Интригата в Банско: Сегашният кмет от ГЕРБ или бившата му дясна ръка ще спечелят курорта"}
{"url": "https://www.24chasa.bg/novini/article/7664853", "text": "За денисовците - древни сродници на неандерталците, е известно малко. Съществуването им стана ясно неотдавна. Първите свидетелства за тях бяха открити през 2008 г. в сибирска пещера - три зъба, кост от пръст и долна челюст. Това е било достатъчно, за да бъде възстановен денисовският скелет. По реконструкцията художник е нарисувал главата и лицето на 13-годишно момиче, предава БТА. Екипът на Лиран Кармел е разработил технология, с която е дешифрирал древната ДНК и генната активност. Генната активност разграничава например жабата от поповата лъжичка, макар и тяхната ДНК да съвпада. По ДНК се определя, че денисовците са имали тъмна кожа, очи и коса. Генната активност обаче разкрива по какво се е различавал видът от съвременните хора или неандерталците. Учените са идентифицирали 56 черти, предимно в черепа, които са били различни. Това им е дало възможност да възпроизведат с 85 процента точност скелет на денисовец. На пръв поглед той прилича много на този на съвременния човек Приликите с неандерталците са скосеното чело, дългото лице, широкият таз. Уникалните характеристики на денисовците са много широкият череп и голямата уста. Екипът е повторил процеса контролно за неандерталец и шимпанзе, чиято анатомия е известна. Реконструкцията се е оказала вярна 85 процента.", "date": "2019.09.19", "title": "Учени реконструираха денисовския скелет"}
{"url": "https://www.24chasa.bg/novini/article/7664860", "text": "Съветът за сигурност на ООН не прие резолюцията на Белгия, Германия и Кувейт за прекратяване на огъня в Идлиб, тъй като двама от постоянните членове на съвета, Русия и Китай, гласуваха против нея, съобщава РИА Новости. 12 членове на Съвета за сигурност гласуваха за приемането на резолюцията, един се въздържа. По-рано Белгия, Германия и Кувейт внесоха в Съвета за сигурност проекторезолюция относно Идлиб, призовавайки всички страни в конфликта да прекратят огъня на 21 септември. Документът също така призовава за спазване на международното хуманитарно право и за предоставяне на хуманитарен достъп, предаде  . Русия и Китай представиха своята версия на резолюцията. Документът призовава за прекратяване на огъня в Идлиб от 20 септември. \"Прекратяването на военните действия няма да се прилага в случаи на военни операции срещу лица, групи, предприятия и организации, свързани с терористични групи, както е определено от Съвета за сигурност\", се казва още в проекторезолюцията на Русия и Китай.", "date": "2019.09.19", "title": "Русия и Китай гласуваха против примирието в Идлиб"}
{"url": "https://www.24chasa.bg/novini/article/7664874", "text": "Скандалът около премиера на Канада се задълбочи днес, когато канадска телевизия излъчи видео, показващо младия Джъстин Трюдо, гримиран в черно - само ден след публикуването на подобна снимка, която го принуди в разгара на предизборната кампания да се извини, че е извършил \"расистки акт\", и само часове след извинението, предадоха Франс прес и Ройтерс. В сряда сп. \"Тайм\" публикува снимка, датираща от 2001 г., която показва Трюдо с гримирано в черно лице по време на парти с маски на тема \"Арабски нощи\", когато бил 29-годишен учител в частно училище във Ванкувър. По време на извинението си премиерът призна, че се е гримирал така и години преди това, когато участвал в конкурс за таланти в своя лицей, на който изпял \"Day O\", традиционната ямайска песен, добила популярност в изпълнението на Хари Белафонте, предава БТА. След това Си Би Ес публикува снимка от това изпълнение, чиято автентичност бе потвърдена. А днес \"Глобал нюз\" предложи видео, в което Трюдо, отново с тъмен грим, прави гримаси и изплезва език. Не е ясно точно къде е заснет записът. Либералната партия на Канада, на която Трюдо е лидер, потвърди автентичността на видеото, разпространено от телевизия \"Глоубъл нюз\". \"Можем да потвърдим, че това е той и че записът е от началото на 90-е години\", заяви представител на либералите, без да уточни обстоятелствата. Във въпросния клип Трюдо, гримиран в черно, се забавлява, имитирайки клоун. Скандалът с маскирането на премиера с \"черно\" или \"кафяво лице\" - спорна практика, често смятана за расистка, избухна внезапно само месец преди парламентарните избори на 21 октомври, изходът от които е несигурен за премиера. В сряда вечерта, на импровизирана пресконференция след появата на снимката в \"Тайм\", Трюдо каза с дълбоко разкаяние, че \"това е нещо, което по онова време не смятах за расистко, но днес признавам, че беше расистко и дълбоко съжалявам\". \"Цял живот съм работил за създаване на възможности за хората, за борба срещу расизма и нетолерантността\", подчерта Трюдо, който е ревностен мултикултуралист и назначи няколко министри от чуждестранен произход в правителството си. През последните години редица известни личности бяха критикувани за това, че са се появявали с боядисани в черно лица (\"blackface\" или \"brownface\") - практика, която датира от времето на спектаклите на т.нар. \"минстрел шоу \" (minstrel show или negro minstrel) - форма на американски народен театър от първата половина на 19 век, в която бели актьори почернят лицата си, за да играят комични сцени от живота на чернокожите.", "date": "2019.09.19", "title": "Още един клип показа младия Джъстин Трюдо, гримиран като чернокож (Видео)"}
{"url": "https://www.24chasa.bg/novini/article/7664830", "text": "За първи път в сряда в силистренската болница е реализирана докрай донорска ситуация, съобщи директорът на лечебното заведение д-р Даниела Костадинова. При доказана мозъчна смърт на 43-годишен мъж и след съгласие на семейството му от столицата са пристигнали екипи от Военномедицинската академия и болница “Лозенец”, които експлантират бъбреци и черен дроб. Още същата вечер са били извършени чернодробна трансплантация на 36-годишен мъж във ВМА и бъбречни трансплантации на двама мъже в болница “Лозенец”. Д-р Костадинова изказва съболезнования на близките на донора за загубата им и същевременно им благодари, че в този много труден за тях момент са намерили сили да постъпят човеколюбиво и да дадат съгласие за даряване на органите. Изключително професионална е била работата на екипа на ОАИЛ и началника на отделението д-р Радослав Неделчев, координатор по донорство, на медицинските сестри, на хирургично отделение и на всички участвали в тази трудна процедура. Всички са получили отлична оценка от колегите си в София. 43-годишният силистренец, дал възможност на трима души да продължат живота си, пострада при катастрофа край силистренското с. Богорово преди седмица. Специално оборудваният военен самолет “Спартан” бе вдигнат за транспорт на екипите и експлантираните органи.", "date": "2019.09.19", "title": "За първи път в болницата в Силистра е реализирана докрай донорска ситуация (Обзор)"}
{"url": "https://www.24chasa.bg/novini/article/7662003", "text": "            Ученическа ферма за трюфели и защитени видове откриха официално на първия учебен ден в двора на Гимназията по електроника във Велико Търново. Амбициозният проект ще помага на училището да се издържа. С първата реколта от редките гъби още тази есен гимназията планира да купи нови компютри или пък електрическа китара за ученическата музикална група. Находката от саморасли трюфели в двора на гимназията “Александър Попов” насред старата столица била открита съвсем случайно преди 3 месеца. До края на миналата учебна година директорката Нели Николова на училищната територия. “Спортистите от друго училище, които учеха при нас заради ремонти в тяхната сграда, намират три гъби и ги продават за 350 лв. на местен билкар. След като научих за това, слязох в двора с моите колеги и видяхме, че наистина има черни трюфели. Оказа се, че те се разпрашават навсякъде и напълват двора. Беше малко смешно да се обадя на министъра и да кажа: Г-н министър, в нашия двор е пълно с трюфели. Но човек, като си е роден с късмет...”, шегува се директорката. Преди да стигне до образователното министерство обаче, мълвата за пълния двор със скъпите гъби се разнесла мълниеносно в района. В школото започнали да се появяват берачи. Идвали с кирки и лопати и дълбаели под старите дъбове в двора. “Появиха се огромни ровове и дупки. Аз се ядосах много, защото това е държавна собственост. Започнахме да мислим как да си защитим територията”, обяснява директорката. Тя не на шега информирала министър Красимир Вълчев за проблема. Обяснила му, че единственият изход от ситуацията е Министерството одобрило проекта. Осигурени са 4000 лв. за две екологични групи от ученици, които да се занимават с ваденето и пакетирането на трюфелите в защитената територия. Засега е за една учебна година, но директорката се надява проектът да бъде продължен. Парите са само за финансиране за екогрупите, скъпите гъби не изисквали никаква допълнителна инвестиция. 3,5 дка от двора вече са оградени и са под постоянно наблюдение. Те са Изброили са и 17 катерици, които слизат при гимназистите в междучасията. Вратите се заключват с катинар, защото неминуемо ще има много хора, които да злоупотребят при свободен достъп. Част от охраната е и кучето Рекс. Любимецът, взет от общинския приют, скоро ще си има компания в двора - обучен четириног търсач на трюфели. Специалист в този бизнес ще го предоставя на децата, за да откриват гъбите. От тази година учениците с интерес към екологията и природните науки ще добиват и специфични умения - ловци на трюфели. Брането на редките гъби ще е с образователна цел. “Ние имаме две специалности - компютърна техника и технологии и електрообзавеждане на транспортна техника. Децата стоят през по-голямата част от времето си пред компютрите, защото такова им е обучението. Търсихме досега начин да ги отдалечим от мониторите. Целта ни е да има къде да отпочинат. Децата няма да станат богати от тези трюфели, но ще станат по-добри”, вярва директорката. Все още не смеят да се надяват на голям добив. Не разкопават, защото е твърде горещо и чакат времето малко да застудее. Тогава ще могат да разровят под дърветата и да видят на каква реколта ще разчитат. Затова и засега не са търсили пазар. “Освен като гурме добавка в храна, Затова ние ще предпочетем да ги продадем на хора, които наистина имат нужда, защото разбрахме, че те се използват и за лечение на по-сериозни заболявания”, казва Николова. Плановете са средствата от продажбата им да се реинвестират в училищната база. “На голямо богатство не се надяваме. Те са много леки нашите трюфели, защото са дребни. Пък и въпреки мерките, вероятно някой преди нас ще успее да ги събере. Обаче децата да си знаят, че каквото съберат, ще бъде вложено в училището за каквото пожелаят”, уточнява директорката. Кампанията по вадене на трюфели започва през ноември. С повече късмет гимназията смята да закупи с изкараното от фермата нови компютри, интерактивни помагала или електронна китара за своите ученици. “Това, което правим, всъщност е много хубаво. Аз имам познати, които работят в български училища в чужбина. Почти във всяко училище има такава територия, в която учениците се учат да работят. Примерно в българското училище в Лондон, където преподава мой колега, децата се учат да засаждат зеленчуци, цветя. А ние всичко го имаме наготово, дадено от природата. Не сме го търсили, просто го получихме”, разсъждава Нели Николова.", "date": "2019.09.19", "title": "Ученици стават ловци на трюфели в двора на гимназия, ще си купуват компютри с парите от продажбата"}
{"url": "https://www.24chasa.bg/novini/article/7664910", "text": " „От една страна най-лесно е да кажа, най-тактично, или най-дипломатично, че решенията на съда не се коментират. В конкретния случай обаче ще кажа, че всеки трябва да носи отговорност за това, което прави. Ако кажа още нещо, то ще е крещящо неуважение към конкретния съдебен състав”. Това каза главният прокурор Сотир Цацаров коментира предсрочното освобождаване на Джок Полфрийман, предава  . Австралиецът Джок Полфрийман, който излежава у нас присъда за убийството на студента Андрей Монов, излиза на свобода. Решението е на тричленен състав на Софийския апелативен съд с председател Калин Калпакчиев, който е и шеф на Съюза на съдиите, и членове Весислава Иванова и Виолета Магдалинчева. През юли Софийският градски съд отказа да пусне предсрочно на свобода Полфрийман, защото все още не се бил поправил. Той обжалва. Апелативните магистрати обаче намерили жалбата му за основателна и Полфрийман може да излезе на свобода. В случая били налице законовите основания за предсрочно условно освобождаване, тоест илзежал е повече от половината от наказанието си. Мотивите ще бъдат публикувани в следващите дни.", "date": "2019.09.19", "title": "Цацаров за съдиите, пуснали Полфрийман: Всеки трябва да носи отговорност за това, което прави"}
{"url": "https://www.24chasa.bg/novini/article/7664508", "text": "Неуредени финансови отношения са причината за  , предаде  . Това е основната версия, по която работи полицията. \"Причината за взрива е работата на хората в кантората\", заяви по този повод вътрешният Министър Младен Маринов. Притежателката на потрошената луксозна кола е част от екипа на известния местен ЧСИ Кръстьо Ангелов. Взривното устройство е било вътре в леката кола, паркирана в гараж на улица „Иван Асен II” №185 в Стара Загора. Взривната вълна е потрошила прозорците от първи до трети етаж на кооперацията, където се намира гаража. Засегнати са и леки автомобили. По чудо няма жертви и ранени, а само материални щети. Според криминалистите заложената адска машина е била за сплашване, затова и е задействана по време, когато колата е била в гаража. Колаксъзова е дала показания пред полицията кого подозира за покушението. Засега няма задържани по случая.", "date": "2019.09.19", "title": "Взривили колата на старозагорската съдебна изпълнителка заради финансови отношения"}
{"url": "https://www.24chasa.bg/novini/article/7664524", "text": "Не знам какво е имала предвид Силвия Великова за натиск. Това каза пред журналисти генералният директор на БНР Светослав Костов в отговор на въпрос откъде е дошъл натискът в радиото, за какъвто е заговорила Силвия Великова в СЕМ, предаде  . „Много съм изненадан от едни такива твърдения. Не мога да коментирам думи на колеги. Ние сме колеги не само със Силвия Великова, а и със всички останали от БНР“, заяви той. След като беше изслушан в парламентарната комисия по културата и медиите, Костов каза, че първо ще се запознае с решението на СЕМ да сезира прокуратурата и да глоби БНР, и тогава ще го коментира. „Моля, да се запозная с решението. Не съм имал време дори да го погледна. След което обещавам, че ще го коментирам“. „Бяхме на комисия, решавахме доста важни неща. Опитваме се да излезем от дефицита, в който е изпратено БНР по някаква причина, с незаложени средства от миналата година. Мисля, че на този етап това са по-важните неща“, посочи генералният директор. За искането на редколегията на националното радио да подаде оставка, Светослав Костов каза: „За това, което иска редколегията- казал съм го, ще седнем, в един диалог и разговор можем да изговорим нещата. Сигурен съм, че ще намерим най- доброто решение за БНР“. Той изтъкна, че след като получи поканата от СЕМ за среща с редколегията е готов да отиде винаги.", "date": "2019.09.19", "title": "Светослав Костов: Изненадан съм от твърденията за натиск в БНР"}
{"url": "https://www.24chasa.bg/novini/article/7664534", "text": "Държавният секретар на САЩ Майк Помпейо заяви днес в Абу Даби, че страната му предпочита мирно решение след атаката на саудитски петролни инсталации. Той каза, че в Персийския залив има единодушие, че отговорен е Иран, предаде Франс прес. Още да се стремим да изградим коалиция в проява на дипломация, докато външният министър на Иран заплашва с пълномащабна война и битка до последния американец, да изградим коалиция за постигане на мир, заяви Помпейо пред журналисти след срещата си с престолонаследника на Абу Даби Мохамед бин Заейд, предаде БТА. Държавният секретар каза, че разполага с важна информация за атаките срещу обекти на саудитската петролна компания \"Сауди Арамко\" и ще информира президента Доналд Тръмп какви стъпки трябва да се предприемат във връзка със случилото се, предаде ТАСС, като се позова на телевизия \"Скай нюз Арабия\".", "date": "2019.09.19", "title": "Помпейо: Искаме мирно уреждане на ситуацията в Саудитска Арабия"}
{"url": "https://www.24chasa.bg/novini/article/7664548", "text": "В сряда близки на жестоко убити протестираха пред парламента. Пoчeрнeни рoдитeли настояват за спешни прoмeни в Нaкaзaтeлния кoдeкc и по-точно - отмяна на съкратеното производство при самопризнания в случай на тежки престъпления. „В процеса на дебатите и от крайния резултат се установи единодушна подкрепа в полза на невинните. Беше прието Законът за съдебното производство да влезе на първо четене в пленарна зала. Няма да направим компромис за нито една от внесените 11 точки. Ще се борим и ще искаме всички те да бъдат разгледани и приети”, каза Трайчо Трайков, баща на убитата Вероника Здравкова, в предаването  . Относно очакваното отпадане на съкратеното съдебно производство, бившият ръководител на отдел „Убийства” в МВР Ботьо Ботев коментира: „Истината е много разнопосочна и зависи от гледната точка. Има много практически проблеми, които възникват по време на дискусионния цикъл. Нещата се преплитат от гледна точка на това, че първо при съкратеното производство имаме ситуация, в която самото разследване и следствие преминават в противоречие със закона”, каза той. Ботю Ботев коментира признанията, които заловените правят и тяхната практическа достоверност. „Те невинаги са пълни и точни, а понякога зад тях се прикриват факти и обстоятелства, дори и съизвършители”, посочи Ботев. „Смятам, че доживотният затвор без право на обжалване е справедлива присъда, особено за хора, които съзнателно знаят какво са направили”, завърши Ботьо Ботев.", "date": "2019.09.19", "title": "Ботьо Ботев: Смятам, че доживотният затвор без право на обжалване е справедлива присъда"}
{"url": "https://www.24chasa.bg/novini/article/7664559", "text": "БНТ поднася своите извинения на посолството на Украйна и на зрителите на медията за показаната в централната емисия от 18 септември 2019 г. карта на страната. Тя не отговаря на официалните, международно признати граници на Украйна, както и на официалната позиция на МВнР на Р.България. Грешната карта е постъпила в последния момент за излъчване от графичния отдел на новините и не е прегледана от международния редактор. Поискани са писмени обяснения от дежурния режисьор по монтажа, от международния редактор и от продуцента на централната емисия. Те ще бъдат наказани, според Правилника за редакционната дейност в БНТ.", "date": "2019.09.19", "title": "БНТ се извини на посолството на Украйна за показана в ефир неточна карта"}
{"url": "https://www.24chasa.bg/novini/article/7664183", "text": "Над 6,5 млн. евро за 4 години изкараха двама гърци, въртейки нелегална телевизия от офис в Петрич. Групировката им предлагала услугите си у нас, Гърция, Италия, Холандия, Франция и Германия. Двамата другари имали и 2 счетоводни къщи, също ситуиарани в Петрич. Започнало разследване, което обединило няколко държави. Било наблюдавано и координирано от Евроджъст. Тя била еднновременна, а партньор у нас бил отдел “Киберпрестъпност” в ГДБОП. Били са спрени над 200 сървъра. Разследващите ударили и парите на групата, като спрели над 150 PayPal акаунта, на които пиратите получавали плащанията от таксите. От 2015 г., когато започнали, досега са натрупали над 6,5 млн. евро. Гърците предлагали слуги за плащане за гледане, подобни на предлаганите от Sky Italia, Mediaset Premium, Netflix, Dazon и Infinity в различни държави членки и други страни. Те се сдобили с последния сотуер за подобно излъчване и дори постоянно го обновявали. Пуснали и няколко станции за препредаване със специални сървъри, за да се деактивира разшифроването на оригиналните програми и да се генерира незаконния IPTV сигнал в нарушение на Закона за интелектуалната собственост. Групата предлагала много широк каталоги откъм съдържание, имало и опция за добавяне при поискване на много ниска цена. Незаконните печалби после са прехвърляни в чуждестранни банкови сметки. Общо са били идентифицирани 22-ма, съпричастни към схемата. Те са заподозрени в извършване на мащабни измами, киберпрестъпност и пране на пари. У нас, няма задържани, но са затворени офисите в Петрич, от които се е случвало разпространението на пиратското съдържание. Именно българските власти дали и именат ана гърците, които били хванати в родината си. У нас, освен отдел “Киберпрестъпност” на ГДБОП, е имало и 4-ма командировани италиански полицаи. Дейността на бандата е наблюдавана от антимафиотите 6 месеца. Бандата не е предлага интернет. Това е втора акция срещу ТВ пиратството в последните месеци. В началото на пролетта бяха спрени няколко пиратски оператора в цялата страна.", "date": "2019.09.19", "title": "Гърци изкараха 6,5 млн. евро с пиратска ТВ от  Петрич за цяла Европа, ГДБОП ги хвана"}
{"url": "https://www.24chasa.bg/novini/article/7664617", "text": "Бащата на убития от Джок Полфрийман студент Андрей Монов - Христо Монов, призова Калин Калпакчиев публично да обясни решението да пусне предсрочно убиеца на свобода. Нека обърнем схемата. Когато се случи нещо скандално и обидно за държавата ни, не ние, жертвите, адвокатите ни или прокуратурата да коментираме. Нека да говори съдията, който е взел решението, каза пред \"24 часа\" Христо Монов. По-рано днес стана известно, че чужденецът излиза от затвора предсрочно.  , който е и шеф на съюза на съдиите, и колежките му Весислава Иванова и Виолета Магдалинчева. \"Доколкото знам Калпакчиев е доста медийно активен, значи може да говори пред медиите. Тогава нека излезе и защити решението си. Може пък да ни убеди, че е бил прав и ние да му повярваме”, каза с болка Монов. Той е известен психолог и бивш депутат от левицата.", "date": "2019.09.19", "title": "Бащата на убития от Полфрийман студент:\nНека Калпакчиев да ни обясни решението си"}
{"url": "https://www.24chasa.bg/novini/article/7664639", "text": "Бившият авторитарен президент на Тунис Зин ал Абидин Бен Али почина днес на 83-годишна възраст в изгнание в Саудитска Арабия, съобщи неговият адвокат, цитиран от Асошиейтед прес. Мунир Бен Салха каза, че Бен Али е починал днес в град Джеда и че тялото му ще бъде пренесено в Мека, докато семейството вземе решение за погребението му, предава БТА. На 12 септември Салха съобщи, че експрезидентът е в критично състояние и е откаран в болница в Джеда, след като от няколко години се борел с раково заболяване, посочва ТАСС. Бен Али управляваше Тунис от 1987 г. до свалянето си от власт през януари 2011 г. при т.нар. Жасминова революция, поставила началото на бунтовете от Арабската пролет в страни в Близкия изток и Северна Африка. По време на събитията бившият президент избяга от страната и се установи в Саудитска Арабия.", "date": "2019.09.19", "title": "Бившият президент на Тунис Бен Али е починал в изгнание в Саудитска Арабия"}
{"url": "https://www.24chasa.bg/novini/article/7664606", "text": "Пожар се разрази днес в района на Центъра за ядрени изследвания \"Чекмедже\" в Истанбул, съобщи турската телевизия НТВ. Пожарът е възникнал в 15 ч. в горист район близо до Центъра за ядрени изследвания за мирни цели, намиращ се в квартал Кючюкчекмедже. Заради силния вятър пламъците са стигнали до двора на центъра, както и до жп-линия в района, предаде БТА. В квартала бяха изпратени много пожарни коли. В рамките на час пламъците бяха угасени.", "date": "2019.09.19", "title": "Пожар се разрази край Центъра за ядрени изследвания в Истанбул (Видео)"}
{"url": "https://www.24chasa.bg/novini/article/7664847", "text": "Три области в Североизточна България - Силистра, Шумен и Търговище, ще обединят усилията си, за да направят общи туристически продукти в сферата на културно-историческия туризъм. Това стана ясно от изказване на туристическия министър Николина Ангелкова по време на откриване на българо-руски бизнес форум в Силистра. Местният бизнес в трите области заедно с общините и областните управители на трите области ще обединят усилията си, за да създадат възможност да се удължи престоят на чуждите туристи, които посещават през лятото съседните черноморски общини. Междувременно вчера туристическото министерство обяви старта на четвъртите поред Годишни туристически награди. Този път категориите, в които ще се състезават общини, фестивали, туристически обекти и др., са 16. Крайният срок за кандидатстване е 20 октомври. ", "date": "2019.09.19", "title": "Правят общи туристически проекти за Северна България"}
{"url": "https://www.24chasa.bg/novini/article/7664911", "text": "Световноизвестният кардиолог проф. Иво Петров е второто ново и надпартийно лице, което влиза в листата за общински съветници на ГЕРБ в София. Той бе представен от кмета на София Йорданка Фандъкова вчера при посещението ѝ в известната доскоро като Първа градска, сега Многопрофилна болница за активно лечение  Светилото в кардиологията е второто ново име от “гражданската квота” в отбора на Фандъкова за изборите, след като ден по-рано тя представи архитект Ивайло Петков. На тези избори кметът кани лично за общински съветници доказани експерти в различни области. Листата на ГЕРБ за София все още се подрежда, като надпартийните лица, които са получили доверието на Фандъкова, се представят едно по едно. Окончателната листа трябва да се регистрира до 24 септември. “Проф. Иво Петров е един от водещите кардиохирурзи в света. Освен прекрасен лекар, помогнал на хиляди хора, той е един от най-добрите мениджъри. Човек, който работи активно за това да имаме модерно и качествено здравеопазване”, мотивира избора си Фандъкова. “Като лекари правим всички възможно за своите пациенти, а когато имаме подкрепата на Столичната община, това става още по-ефикасно. Много е направено, но и още много трябва да се направи”, каза проф. Петров. Една от основните му задачи ще е въвеждането на модерно електронно здравеопазване и електронни здравни карти. Проф. Петров е медицински директор на “Аджибадем Сити Клиник - Сърдечносъдов център”. Той е специализирал във водещи медицински центрове по света, има и богат изследователски опит.  Столичната община е инвестирала над 655 хил. лв. за ремонт и нова апаратура в Първа МБАЛ в София за година. Кметът Йорданка Фандъкова, заместникът ѝ Дончо Барбалов и председателят на здравната комисия в СОС д-р Веселин Милев разгледаха обновеното хирургично отделение към Вътрешната клиника на болницата. 255 хил. лв. са отишли за подмяната на електро- и ВиК инсталациите. Поставени са антибактериална настилка, окачени тавани, както и LED осветление в цялото отделение. С 300 000 лв. пък са купени видеогастроскоп и видеоколоноскоп, лапароскопско оборудване.  За спешен ремонт на стара апаратура са отделени още 100 хил. лв. През последните 4 г. само в Първа МБАЛ - някогашната Първа градска до НДК, Столичната община е инвестирала общо 1,295 млн. лв. А от 2011 г. насам инвестициите в ремонти и апаратура за болницата надхвърлят 2,3 млн. лв.,обясни Барбалов. Общо 9,1 млн. лв. са отделени за ремонт и оборудване на столичните болници и поликлиники през последните 4 г. Отделно всяка година се дофинансират медицинските дейности, които не се покриват от НЗОК, с между 8 и 10 млн. лв. годишно. ", "date": "2019.09.19", "title": "Прочутият кардиолог проф. Иво Петров в тима на Фандъкова (Обзор)"}
{"url": "https://www.24chasa.bg/novini/article/7664969", "text": "Всички полети до международното летище в американския град Хюстън, едно от най-натоварените в САЩ, бяха спрени във вторник, докато тропическата буря Имелда наводни югоизточната част на щата Тексас с проливни дъждове, предизвикали внезапни наводнения, предаде Ройтерс. Летище \"Джордж Буш интерконтинентал\" съобщи в Туитър, че всички полети са отменени, а националната метеорологична служба обяви тревога от внезапни наводнения за целия район на Хюстън. Губернаторът на щата Грег Абът обяви бедствено положение в 13 окръга. Националният център за наблюдение на ураганите прогнозира, че в някои крайбрежни райони ще паднат валежи до 89 см, а компанията \"Енерджи Тексас\" съобщи, че до момента над 37 000 души са без електроснабдяване. Работата на петролните рафинерии югоизточно от Хюстън също е ограничена или спряна. Кметът на Хюстън Силвестър Търнър призова гражданите да избягват шосетата, докато придвижващите се бавно дъждовни пояси на Имелда се очаква да достигнат връхна точка в следобедните часове. Търнър каза, че градът е по-добре подготвен да помогне на изпаднали в беда хора и да се справи с наводненията, отколкото през 2017 г. по време на урагана Харви, когато десетки хора в Хюстън загинаха, а щетите бяха за милиарди долари. Тази сутрин, заради наводненията са били евакуирани жители Североизточен Хюстън, каза кметът. През целия днешен ден в и около Хюстън и в съседната западна част на щата Луизиана беше обявена тревога от внезапни наводнения, засягаща милиони хора. Националната метеорологична служба прогнозира между 10 и 25 см валеж за деня. Градчето Уини, на около 100 километра източно от Хюстън, е силно пострадало. Там властите евакуираха болница и се опитаха да спасят хора, останали в колите си, след като шосетата се превърнаха в езера.", "date": "2019.09.19", "title": "Бурята Имелда затвори летището\nв Хюстън"}
{"url": "https://www.24chasa.bg/novini/article/7664479", "text": "НСО ще бъде оглавена от полк. Красимир Станчев, бивш охранител на премиера Сергей Станишев, а преди това в екипа от гардове на Симеон Сакскобургготски, научи  . Станчев беше зам.-началник на службата по времето на Ангел Антонов, който го освободи през 2016 г. В момента той движи международния отдел на НСО, като обезпечава необходимите документи на гардовете от НСО при пътуванията им в чужбина. Станчев вече е бил предложен от \"Дондуков\"2 на \"Дондуков\"1, като предстои да бъде утвърден от правителството. Той идва на мястото на Данчо Дяков, който напусна шефското място в НСО. Той пък вече бил назначен на много високо място, като отговорен по сигурността в голяма компания от сферата на енергетиката. В момента службата се ръководи временно от заместник-началника Росен Тодоров, който изпълнява правомощията на директора до назначаването на титуляр. Твърди се, че Станчев е бил препоръчан на президента от средите на левицата. Очаква се процедурата по назначаването му да бъде финализирана. От Прессекретариата на държавния глава обясниха, че към момента не могат да потвърдят информацията за това, че полк. Станчев поема като титуляр НСО и ще се окичи с генералски пагони. Последният инцидент, при който беше замесено НСО, бе катастрофата с кортежа на парламентарния председател Цвета Караянчева край Шумен преди седмица, при което тя бе ранена и се лекува в бившата Правителствена болница. Разследва се версията за отнемане на предимство, а по първоначални данни на МВР 31-годишна шофьорка налетяла челно на колата, в която се возеше Караянчева.", "date": "2019.09.19", "title": "Бодигард на Сергей Станишев ще оглавява НСО?"}
{"url": "https://www.24chasa.bg/novini/article/7664424", "text": "„Резултатът от днешното гласуване не беше положителен, но не беше и окончателен. Аз лично исках да видя по-добри резултати. Самото гласуване е плод на общи усилия на всички колеги, с които работим по темата. То не е окончателно. Пакет „Мобилност” навлиза в нов етап и ще трябва да се адаптираме към новите реалности”. Това коментира евродепутатът от ЕНП/ГЕРБ Андрей Новаков в предаването  В четвъртък транспортната комисия в Европейския парламент отхвърли предложението пакетът „Мобилност“ да бъде изтеглен от Европейската комисия. Заседанието на комисията продължи по-малко от десет минути. „Мисля, че все още имаме полезни ходове. Все пак предстоят преговори, в които може да се постигнат полезни за България и за българските превозвачи позиции. Това не е изключено. Разбира се, ще бъде трудно, но и досега, в тези три години, не ни е било лесно”, каза още Андрей Новаков. „Това, което аз откровено не харесвам в това гласуване беше, че се включиха всички британци. Считам това за несправедливо, тъй като след няколко седмици те напускат парламента, а в момента оказват решаващо влияние върху това какво решение ще се вземе”, смята Новаков. По думите му е имало споразумения от края на миналата година, според които те е трябвало да се въздържат от гласуване по важните вотове и да не заемат позиции. „Оказа се обаче, че в този случай това споразумение не важи”, коментира Андрей Новаков. „Още утре ще се срещнем с част от българските превозвачи. Готвим стратегия, в която да видим с кои от нашите искания могат да се направят някакви компромиси, така че да можем да прокараме ключовите ни искания”, каза още той.", "date": "2019.09.19", "title": "Андрей Новаков: Пакет „Мобилност” навлиза в нов етап"}
{"url": "https://www.24chasa.bg/novini/article/7664428", "text": "Нови авиолинии от Скопие и Охрид ще има до Анкара, Измир и Истанбул, съобщи Агенцията за промоция и подкрепа на туризма на Северна Македония, която днес в сътрудничество с ТУРСАБ и Асоциацията на турските туристически агенции организира бизнес срещи на 20 нови турски туроператори с туристическия сектор в Северна Македония, съобщи МИА. Според агенцията увеличеният брой авиолинии ще означава по-лесна възможност за пътуване на турски граждани в страната и обратно, а интересът е резултат от доброто сътрудничество в миналото и историческата близост, поради която все още съществуват силни семейни и приятелски връзки, предава БТА. Туроператорите от Турция по време на визитата си ще посетят югозападната част на страната, чаршиите в Скопие, Битоля и Охрид, османски паметници на културата и ще имат възможност да се наслядят на македонската традиционна кухня и на вината. Броят на турските туристи в Северна Македония за периода януари-юли 2019 г. е 65 403, а броят на нощувките е 96325, отбелязва МИА. ", "date": "2019.09.19", "title": "Нови авиолинии от Скопие и Охрид до Анкара, Измир и Истанбул"}
{"url": "https://www.24chasa.bg/novini/article/7663865", "text": "Според данните от международното изследване на грамотността PISA България влиза в топ 10 по отсъствия от училище в класацията на 58-те изследвани държави. По-точно - заема незавидното осмо място. Неизвинените отсъствия на българските ученици са нараснали с 20% за последните три години, предшестващи изследването, и това се отразява на качеството на тяхното образование. Благодарение на програмата за международен образователен обмен “Фулбрайт“ обаче в Професионалната гимназия по енергетика и електротехника в Гълъбово ситуацията значително се различава. За четвърта година в училището ще преподава помощник-учител по английски език, чиято основна задача е да подобри езиковите умения на учениците. Престоят на преподавателя е финансово обезпечен от ТЕЦ „КонтурГлобал Марица Изток 3“, а резултатите определено впечатляват. Само за две години в часовете по английски език Значителни подобрения има и в средния успех по езика, който се е повишил с 11%. Слабите оценки са намалели с 64,3 на сто. За тези постижения допринася нетрадиционният подход на помощник-учителя Кийгън Скот, които той прилага в ежедневния образователен процес. Методите на работа и взаимодействие на родения в Охайо американец целят да развият ключови умения и запознаване с основни ценности, които да подпомогнат укрепването на гражданското общество в България, да създадат висококвалифицирани кадри в подкрепа на развиващата се пазарна икономика, с умения за публично говорене, творческо мислене, самоувереност и работа в екип. Кийгън Скот казва, че децата, на които преподава, са много любопитни и проактивни, ентусиазирано вземат участие в учебните часове. „Понякога ги карам да се движат в стаята. Трябва да има време за децата да играят и да се смеят и това може да бъде част от урока“, смята той. Извън класната стая помощник-учителят организира и още занимания - клуб по готварство, вечерни дискусии. Така учениците в която да продължат да използват своя английски, докато развиват нови умения и се забавляват. Освен с големите ученици от професионалната гимназия помощник-учителят работи и с децата от основно училище „Христо Ботев“. Наскоро Гълъбово даде сцена и на своя   Деца от 11 до 18 години от двете училища прекараха дни в оспорвани прослушвания, забавни репетиции, изработка на костюми и сценична украса. Кийгън Скот режисира пиесата и помогна много за създаването на сценичните костюми. „КонтурГлобал Марица Изток 3“ стана първият бизнес спонсор на програмата „Фулбрайт“ в България. Вече четвърта поредна година продължава традицията да предоставя достъп на едно професионално училище до качествено обучение по английски език, сравнимо с това на утвърдените езикови гимназии. През 2017 г. по примера на Професионалната гимназия в Гълъбово и в Панагюрище се формира партньорство по програмата „Фулбрайт“. По този начин учениците от още една професионална гимназия получиха достъп до качествено образование, езикови и културни знания.", "date": "2019.09.19", "title": "По-добри оценки, по-малко отсъствия"}
{"url": "https://www.24chasa.bg/novini/article/7664067", "text": "Руската полиция арестува шаман, тръгнал пеш от Сибир към Москва, за да прави екзорсизъм на президента Владимир Путин, когото смята за \"демон\", съобщи АФП. Шаманът Александър Габичев е арестуван край магистрала в Бурятия тази нощ. Той е върнат в родната му Якутия, където го издирват за престъпление. За ареста съобщи в Ютюб последовател на шамана, който пътувал с него, посочи БТА. Александър Габичев започвал пътуването си през март и планирал да стигне в Москва през 2021 г. За целта трябвало да измине около 5000 км. Напоследък го придружавала малка група последователи. Това привлякло вниманието към него и довело не само до репортажи по телевизията, но и до проблеми с местните власти. През август пристигането му в столицата на Бурятия - Улан Уде, предизвикало проблеми. Други шамани му забранили да влиза в града, а много от последователите му били арестувани. Последвали демонстрации в защита на задържаните. Шаманите, които претендират, че контактуват с природните сили, някога са били много популярни в изолирания Сибир и Далечния изток. Съветската власт обаче ги забранява и те практикуват тайно. След края на СССР интересът към тях нараства, но има много критики, че новите шамани нямат нищо общо с традициите от миналото.", "date": "2019.09.19", "title": "Русия арестува шаман, тръгнал към Москва, \nза да прави екзорсизъм на Путин"}
{"url": "https://www.24chasa.bg/novini/article/7664096", "text": "Приключват работите по изграждането на високоскоростната пътническа влакова линия, която ще свързва Халкалъ - началната гара на Истанбул, с международната гранична гара Капъкуле. Пускът на линията ще превърне в привлекателен център Тракийския регион, включващ областите Къркларели, Одрин и Текирдаг с другите области на Турция и съседните й държави, заяви депутатът от управляващата Партия на справедливостта и развитието /ПСР/ от Къркларели Селяхаттин Минсолмаз на среща с кметските наместници в област Къркларели. По думите му високоскоростната жп линия ще обслужва областите Къркларели, Одрин и Текирдаг и това ще започне в най-скоро време. \"Пускането на новата високоскоростна влакова линия е от изключителна важност за развитието на Тракийската област. Проектът започна от Къркларели и целта е да превърне нашия район в привлекателен център. Ако до вчера в района говорехме само за земеделие и животновъдство, в близко бъдеще ще говорим и за развитието на други сектори. По линията ще има две спирки - Бююккаръштъран и Бабаески. Предвижда се да се пусне отделна линия до центъра на Къркларели. Най-важното е, че с пуска на високоскоростния влак ще се осъществи връзката на Тракийския регион с 15-милионния Истанбул\", заяви турският депутат. ", "date": "2019.09.19", "title": "Приключва строежът на високоскоростната влакова линия от Истанбул до Капъкуле"}
{"url": "https://www.24chasa.bg/novini/article/7664130", "text": "Наказание от 1 година и 8 месеца лишаване от свобода, с 3-годишен изпитателен срок и глоба в размер на 200 лв., получи 49-годишният Любомир С. от Кюстендил. Съдия Николай Николов одобри постигнатото споразумение между прокуратурата и защитата на подсъдимия. Любомир С. се призна за виновен в това, че на 3 септември в кв. Могилата е управлявал лек автомобил с концентрация на алкохол в кръвта от 3, 78 промила. Подсъдимият ще изтърпи и наказание лишаване от право да управлява МПС за срок от 2 години.", "date": "2019.09.19", "title": "Условна присъда и 2 г. без книжка за пиян зад волана"}
{"url": "https://www.24chasa.bg/novini/article/7664138", "text": "Франция и Германия се договориха за съвместна стратегия, която да отговори на глобалното икономическо забавяне във времена на международно търговско напрежение, заяви в четвъртък френският министър на финансите Бруно Льо Мер, цитиран от Ройтерс и  .  На съвместна пресконференция с министрите на финансите и на икономиката на Германия - Олаф Шолц и Петер Алтмайер, френският финансов министър Бруно Льо Мер заяви, че стратегията се основава на три основни стълба: \"продължаващо намаляване на публичния дълг там, където е необходимо, продължаващо провеждане на структурни реформи и бюджетни политики, които могат да поемат щафетата и да допълват паричната политика на Европейската централна банка\". Днешната двустранна среща е по повод 50-годишнината на френско-германския икономически съвет. Участие взеха и вицепрезидентът на Бундесбанк Клаудиа Буш и управителят на Френската централна банка Франсоа Вилерой де Гало.", "date": "2019.09.19", "title": "Франция и Германия с обща стратегия за борба с глобалното икономическо забавяне"}
{"url": "https://www.24chasa.bg/novini/article/7664154", "text": "\"Защита на нашия европейски начин на живот\" - това са няколкото думи, отприщили поток от въпроси и критики, след като бъдещият председател на Европейската комисия Урсула фон дер Лайен ги предложи миналата седмица като название на един нов портфейл в комисията. Гласовете от блоковете на либералите, зелените и социалистите, призовали за изясняване на този ресор, който трябва да контролира различни сфери - вкл. миграцията, сигурността, образованието и интеграцията, - трябва да стигнат до гърка Маргаритис Схинас, ако той бъде утвърден за еврокомисар. \"Надяваме се, че [Фон дер Лайен] не вижда противоречие между подкрепата за бежанците и европейските ценности\", написа в \"Туитър\" миналата седмица Ска Келер, която оглавява парламентарната група на Зелените. \"[Либералната група] \"Обнови Европа\" е сериозна по следното: Или титлата на Схинас да се промени, или компетенциите по миграцията да бъдат махнати\", каза в понеделник влиятелният евродепутат Ги Верхофстат, който заплаши с вето. Заедно с останалите европейски парламентаристи те ще гласуват през октомври дали да дадат на предложения от Фон дер Лайен колеж от 27 комисари зелена светлина да започне работа през ноември. Най-яростните критици срещу новия ресор на Фон дер Лайен я обвиняват, че е приела изцяло крайнодясното описание на миграцията. Названието на този пост представлява \"типичната \"ние срещу тях\" демагогия и демонизиране на малцинствени групи, което виждаме в реториката на всички крайнодесни групи в Европа\", казва Андрю Стролайн от \"Хюман райтс уоч\". Урсула фон дер Лайен гледа на нещата по различен начин. \"Свобода, равенство, демокрация и уважаване на човешкото достойнство\", писа тя в публикувана в понеделник в няколко европейски медии статия, в която защити названието. \"Те дефинират и съдържат в себе си за какво е нашият съюз.\" \"Нашият начин на живот е изложен на предизвикателства всеки ден от антиевропейци - както отвътре, така и отвън [блока]\", писа тя. Но според етнолога Йоханес Мозер от Университета \"Лудвиг Максимилиан\" в Мюнхен Европа е дълбоко разнородна и като континент, и вътре в националните държави. \"Не мога да видя нещо, което да се отнася единствено за Европа\", казва той, поставяйки под съмнение дефиницията на Фон дер Лайен. Консервативният политик ще има възможност да се обясни в четвъртък пред лидерите на парламентарните групи, които я повикаха да уточни ролята на \"заместник-председателя за защита на нашия европейски начин на живот\" измежду другите въпроси, свързани с планирания от нея екип от комисари. Тази полемика изглежда ще бъде първото голямо препятствие пред Фон дер Лайен, след като тя бе избрана с крехко мнозинство от парламента през юли. Темата за миграцията обаче не е изненадваща предвид яростната съпротива на някои страни членки за това как да се реагира на притока на стотици хиляди търсещи убежище, пристигнали в Европейския съюз след 2015 г. Така че от какво иска да предпази \"европейския начин на живот\" Фон дер Лайен? От мигранти, от популисти или от двете заедно\". С конкретни политически термини бившият министър на отбраната на Германия казва, че иска \"нов старт\" по миграцията, като възобнови отдавнашните усилия за намиране на единодушие по разпределянето на кандидатите за убежище на територията на ЕС. Тя иска също Европейска агенция за гранична и брегова охрана Фронтекс да разполага с 10-хиляден оперативен персонал най-късно до 2024 г., тоест по-скоро от досегашната крайна дата 2027 г. Затваряне на \"вратичките между правилата за убежище и за репатриране\" е сред другите й цели заедно с по-близкото сътрудничество със страните на произход \"за изработването на по-стабилна система за реадмисия и репатриране\". Част от планираната роля на Схинас би била да наблюдава тези промени, въпреки че предложенията за реформа в правилата за миграция и предоставяне на убежище всъщност трябва да дойдат от шведката Илва Йохансон, номинирана за комисар по вътрешни работи. Фон дер Лайен е изправена пред трудни балансиращи действия в парламента, след като изборите в ЕС през май направиха политическия пейзаж на континента още по-раздробен. Самото нейно утвърждаване с малка преднина зависеше от подкрепата на консерватори, либерали и социалисти, но и от някои гласове на крайнодесни популисти като полската партия \"Право и справедливост\". На кандидатите на Урсула фон дер Лайен предстоят тежки няколко седмици на изслушвания в парламента. /БТА/", "date": "2019.09.19", "title": "От кого да защитим нашия \"европейски начин на живот\" - от мигрантите или от популистите?"}
{"url": "https://www.24chasa.bg/novini/article/7664166", "text": "Интерпол е открил повече от дузина заподозрени чуждестранни терористи, пътуващи през Средиземно море по време на една от координираните си морски гранични операции. Това заявиха в изявление в Париж от Интерпол днес. От 31 активни разследвания, повече от \"12 от тях са свързани с движението на заподозрени в тероризъм“, се казва още в изявлението за глобалната полицейска координация, базирана във Франция, съобщи Ройтерс.", "date": "2019.09.19", "title": "Интерпол удари канал за внос на терористи в Европа"}
{"url": "https://www.24chasa.bg/novini/article/7664159", "text": "Дори и днес все още има много деца, които са силно мотивирани да четат. За тях технологиите не могат да изместят книгата. Какво различава тези деца от останалите и защо едни не се разделят с книгите, а други с телефоните. Насърчаването на подрастващите да четат книги зависи преди всичко от родителите, учителите и заобикалящата среда. Родителите и учителите биха могли да разширят интересите и познанията на децата като ги мотивират да четат чрез различни иновативни техники. За да стимулираме четенето при децата от съществено значение е да им предоставим правото сами да избират книгите, които да четат. Това е и ключът към мотивацията в детска възраст. Един от съвременните начини за засилване на интереса към четенето е чрез кампанийно провеждащи се акции извън и в училище. Тези кампании биха били много по-успешно, ако в тях бъдат включени литературни игри, в които децата да участват активно, а в замяна биват поощрени с любима книга като подарък. Литературната игра също може да бъде под формата на кръстословица. За определено време детето трябва да реши зададените въпроси и при правилно решаване получава „подарък -изненада”. Друг начин, който би могъл да пробуди интерес у децата към четенето са часовете по литература проведени на двора. При затвърдяване на изучен материал децата могат да го пресъздадат на асфалт с тебешири и след това да го преразкажат. Друг вариант е едно дете да нарисува част от урок или приказка, a останалите от класа да го познаят. Тези методи могат да се прилагат и в часовете по извънкласно четене. Важно е да научим децата да осмислят съдържанието, а да не четат механично. Насърчаването ще дойде най-вече чрез играта. Много по-лесно децата помнят през игра. Придобитите знания по време на игра ще се запазят по-дълго, ще бъдат споделени. Време е в българското училище да влязат иновативни методи и форми, които да направят не само четенето, а и ученето забавно за децата.", "date": "2019.09.19", "title": "Как да насърчим детето да чете"}
{"url": "https://www.24chasa.bg/novini/article/7663362", "text": "Китайският технологичен гигант Huawei отново е във фокуса на медиите заради стартирането на наречената от нея „най-бърза в света\" платформа за изкуствен интелект (AI). Компанията съобщи новината на годишната си конференция (Huawei Connect conference) в Шанхай тази сряда, предаде  . Новият продукт, носещ името Atlas 900, е най-бързият в света тренировъчен клъстер с изкуствен интелект, който комбинира мощността на хиляди чипове Ascend и изпълнява задачи за секунди, които в миналото са отнемали месеци, каза Ху Хоукун, заместник председател на компанията. Голямата изчислителна мощност на Atlas 900 означава, че може да бъде използвана широко в научни изследвания и бизнес иновации, които изискват събиране и обработка на огромно количество данни. Atlas 900 е достъпен в Huawei Cloud като услуга в облак, за да могат глобалните клиенти, главно научни институти и университети, да изпробват продукта, каза още Ху. Компания Huawei инвестира в компютърния сектор вече над 10 години и планира да вложи 1,5 милиарда долара в програмата си за разработки през следващите пет години. Huawei Developer Program, стартирана през 2015 г., е подпомогнала над 1,3 милиона разработчици и 14 000 независими търговци на софтуер по целия свят.", "date": "2019.09.19", "title": "Huawei пуска „най-бързата в света\" платформа с изкуствен интелект"}
{"url": "https://www.24chasa.bg/novini/article/7664171", "text": "Румънският премиер Виорика Дънчила заяви днес, че не подкрепя решението за избирането на Лаура Кодруца Кьовеши за европейски главен прокурор, предаде Ройтерс. Дънчила каза пред журналисти, че на румънския посланик в ЕС е било наредено да гласува срещу избирането на Кьовеши за европейски главен прокурор. Ще кажа още веднъж: не подкрепяме мандат за Лаура Кодруца Кьовеши, посочи румънската министър-председателка, цитирана от БТА. Според Брюксел правителствените реформи на правосъдната система в Румъния спъват борбата против корупцията в страната. С избирането на Кьовеши ЕС изпраща ясно послание на престъпниците и корумпираните лица навсякъде, че иска да пази добре бюджета на ЕС, посочи депутат от Зелените. Главният прокурор на ЕС разполага с един мандат от седем години. Първоначално Европейската прокуратура ще разследва престъпления с бюджета на ЕС. Кьовеши бе единственият кандидат за поста европейски главен прокурор на този етап от процедурата. Тя е била ръководител на румънската антикорупционна служба.", "date": "2019.09.19", "title": "Виорика Дънчила: Ще кажа още веднъж: не подкрепяме мандат за Лаура Кьовеши"}
{"url": "https://www.24chasa.bg/novini/article/7664151", "text": "Приключи основният ремонт на нови 3 баража в поройни водосбори в района на \"Държавно горско стопанство Първомай\", защитаващи горските територии от ерозия и населените места от наводнения. Съоръженията, които донеотдавна бяха в изключително лошо състояние и с нарушена цялост, вече са с ново стоманобетоново покритие, изградени ново радие и контрабараж, като е осигурена защита срещу подкопаване на стените. Два от баражите са на Рибнишка река, известна с честите си поройни прииждания. Възстановяването им предпазва новоизградения мост за селата Мендово и Долна Рибница, разрушен през 2000 г. от придошлите й води. Мостът е и единствената връзка за жителите на населените места. Основно ремонтиран е и третият бараж в поройния водосбор \"Дълбоки дол\". Така те отново могат да изпълняват защитните си функции, като укротяват водите при поройни дъждове. След извършените през 2016-2017 г. ремонти на 3 баража в \"ДГС Благоевград\" - криволинеен на р. Хърсовска и два на р. Марулевска, това са поредните проекти с изцяло обществена полза, финансирани от Югозападното държавно предприятие със средства от фонд \"Инвестиции в горите\". Възстановяването на новите три баража се извършва за първи път от изграждането им преди повече от 40 години. В ход е проектиране и предстои строителство на нов криволинеен бараж в землището на с. Долна Рибница, на територията на \"ДГС Първомай\".", "date": "2019.09.19", "title": "Горските ремонтираха три баража край Петрич"}
{"url": "https://www.24chasa.bg/novini/article/7664034", "text": "Най-възрастният човек във Великобритания със синдром на Даун, за когото лекарите не очаквали, че ще живее повече от 10 години, отпразнува 77-ия си рожден ден. Джорджи Уайлдгюст смята, че е достигнал тази възраст, благодарение на здравословен социален живот и любовта си към танците. Предполага се, че пенсионерът от Нотингам е един от най-възрастните хора в света със синдром на Даун. След смъртта на майка си през 1993 година, той е приет в специализиран дом, в който живее и до днес с още 12 души. \"Много се гордеем с него. Наистина е невероятно, че успя да достигне тази възраст\", казва 44-годишната му племенница Ники, която го посещава всяка седмица. \"На баба ми й беше казано, че чичо Джоржди няма да достигне дори и юношеските си години. Но сбъркаха. Погледнете го сега. Той имаше прекрасно детство с родителите си, в дома, в който живее, също е изключително обгрижван. Щастлив е тук, живее с още 12 души на неговата възраст\", казва още Ники. „Майка му винаги му казваше, че може да направи всичко и той винаги е бил много независим. Баба ми беше производител на дрехи, дядо ми беше миньор. Децата винаги излизаха да играят на площада. Никой не се отказа от него, всички се отнасяха внимателно. Това беше една голяма щастлива общност, която се грижеше един за друг. Така че винаги е бил много общителен\", споделя още англичанката. \"Тогава лекарите просто отписваха хора със синдром на Даун, за тях те не бяха „нормални“. Някои от тях бяха изпращани в убежища и поставяни в клетки. Наистина беше ужасно, но Джорджи винаги имаше връзка със семейството и приятелите си и успя да се справи толкова добре. Той не обича да му казват какво да прави, мисля, че и заради това достигна 77 години\", допълва Ники. Господин Уайлдгюст е едно от трите деца на Хилда и Авраам. Роден е на 16 август 1942 година. По-малкият му брат Колин се прощава с живота си преди три години, когато е на 71. Сестра му - Жан Йесян, която е на 79 години,  живее в Австралия и поддържа връзка с него чрез скайп. Преди да се пенсионира, Джорджи е работил като градинар и производител на килими. \"Той обича да излиза на вечеря, да оцветява книги и особено да танцува. Обича да ходи на море, да лови риба, да яде чипс и сладолед\", казва една от жените в дома. Смятаме, че това да бъде зает и да общува, наистина му е помогнало. Персоналът е невероятен и тук хората са като семейство\", допълва тя. В дома е открил и любовта. Лорен обаче се е преместила. Тя все още го посещава и двамата разговарят по скайп. В съвременния свят се очаква хората със синдром на Даун да доживяват 50 години, но продължителността на живота им е била много по-ниска през 40-те години. Говорителят на Асоциацията на Синдрома на Даун във Великобритания коментира че  „Благодарение на напредъка на медицината и грижите и любовта на хората около тях, средната продължителност на живота им сега е между 50 и 60 години, като малък брой хора живеят над 70 години.", "date": "2019.09.19", "title": "Мъж със синдром на Даун празнува 77-я си рожден ден с танци, не очаквали да живее повече от 10 г."}
{"url": "https://www.24chasa.bg/novini/article/7664209", "text": "Необходимо е обективно разследване на атаката срещу съоръженията на саудитската петролна компания Арамко (Aramco), извършена с използване на дронове в нощта на 14 септември, заяви днес пред журналисти руският външен министър Сергей Лавров, цитиран от ТАСС и БТА. \"Вие вече споменахте за необходимостта от щателно и безпристрастно разследване\", каза руският първи дипломат в отговор на журналистически въпрос и добави: \"Подобни усилия, както разбирам, сега се прилагат. Важното е това да бъде обективен процес, защото обвиненията, които не са подкрепени от факти, не помагат, а само изострят напрежението в региона, където и без това съществува прекалена конфронтация\".", "date": "2019.09.19", "title": "Лавров: Необходимо е обективно\nразследване на атаките в Саудитска Арабия"}
{"url": "https://www.24chasa.bg/novini/article/7664246", "text": "Искаме да покажем по-малко познатите прекрасни места в България, които имаме за пътувания, особено в сферата на културно-историческия туризъм. Това е целта на този форум, организиран със съдействието на община Силистра. Това заяви министърът на туризма Николина Ангелкова при откриването на българо-руски бизнес форум в крайдунавския град, съобщиха от пресцентъра на Министерството на туризма. Още през месец май, когато бях тук, поех ангажимент пред всички граждани, че следващата дискусия на тема културно-исторически туризъм ще се проведе в Силистра. Сега ще обсъдим с представители на местния бизнес и с общината възможностите за общи туристически пакети. Поканили сме да присъстват и областния управител на Търговище и представители от Шумен, защото смятам, че ще бъде важно, ако се обединят трите области – Силистра, Шумен и Търговище, за да покажат повече от богатството си, поясни министърът. И добави, че по този начин ще имаме възможност да удължим предстоя на чуждестранните туристи. Министърът каза още, че в комбинация с прекрасната кухня и храна и винопроизводството ще успеем да направим нещо по-дългосрочно и по-устойчиво, а именно да представим община Силистра и възможностите за развитие на отрасъла в региона, както и да дадем шанс на представителите на българските туроператори и на сектора да създадат необходимите контакти. Участваме в различни форуми и събития, включително и в момента подготвяме нашето участие в есенните международни изложения на територията на Руската федерация, поясни министър Ангелкова. Тя поздрави кмета на община Силистра Юлиян Найденов за усилията, които полага да направи града по-привлекателен за туристите. И каза, че културно-историческото наследство и фестивалите са един от инструментите, чрез които могат да се разширят крилата на сезона, за да се превърне България в целогодишна туристическа дестинация.", "date": "2019.09.19", "title": "Ангелкова:Искаме да покажем по-малко познатите прекрасни места в България"}
{"url": "https://www.24chasa.bg/novini/article/7664238", "text": "Австралиецът Джок Полфрийман, който излежава у нас присъда за убийството на студента Андрей Монов, излиза на свобода. Решението е на тричленен състав на Софийския апелативен съд с председател Калин Калпакчиев, който е и шеф на Съюза на съдиите, и членове Весислава Иванова и Виолета Магдалинчева. През  юли Софийският градски съд отказа да пусне предсрочно на свобода Полфрийман, защото все още не се бил поправил. Той  обжалва. Апелативните магистрати обаче намерили жалбата му за основателна и Полфрийман може да излезе на свобода. В случая били налице законовите основания за предсрочно условно освобождаване,  тоест илзежал е повече от половината от наказанието си. Мотивите ще бъдат публикувани в следващите дни. Полфрийма бе осъден на 20 години решетки за убийството на Андрей Монов, когото наръгва с нож в сърцето на площад \"Света Неделя\" на 28 декември 2007 г. Момчето, което губи живота си на 20 години, е син на психолога и бивш депутат от левицата Христо Монов.  Със същия нож в гърдите тежко ранен е и приятелят на Андрей - 19-годишният Антоан Захариев. На австралиеца му оставаха да излежи още 6 години и 8 месеца. Когато през юли се изправи пред Софийския градски съд стана ясно, че още има какво да се желае от поведението му. Тогава бяха цитирани данни от досието му за многобройни наказания през годините, откакто е задържан през 2007 г. Провиненията му основно били заради неизпълнения на заповеди и демонстративно неподчинение. Едното например било зашиване на устата и гладна стачка през 2018 г. При проверка в затворническото общежитие \"Казичене\" властите открили разлепени стикери с нецензурно съдържание из цялата сграда, които били дело на Полфрийман. Била намерена и карта памет, която чужденецът глътнал. Последната му гладна стачка била от 21 април до 25 май 2019 г.", "date": "2019.09.19", "title": "Австралиецът Джок Полфрийман излиза предсрочно на свобода"}
{"url": "https://www.24chasa.bg/novini/article/7664275", "text": "Израелският премиер Бенямин Нетаняху изрази разочарование от отказа на Бени Ганц да обсъди с него съставяне на правителство на националното единство и заяви, че запазва готовност за преговори, предаде Ройтерс. \"Бях изненадан и разочарован от факта, че до момента Бени Ганц продължава да отхвърля призива ми да се срещнем. Ганц, предложението ми за среща остава. Обществеността очаква това от нас\", написа Нетаняху в Туитър. Малко по-рано Ганц заяви, че иска да състави широко либерално правителство, предаде БТА. Нетаняху пък призовава за широка коалиция между неговата дясна партия Ликуд и центристката партия на Ганц \"Синьо и бяло\". Това, което би затруднило съставянето на такава коалиция е, че Ликуд и другите подкрепящи Нетаняху десни и религиозни партии са подписали споразумение да влизат в коалиция само всички заедно, отбелязва ДПА.", "date": "2019.09.19", "title": "Нетаняху изненадан и разочарован от отказа на Ганц да се коалира с него"}
{"url": "https://www.24chasa.bg/novini/article/7664285", "text": "Ирак няма да се присъедини към международната военноморска мисия за защита на търговското корабоплаване през Ормузкия проток и Персийския залив, съобщи външното министерство на страната, цитирано от иракската държавна новинарска агенция и Ройтерс. Министерството също така се обяви срещу участието на Израел в тази коалиция и заяви, че сигурността в Залива е отговорност на страните около него. Участие в мисията, предвождана от САЩ, вече заявиха Саудитска Арабия и Обединените арабски емирства, предава БТА. Международната коалиция начело със САЩ планира да започне патрулиране в Персийския залив през ноември тази година, съобщи днес японската агенция Киодо, цитирайки свой неназован източник, участвал в консултациите по този въпрос, състояли се тази седмица в Бахрейн. В консултациите са участвали 28 страни. Според същия източник в патрулирането ще участват 55 кораба. Киодо отбелязва, че администрацията на САЩ се натъква на трудности при реализирането на този план, защото засега намерение да се включат в тази коалиция са изразили само Австралия, Бахрейн, Великобритания, Саудитска Арабия и ОАЕ.", "date": "2019.09.19", "title": "Ирак отказа участие във военноморската мисия в Персийския залив"}
{"url": "https://www.24chasa.bg/novini/article/7663726", "text": "Хърватското правителство ще намали възрастта за пенсиониране от 67 на 65 години след протестна кампания, организирана от водещи синдикати, съобщи днес премиерът Андрей Пленкович, цитиран от Ройтерс. Три водещи профсъюза събраха над 700 хиляди подписа на граждани за свикване на референдум за намаляване на пенсионната възраст. Вместо да свика референдум обаче, правителството предпочете да вземе решението без допитване до народа. \"С това ние показваме, че слушаме какво ни казват нашите граждани. Някои от нашите граждани обаче искат да продължат да работят след 65-годишна възраст и ние ще го направим възможно в ревизирания законопроект за пенсиите\", каза Пленкович на заседание на правителството, предава БТА. Той обясни, че по този начин ще се постигне баланс между исканията на синдикатите и желанията на хората, които искат и могат да работят по-дълго. През декември парламентът прие предложение на правителството за вдигане на пенсионната възраст на 67 години от 2033 г. както за мъжете, така и за жените, и за намаляване на пенсиите на хората, които се пенсионират по-рано. Хърватия, както и много други европейски страни, има остаряващо население. Нейната пенсионна система й коства 40 милиарда куни /5,41 милиарда евро/ годишно, но тази сума не може да бъде покрита от пенсионните осигуровки и бюджетът трябва да предвижда около 17 милиарда куни от данъци, за да попълни дефицита.", "date": "2019.09.19", "title": "Хърватия намалява възрастта за пенсиониране от 67 на 65 години"}
{"url": "https://www.24chasa.bg/novini/article/7663744", "text": "Повече от половината от болничните листове се издават в медицинските центрове, а личните лекари – само 15%, заяви пред   Григор Димитров от Българската стопанска камара. Според него първостепенна задача е контролът върху отпускането на болнични: „Има трайна тенденция на увеличаване на болничните дни и сериозно нарастване на средствата, които се изплащат от държавното обществено осигуряване за обезщетения. Те достигат вече около 700 млн., а броят на болничните дни достига около 8-8,5 средно на един зает. Освен това, това отсъствие дава несъмнено голямо отражение върху брутния вътрешен продукт“, обясни Димитров в интервю за предаването „12+3“. Той смята, че преди да се започне с мерки за ограничаване на явлението, трябва да се помисли кои са причините, водещи до това. Според него първата сериозна причина е бюрокрацията в обслужването на гражданите. Когато човек има да свърши някаква работа, трябва да отсъства от работа и най-лесно това става с болничен, обясни Димитров. Той посочи и друга тенденция – около 20% от отпуснатите болнични листа са за фирми до 9 души, а фирмите с до 50 работници имат 12% болнични. Според бившия социален министър Иван Нейков – председател на Балканския институт по труда и социалната политика, дискусията по темата в момента се концентрира в неправилната посока. „Дори да махнем първите 3 дни от болничния, това няма да намали фалшивите болнични листа. Освен „туристически болнични листа“ преди празниците, има и други – селскостопански“, коментира той. Иван Нейков посочи 2 начина за справяне с проблема. Направен е и експеримент в някои предприятия: „Започнахме да пишем до всички контролни институции за източници на шоково количество болнични листа – до МЗ, до НОИ, до прокуратура и т.н. Никой не си мръдна пръста, но видяхме как в следващите няколко месеца рязко намаля броят на болничните от този източник. Този подход стряска недобросъвестните“. Другият подход, който предлага Нейков, е няколко предприятия да си създадат институт на „доверения лекар“ и през него да минават краткосрочните болнични листа. Това ще е един контролен механизъм вътре в предприятието, подчерта още той.", "date": "2019.09.19", "title": "Битката срещу фалшивите болнични продължава"}
{"url": "https://www.24chasa.bg/novini/article/7663755", "text": "По покана на председателя на Комисията по външна политика на Народното Събрание Джема Грозданова, на посещение в България бе албанска парламентарна делегация начело с председателя на Комисията по външна политика Мими Кодели. В интервю за Радио България Мими Кодели подчерта, че предмет на разговорите й в София са били реформите, които се извършват в Албания с оглед стартиране на преговорния процес с Албания и Северна Македония. В средата на октомври се очаква оценка на ЕС за напредъка на Албания. Обсъдихме и регионалната политика като акцентът беше поставен на Западните Балкани, влиянието и интереса на големите държави в този район, политиката на мир и сътрудничество в региона, събитията в Европа и геополитиката. Дискутирахме разширяването и задълбочаването на двустранните контакти на парламентарно и правителствено ниво. С Комисията по европейските въпроси и контрола на европейските фондове албанската делегация обсъди възможности за споделяне на българския опит в усвояване на европейските средства. Според г-жа Кодели България е пример за Албания в оползотворяване на европейските средства, които биха помогнали значително на страната й за подобряване на инфраструктурата. Мими Кодели разговаря и с министъра на външните работи на България Екатерина Захариева, която потвърди подкрепата на София за започване на преговорите на ЕС с Албания и Северна Македония през октомври. Що се отнася до българо-албанските отношения базирани на вековното приятелство между двата народа, Мими Кодели е на мнение, че те трябва да бъдат разширени. Има много области, в които може да си сътрудничим, но основната е тази, която да позволи на Албания да споделя европейските ценности, подчерта депутат Кодели. По време на срещите в София албанската делегация благодари за инвестицията на българското правителство за изграждане на път в област Корча, Югоизточна Албания – район, населен предимно с етнически българи. От своя страна българските представители са изразили задоволство от Закона за защита на националните малцинствата, включително и българското, приет 2017 от албанския парламент. В София Мими Кодели разговаря също с председателя на парламентарната комисията по отбрана генерал Константин Попов и министъра на отбраната Красимир Каракачанов. Като бивш министър на отбраната на Албания, тя смята, че въпросите на сигурността и отбраната са от особена важност, защото са основният стълб, на който се гради просперитета на една страна. Сътрудничеството ни като съюзници в НАТО би могло да бъде на по-високо ниво и има какво да се желае, подчерта депутатът. В заключение Мими Кодели каза, че всички срещи са били от особена важност, но със сигурност най-важната тема за Албания е започването на преговори с ЕС, за което делегацията е получила българската подкрепа от най-високо ниво.", "date": "2019.09.19", "title": "Мими Кодели: България е пример за Албания в оползотворяване на европейските средства"}
{"url": "https://www.24chasa.bg/novini/article/7663728", "text": "Преди 470 милиона години настъпил ледников период на Земята след разпадането на астероид, довело до формиране на гигантски облак прах, който блокирал слънчевите лъчи, сочат резултатите от ново изследване, цитирани от ДПА. Сега учени се стремят да предизвикат сходно събитие, за да се охлади нашата планета, предава БТА. Специалисти от университета в Лунд, Швеция, и музея \"Фийлд\" в Чикаго заключиха, че неочакваното им откритие може да се използва в борбата с глобалното затопляне, ако човечеството не успее да намали емисиите въглероден диоксид. \"Получените резултати за пръв път показват, че навремето подобен прах е охладил значително Земята\", заяви ръководителят на изследването Биргер Шмиц. От повече от десетилетие учени обсъждат различни изкуствени методи за охлаждане на нашата планета, ако се стигне до голяма климатична катастрофа. Сега се обмисля възможността големи колкото изкуствени спътници астероиди да бъдат \"поставени\" в околоземна орбита, за да отделят непрестанно фин прах и отчасти да блокират слънчевите лъчи. \"Това е като да застанеш в центъра на помещение и да нанесеш удар върху пълна с прах торбичка на прахосмукачка, но в по-големи мащаби\", поясни Шмиц. През последните 25 години бяха представени различни хипотези какво е предизвикало ледниковия период. Новото изследване показва, че преди 470 милиона години 150-километров астероид между Юпитер и Марс се е разпаднал и прах се е разпространил в Слънчевата система, като облак прах частично спрял достигането на слънчева светлина до Земята.", "date": "2019.09.19", "title": "Взривяването на астероид може да спре затоплянето на планетата"}
{"url": "https://www.24chasa.bg/novini/article/7663765", "text": "Румънският държавен електроенергиен оператор \"Транселектрика\" изгони директора си заради фалшива диплома, съобщава информационният сайт Зиаре. Надзорният съвет на \"Транселектрика\" е освободил от длъжност председателя на директората Мариус Карасол, след като няколко румънски медии информираха вчера, че той е фалшифицирал биографията си, твърдейки че е завършил Политехническия университет на Букурещ. Представители на учебното заведение уточниха, че Мариус Карасол е бил студент, но не се е дипломирал, предава БТА. Днес Надзорният съвет на \"Транселектрика\" се събра на заседание, на което реши да уволни Карасол, заявиха източници от министерството на икономиката за информационния сайт Зиаре. Същите източници обясниха, че колкото и абсурдно да звучи, Карасол не е имал нужда от диплома за завършено висше образование, за да бъде член на директората на компанията, но преди това той е бил директор на транспортното подразделение на \"Транселектрика\" в Букурещ, където изискването е да бъде инженер. Източниците на Зиаре също така са потвърдили, че дипломата на Карасол е била фалшива. Главна прокуратура се е самосезирала по случая с фалшифицираната диплома, съобщава още Зиаре. Прокурори проверяват документа от гледна точка на престъплението фалшифициране и използване на фалшифицирани документи.", "date": "2019.09.19", "title": "Изгониха директора на румънската \"Транселектрика\" заради фалшива диплома"}
{"url": "https://www.24chasa.bg/novini/article/7663829", "text": "Европейската комисия потвърди днес, че е получила \"документи\" от Лондон, свързани с преговорите за оттеглянето на Великобритания от ЕС. Говорител на ЕК не потвърди, че получените документи съдържат изисканите от британската страна писмени предложения за различен подход към ирландската граница. Говорителят уточни, че днес и утре ще има преговори на техническо равнище. За утре е предвидена среща между главните преговарящи Мишел Барние и Стивън Баркли. Срещата между Барние и Баркли е първата на политическо равнище от юли насам. Днес говорителят уточни, че председателят на ЕК Жан-Клод Юнкер е разговарял по телефона с германския канцлер Ангела Меркел след срещата си с британския премиер Борис Джонсън в Люксембург тази седмица и преди да говори по този въпрос пред Европейския парламент. Юнкер днес отново е разговарял по телефона с Джонсън. Според говорителя Юнкер е на мнение, че постигането на договореност преди края на октомври е желано и все още изглежда възможно.", "date": "2019.09.19", "title": "Еврокомисията: Преговорите с Лондон преминават отново от техническо на политическо равнище"}
{"url": "https://www.24chasa.bg/novini/article/7663831", "text": "На 18 септември Иван Йорданов бе назначен за съдия в Районен съд /РС/ – Лом. Пред Административния ръководител на РС Албена Миронова и колегите си той подписа акт за заемане на длъжността и положи клетва „да прилага точно Конституцията и законите на Р България, да изпълнява задълженията си по съвест и вътрешно убеждение, да бъде безпристрастен, обективен и справедлив…”. Иван Йорданов е 31 годишен, завършил е специалност „Право” в Софийския университет „Св. Климент Охридски” през 2013 г. и е работил от януари 2015 г. до септември 2019 г. като юрисконсулт на Регионалната дирекция на горите – Берковица. През март т. г. Иван Йорданов спечели конкурс за назначение в РС – Лом с резултати 5, 69 на писмения и 6,00 на устния изпити. Назначението на Иван Йорданов е на основание на решение на Съдийската колегия на Висшия съдебен съвет по протокол № 10 от 19 март 2019 г. и на протокол № 25 от заседание, проведено на 30 юли 2019 г. Колегите на младия магистрат му пожелаха успехи в службата на законите и справедливостта и изказаха увереност, че с работата си ще допринесе за облекчаване на натовареността на съда, която е сред най-високите в страната - с 86, 15 разглеждани дела на месец от съдия през 2018 г. До назначението на съдия Йорданов в РС – Лом от 6 щатни места бяха заети само 3.", "date": "2019.09.19", "title": "Иван Йорданов бе назначен за съдия в Районен съд - Лом"}
{"url": "https://www.24chasa.bg/novini/article/7663828", "text": "През 2018 г. са задържани почти 27 милиона артикула на стойност на черния пазар от близо 740 милиона евро, които са нарушили права върху интелектуална собственост, според нови данни в доклад на Европейската комисия. Броят на задържаните пратки с фалшиви стоки за внос в ЕС се е увеличил през 2018 г. поради множеството малки куриерски и пощенски колети. Броят на задържаните пратки е скочил от 57 433 през 2017 г. на 69 354 през 2018 г., макар общият брой на задържаните артикули да е намалял в сравнение с предишни години, предават от пресцентъра на ЕП. Първи по брой задържани артикули са цигарите, които възлизат на 15 % от общото количество задържани артикули. След тях се нареждат играчките (14 %), опаковъчните материали (9 %), етикетите и стикерите (9 %), както и облеклото (8 %). Продуктите за ежедневно лично ползване в дома, като продуктите за грижа за тялото, лекарствата, играчките и електроуредите за бита, възлизат на почти 37 % от общия брой задържани артикули. Китай е продължил да бъде източник номер едно на стоки, нарушаващи права върху интелектуална собственост. От Северна Македония са потеглили най-много фалшиви алкохолни напитки. Турция е била главният източник на други напитки, парфюми и козметика. Митниците на ЕС са засекли голям брой фалшифицирани часовници, мобилни телефони и аксесоари, мастилени касети и тонери, компактдискове и DVD дискове, етикети и стикери от Хонконг, Китай. Държавата — основен източник на компютърно оборудване, е Индия, на цигари — Камбоджа, а на опаковъчни материали — Босна и Херцеговина.", "date": "2019.09.19", "title": "Фалшиви стоки за 740 милиона евро са задържани от митниците на ЕС през 2018 г."}
{"url": "https://www.24chasa.bg/novini/article/7663857", "text": "Елиза Ферейра, предложена от Португалия за следващ еврокомисар, е проверявана за конфликт на интереси, потвърди днес говорител на Европейската комисия. Ферейра, както и останалите кандидати за еврокомисари, са изпълнили задължението си да внесат в Европейския парламент заявления за конфликт на интереси преди да бъдат изслушани. По думите на говорителя Ферейра е потърсила съдействието на правния отдел на ЕК по част от съдържанието на подаденото заявление, посочва БТА. Според съобщения в португалски медии има съмнения, че Ферейра е облагодетелствала финансово съпруга си, докато е била в управата на националната банка. Евродепутатът Мари Тусен написа в Туитър, че Ферейра е регистрирала автомобила си в България, за да избегне по-високи данъци. Ако бъде одобрена, Ферейра ще отговаря за средствата на ЕС за сближаване и регионално развитие. По-рано днес социалистите в ЕП настояха за промяна в разпределението и наименованията на отговорностите на бъдещите еврокомисари. Те отбелязаха и че съществуват противоречиви сведения за някои от предложените имена. Групата \"Обнови Европа\" настоя за изслушвания на бъдещите еврокомисари \"на равна нога\". Тази парламентарна група изрази особена чувствителност по въпросите за конфликта на интереси и почтеността.", "date": "2019.09.19", "title": "Португалският кандидат за еврокомисар е проверяван за конфликт на интереси"}
{"url": "https://www.24chasa.bg/novini/article/7662056", "text": "68-годишната Веска Хаджиева от пловдивското село Труд е удушила съпруга си Костадин с голи ръце, след като се скарали за нейните ключове. Това се посочва в обвинителния акт, който окръжната прокуратура внесе в съда. Счетоводителката ще отговаря пред закона за умишлено убийство. Престъплението е извършено на 13 януари т.г. вечерта в дома на семейството. Двамата били във влошени отношения след смъртта на единственото им дете. Пет години по-рано синът им издъхнал от инфаркт. Оттогава Веска и Костадин заживели в отделни стаи в двуетажната къща. Имали отделни санитарни възли и домакинства. На фаталната дата по обяд жената не можела да си намери връзката ключове и попитала Костадин не знае ли къде са. “Не съм ги виждал, търси си ги сама”, троснал се 73-годишният ѝ съпруг. По-късно пристигнали негови съседи и приятели и седнали да се черпят. Пред тях той споделил, че на следващия ден възнамерява да ходи в болница в Пловдив на изследвания. След няколко часа изпратил гостите и влязъл във външната баня да се изкъпе. Веска го последвала и отново го попитала за ключовете. Между двамата избухнал скандал, при който Костадин грабнал дървен налъм и посегнал с него да удари жена си, но тя успяла да се предпази. Мъжът го изтървал и счупил огледалото. Парчета от него се забили в крака му и го разкървавили. “Нещата са излезли извън контрол. Словесният спор прераснал в боричкане на пода на банята. Веска хванала Костадин за шията и започнала да го стиска силно, докато престанал да диша”, обясняват разследващите. С хавлиена кърпа жената забърсала банята, след което я сложила в найлонова торба и я изхвърлила в контейнера за смет заедно с налъмите. На 14 януари Хаджиева отишла на работа, без да сподели с никого за случилото се. Въпреки че била вече пенсионерка, помагала в счетоводството на пловдивски месокомбинат. Същия ден приятел на Костадин решил да го потърси в дома му, тъй като не отговарял на телефона си. Къщата, която се намира в северния край на селото, изглеждала пуста. Мъжът повикал отвън по име Костадин, но не получил отговор и влязъл. Входната врата била отключена, а в дома нямало никого. Човекът проверил в стаите, накрая надникнал и в банята. Костадин лежал гол и безжизнен на пода Пристигналият екип на Бърза помощ констатирал, че е мъртъв от часове. Първоначално лекарите сметнали, че става дума за нещастен случай. Външни белези от насилие по тялото липсвали. Аутопсията обаче направила изненадващо разкритие - счупване на щитовидния хрущял. “Подобна травма не може да бъде получена от падане, а единствено при стискане на шията. Смъртта не настъпва веднага, а минути по-късно”, посочват съдебни медици. След като се прибрала от работа, Веска била задържана. Тя била първият човек, върху когото паднали подозренията на криминалистите. На разпита рухнала и признала, че е убийцата. При разглеждане на мярката за неотклонение на Хаджиева в Пловдивския окръжен съд излязоха стряскащи подробности от семейния ѝ живот. Двамата били напълно отчуждени. Разминавали се с дни, без да си кажат една дума. Работели, за да не са вкъщи. Костадин разнасял с бус стоки от складове. “Той често я биел. Във въпросната вечер схватката между двамата е продължила дълго - падали са, ставали са, накрая се е стигнало до фаталния резултат”, описа служебният защитник на обвиняемата Петър Карачанов. По думите му, когато посетил Веска в следствения арест, жената била много объркана. Споделила му, че животът ѝ вече няма смисъл. Първо загубила сина си, а сега ще отговаря за убийство на мъжа си. В съда Веска не спря да трепери. “Прекарала съм три операции - на стомаха, хранопровода и под дясната плешка. Едната е онкологична. Искам намаление на мярката”, бяха единствените ѝ думи, но магистратите я оставиха в ареста с мотив, че е извършила тежко умишлено престъпление. За него се предвижда лишаване от свобода от 10 до 20 г. Утежняващо обстоятелство е, че Хаджиева се е опитвала да заличи следите си. Криминалистите не са открили окървавената кърпа там, където е посочила. “Как е възможно тази жена, която е шепа кокали, да удуши с голи ръце мъжа си? Толкова е слаба, че едвам душа носи. Костадин е по-едър от нея. Сигурно е бил пиян”, коментират в Труд. Местните са разделени. Според някои Веска трябва да си понесе наказанието, след като е убила човек. Други пък твърдят, че е била подложена на голям тормоз от мъжа си в продължение на години. Нагрубявал я и налитал да я бие. Всеки уикенд вдигал купони със свои приятели и жени от други населени места. Започвали от обяд и приключвали след полунощ. Някои от гостенките оставали да спят при него. Всичко това се случвало пред очите на жена му. “Навярно ѝ е дошло до гуша Въпрос на време е било да се случи нещо лошо. Когато Костадин е замахнал с налъма да я удари, целият яд, който е събирала срещу него, е избухнал като вулкан. Не е знаела какво прави”, разсъждават нейни съседи. Повечето не могат да повярват, че е способна да посегне на човешки живот. Описват я като кротка, търпелива и изстрадала жена. Смъртта на сина ѝ я съсипала. Спряла да се усмихва и да ходи на кафе с приятелки. След пенсионирането си отново се хванала да работи, за да се разсейва от тежки мисли. В Труд се носи слух, че Костадин е приписал къщата на любовница, а Веска е разбрала и се уплашила да не остане на улицата. “Къщата е на Хаджиев. Останала е от родителите му”, твърди кметът на селото Красимир Минков, който е шокиран. До убийството не е получавал сигнали от съседи за гуляи. Веска не се е оплаквала на кмета от тормоз. “Защо е мълчала? След като животът ѝ е бил ад, е трябвало да се разведе. Можела е и да съди Костадин за домашно насилие”, казват в Труд. Жители на селото възнамеряват да присъстват на процеса срещу Хаджиева, за да ѝ окажат подкрепа. Според тях не става въпрос за умишлено убийство, каквото е обвинението, а за престъпление, извършено в състояние на афект.", "date": "2019.09.19", "title": "След скандал за ключ счетоводителка удушила с голи ръце мъжа си, той я тормозел от години"}
{"url": "https://www.24chasa.bg/novini/article/7663872", "text": "Министрите от хърватското правителство дойдоха на днешното си заседание пеша, отбелязвайки по този начин Европейската седмица на мобилността, съобщава информационният сайт Индекс, цитиран от БТА. Министрите казаха, че движението е здравословно, а градът по този начин се разтоварва от задръстванията на улиците. Днес те са стигнали до сградата на правителството или пеша, или с градски транспорт. На въпрос на журналисти защото членовете на правителството не се движат по-често пеша или с градския транспорт, министърката на културата Нина Обулен-Коржинек посочи като причина многобройните задължения на министрите.", "date": "2019.09.19", "title": "Хърватски министри пристигнаха пеша на заседание на правителството"}
{"url": "https://www.24chasa.bg/novini/article/7663868", "text": "Еврокомисарят Мария Габриел, предложена за нов мандат, ще бъде изслушана в Европейския парламент на 30 септември, според график, официално оповестен днес от Европейската комисия. Габриел, която е предложена да отговаря за младежта и иновациите, ще бъде изслушана от евродепутати от парламентарните комисии по култура и образование, и по индустрия, изследвания и енергетика. Изслушването ще продължи три часа - от 19.30 ч. до 22.30 ч. българско време.", "date": "2019.09.19", "title": "Мария Габриел ще положи изпит пред ЕП на 30 септември"}
{"url": "https://www.24chasa.bg/novini/article/7663901", "text": "Продължават телефонните измами в Добричка област - става ясно от бюлетина на Областната дирекция на МВР. В сряда, около 22,30 ч., се тъжи 75-годишна жена от град Генерал Тошево. Тя се жалва, че около 18,30 ч.са е получила обаждане на домашния си телефон от непознат мъж, представящ се за служител на МВР. Чрез въвеждане в заблуждение, мнимият полицай, поисква съдействието й за залавяне на извършители на телефонни измами. Малко по-късно в района на ЖП гарата в град Генерал Тошево, жената оставя наличната си сума пари в размер на 5200 лева и златни накити с общо тегло 50 грама. Това е третият случай на регистрирана телефонна измама за последните 3 дни. Предишните два бяха в Добрич.", "date": "2019.09.19", "title": "Нов удар на телефонните измамници – в Ген. Тошево"}
{"url": "https://www.24chasa.bg/novini/article/7663911", "text": "Кръвта на 25-годишна жителка на Ню Йорк посиня след употребата на препарат срещу зъбобол, съобщава БГНЕС. Жената купила от местна аптека обезболяващо средство, съдържащо бензокаин. В стремежа си да потуши болката, тя изпила цялата опаковка преди сън. На сутринта се почувствала отпаднала и потърсила медицинска помощ. Когато взели кръв от пациентката за изследване, медиците били шокирани кръвта била тъмносиня на цвят. Кожата и ноктите на жената също били със син оттенък. Тестът показал, че нивото на кислород в кръвта е едва 67 % при норма от 95-100%. Ако не бъдат предприети спешни мерки, толкова ниски показатели може да доведат до смърт или необратими увреждания на мозъка. Лекарите поставили диагноза „метхемоглобинемия”, причина за която станало прекалено голямото количество обезболяващи с бензокаин. Пациентката в момента се лекува и се чувства по-добре. ", "date": "2019.09.19", "title": "Лекарство срещу зъбобол боядиса кръвта на американка в синьо"}
{"url": "https://www.24chasa.bg/novini/article/7663852", "text": "Нови зали за симулационно обучение на студенти по дентална медицина в Медицински университет – Варна бяха открити днес с водосвет за здраве и успех. Лентата прерязаха министърът на образованието и науката на Република България г-н Красимир Вълчев, ректорът на МУ-Варна проф. д-р Красимир Иванов и кметът на град Варна г-н Иван Портних. Инвестицията във високотехнологичните симулатори и оборудване, осигурено от МУ-Варна за обучението на студентите по дентална медицина е над 3 милиона лв. Проф. Иванов се обърна към присъстващите с думите: „Присъстваме на третия голям етап от развитието на Факултета по дентална медицина. Първият бе построяването на сградата на Факултета, вторият- изграждането на единствения в страната Медико-дентален център, а третият етап е откриването на най-новите зали за симулационно обучение.“ „Република България се е доверила на МУ-Варна още с акредитирането на направление „Дентална медицина“. Университетът много бързо се утвърди като център за обучение по дентална медицина. Днес можем да кажем, че университетът е напълно конкурентен с много добрата си база. На всички желая да ползвате с удовлетворение новите придобивки, а на университета желая сили за още повече развитие.“- сподели г-н Красимир Вълчев. Кметът на град Варна г-н Иван Портних каза при откриването: „Убеден съм, че не само Варна, а цяла България се гордее с постиженията на МУ-Варна и доказателство за постигнатото, освен материалната база, която всеки сам може да види и оцени, е и броят на чуждестранните студенти, който ежегодно нараства. Благодаря на проф. Иванов и цялото академично ръководство за доброто партньорство и сътрудничество. Община Варна предостави за управление Очна болница на университета и съм убеден, че съвсем скоро тя ще придобие същите вид, работна атмосфера и ниво на оборудване, на което да се учат студентите. В лицето на Общината винаги ще имате един активен партньор. Желая успех!“ Официални гости на откриването бяха още областният управител на Област Варна г-н Стоян Пасев и Председателят на Управителния съвет на Български зъболекарски съюз д-р Николай Шарков, както и представители на общински и болнични структури и медии. Новите зали са оборудвани с 50 модерни дентални симулатора, произведени от водещ световноизвестен немски производител. Симулаторите предлагат големи възможности за съвременно предклинично обучение на студенти и специализанти по дентална медицина в пълен капацитет в областта на по-голяма част от клиничните дентални специалности: протетична дентална медицина, детска дентална медицина, оперативно зъболечение и ендодонтия, пародонтология, дентална имплантология и орална хирургия. С помощтта на симулаторите студентите по дентална медицина от началните курсове ще имат възможност да овладеят основни манипулации от изброените специалности в обстановка възможно най-близка до реалната клинична работа, при това със съвременни периферни устройства от най-висок клас. Новооборудваните симулационни зали са единствени по рода си, както у нас, така и в целия регион. Освен със симулационни юнити, залите са оборудвани със система за модерно дигитално обучение. С помощтта на САD - система се контролира и оценява работата на всеки студент, който има възможност на работното си място да изследва и коригира работата си с помощта на триизмерен образи, получени след сканиране на работните му модели. Залите са оборудвани и с интраорални дигитални сканери, с което студентите още в предклиничното си обучение ще бъдат обучени в методите на дигиталната дентална медицина. Симулационните зали разполагат със система за аудиовизуална връзка в реално време с преподавателите провеждащи обучението, без да е необходимо да напуснат работното си място. Новата придобивка в материалната база на Факултета по дентална медицина дава възможност за концептуални промени в обучението по дентална медицина и модернизирането му до нивото демонстрирано от водещите университети в света. Залите ще бъдат използвани и за провеждане на обучение от програмата на следдипломното обучение на лекарите по дентална медицина.", "date": "2019.09.19", "title": "МУ-Варна откри модерни зали за симулационно обучение по дентална медицина"}
{"url": "https://www.24chasa.bg/novini/article/7663928", "text": "Доналд Тръмп е президент с малко идеологически задръжки, но систематично демонстрира страховете си от евентуално въвличане на страната във военни ангажименти зад граница. Това негово виждане се основава на убеждението му, че войни на места като Виетнам, Афганистан и Ирак изтощават ресурсите на Америка у дома, както и репутацията й в чужбина. Въпреки че говори като хардлайнер за американската военна мощ, Тръмп като цяло държи САЩ настрана от международни конфликти. Тази динамична ситуация се оказа във фокуса на вниманието тази седмица, когато неговата администрация все по-настойчиво обвинява Иран, че е пряко отговорен за разрушителната атака срещу саудитски петролни инсталации. Въпреки ескалацията на напрежението, подхранвана отчасти от собствената риторика на Тръмп, президентът демонстрира колебание, връщайки се отново към предизборното си обещание да избягва военни конфликти. Говорейки пред репортери в Лос Анджелис в сряда, Тръмп видя \" ярък знак за сила\" в това, че не е отишъл по-далече в противопоставянето срещу Иран от налагането на нови санкции. \"Какво ни донесе нахлуването в Ирак?\", попита президентът, и добави, че войните \"е много лесно да бъдат започнати\". Що се отнася до Иран, отбеляза той, \"ако се налага да предприемем нещо, ще го направим без колебание\". Неохотата на президента да бъде въвлечен в пълномащабна военна интервенция предхожда отдавна сегашната ситуация в Близкия изток. Извън нареждането му за два ракетни удара в Сирия и свалянето на ирански дрон по-рано тази година, Тръмп държи пръстите си далече от спусъка. Но той използва телефона си да пуска хапливи туитове: от заплаха да унищожи Северна Корея до предупреждение срещу Иран (през последните дни), че американските въоръжени сили са \"с ръка на спусъка\". \"Той е противоположност на Теди Рузвелт (президента Теодор Рузвелт - б.р.): Той крачи шумно и носи клонка, - казва Тим О'Брайън, биограф на Тръмп. - Той иска да вилнее, да изглежда страшен, и да преодолява неувереността си, иска да бъде в центъра на вниманието. Но след твърдия му тон не следват силни военни мерки. В крайна сметка наклонностите му са по-скоро на гълъб, отколкото на ястреб.\" Четиринайсет месеца преди избирателите да решат дали да го преизберат, Тръмп все повече си спомня за обещанията си от кампанията през 2016 г. - от ангажимента му за рекорден икономически ръст до неговото обещание да върне американските войници у дома. За Тръмп, който се кандидатира за президент с двойствени обещания да прекрати участието във военни ангажименти зад граница и да окаже нов натиск върху Иран, последната провокация на Техеран е главоблъсканица. Противоречащите послания, които администрацията отвреме-навреме изпраща, са отражение на вътрешните разногласия в нея и дори на собствените колебания на президента. \"Вижте, аз не се стремя да вляза в нов конфликт, - каза Тръмп в понеделник, - но понякога това се налага.\" Тръмп помни примера с войната в Ирак, която той за кратко поддържаше, преди да стане един от най-яростните й критици. По-късно Тръмп използва този конфликт за язвителни нападки срещу политическите си съперници Джордж Буш и Джон Болтън, който неотдавна бе уволнен като негов съветник по националната сигурност. Когато той и Болтън се оказваха в несъгласие, което се случваше често, твърдят хора от екипа на президента, Тръмп винаги припомняше злъчно на Болтън ролята му на поддръжник на инвазията от 2003 г. Тръмп вероятно ще получава почти същите съвети от заместилия Болтън, Робърт O'Брайън. Приближени казаха, че бившия помощник на Болтън е на сходна позиция по редица въпроси с бившия съветник по националната сигурност, но се очаква да възприеме по-мек подход в съветите си към президента. След атаката срещу Саудитска Арабия държавният секретар Майк Помпейо директно обвини Иран за \"безпрецедентната атака срещу световните енергийни доставки\". Но той не показа доказателства и Тръмп съзнателно избягна ясно заключение по въпроса, очевидно смятайки, че изпращането на противоречиви послания притъпява вниманието на Техеран, като в същото време позволява на президента да запази опциите си за преговори. Такова мнение изразиха двама души, запознати с разговорите, говорейки при условие за анонимност, защото не са оторизирани да ги дискутират публично. \"Президентът е предпазлив, - каза заместник-прессекретарят на Белия дом Хоган Гидли, - защото ако днес той удари гонга, че Иран е злосторникът, без да представи доказателства пред американския народ, неизбежно всеки ще казва, че той е военноподпалвач. Истината е, че президентът гледа много трезво на тази атака\" (срещу Саудитска Арабия). Този подход крие рискове: твърде подстрекателски език може да доведе до (военен) удар, а пък отказ от реагиране може да окуражи един безотговорен режим отново да \"постави на изпитание\" Тръмп. \"Рискът е, че такава риторика може да заживее свой собствен живот, но ако ти така и не предприемеш ответни действия, някои хора ще се опитат да се възползват, - каза Джулиън Зелизър, историк на американските президенти в Принстънския университет.- Това поражда напрежение: ще тръгнат ли други страни да \"хапят\" и да отвръщат? Това е много хаотичен подход към външната политика.\" Тръмп никога не е служил във въоръжените сили и е получил многократни отлагания на призиви (за военна служба), за да избегне изпращане във Виетнам. По-късно той бе яростен противник на войната, не защото беше пацифист, а защото смяташе, че САЩ изглеждат слаби, затъвайки в азиатското блато. \"Виетнам беше бедствие, - каза Тръмп в интервю през 1999 г. - Той беше твърде далече (от САЩ) и не ни засягаше по никакъв начин. Мисля, че ако (решим да се намесим някъде), трябва да играем за победа. А ние не отидохме, за да победим. Мисля, че Виетнам можеше да бъде подходящо място, от което да стоим настрана.\" По време на предизборната си кампания през 2016 г. Тръмп често заклеймяваше \"безкрайните войни\" и се заричаше да не бъде въвличан в подобни изтощителни конфликти. През онзи октомври Тръмп каза по адрес на вашингтонския политически елит: \"Те ни въвлякоха във войни зад граница. Те ни донесоха по-малко сигурност. И това са войни, които те никога не печелят; ние не печелим.\" (БТА)", "date": "2019.09.19", "title": "Въпреки че Тръмп говори за военната мощ на САЩ, стои настрана от международни конфликти"}
{"url": "https://www.24chasa.bg/novini/article/7663539", "text": "28-годишен мъж е пострадал при катастрофа в село Гълъбово. Това съобщиха за „ “ от Областната дирекция на МВР. Сигналът за пътния инцидент е получен към 19.00 часа снощи в сектор „Пътна полиция“. По първоначални данни лек автомобил „Фиат“ с 28-годишен водач блъснал насрещно движещия се лек автомобил „Мерцедес“, управляван от 42-годишен мъж. След преглед в болница за домашно лечение е освободен по-младият участник в произшествието. По случая е взето административно отношение.", "date": "2019.09.19", "title": "28-годишен пострада при челна катастрофа в Пловдивско"}
{"url": "https://www.24chasa.bg/novini/article/7663544", "text": "Агенцията по заетостта започва нова кампания, с която ще информира работодатели, обучаващи организации, безработни и заети за възможностите за обучения за професионална квалификация и ключови компетентности. Това съобщиха от пресцентъра на Агенцията. Информационните дни под наслов \"Обучения за Вас\" ще се състоят в периода 24-30 септември 2019 г. в Благоевград, Пловдив, Ловеч, Хасково, Варна, Русе, Бургас, София и Монтана по предварително изготвен график. Част от разясненията, предвидени за работодатели, ще бъдат свързани с преференциите, които те могат да ползват, за да подготвят търсените от тях квалифицирани работници и специалисти. Ще им бъдат представени възможностите за обучение преди назначаване на безработни, както и за паралелно обучение по време на работа чрез дуалната форма или схемата \"Младежка заетост\" на Оперативна програма \"Развитие на човешките ресурси\" (ОПРЧР). Ще бъдат дискутирани също обученията по ключови компетентности на работещите в микро- и малки предприятия, както и обученията срещу ваучери, които се провеждат по ОПРЧР, включително и за желаещите заети лица. За обучаващите организации, освен темите за видовете финансирани от Агенцията по заетостта обучения, ще бъде полезна и информацията за целите и обхвата на контролната дейност, която екипите на Агенцията извършват във връзка с обученията. Предвид възможността работодателите сами да избират обучаващата организация, която да направи заявени от тях обучения, информационните дни ще бъдат и възможност двете страни да установят контакт и обменят намеренията си за бъдеща съвместна дейност, се посочва в съобщението. Безработните и заетите ще бъдат консултирани за всички възможности за обучения, организирани от Агенцията по заетостта. Успоредно с това те ще могат да заявят пряко интереса си от включване в обучение както пред присъстващите работодатели или обучаващи организации, така и пред екипите на бюрата по труда. Освен експерти на Агенцията по заетостта, в информационните срещи ще участват и служители на Държавно предприятие \"Българо-германски център за обучение\", което прави обучения в пет клона в страната. Те ще консултират както безработните, така и представителите на бизнеса, заинтересовани от обучения на заети за наставници, дуални и други обучения по заявка на работодател. Първото събитие ще се състои в Благоевград на 24 септември (вторник) от 10. 00 ч. в залата на хотел \"Граф Монте Кристо\" (ул. \"Света гора\" 1). Пълният график за информационните дни ще бъде публикуван в следващите дни в рубриката \"На фокус\" на официалния сайт на Агенцията по заетостта", "date": "2019.09.19", "title": "Започва нова информационна кампания за обучения за професионална квалификация"}
{"url": "https://www.24chasa.bg/novini/article/7663555", "text": "САЩ не са готови за „хибридна“ война с Русия и във връзка с това имат намерение да коригират плановете за развитие на военното и други ведомства, заяви министърът на отбраната на страната Марк Еспер, цитиран от РИА Новости. „Недиректната война“ или „войната с представителство“ е конфликт, зад чиито непосредствени участници седят по-големи играчи. Примери за такива войни са Корейската и първия етап на Виетнамската, предаде  . Изказвайки се на конференция на военновъздушните сили на САЩ, министърът изрази мнение, че Русия през последните години ефективно демонстрира провеждането на „косвени, хибридни бойни и военни операции в сивата зона“. Като пример той посочи събитията в Крим и Украйна, без да уточнява какво има предвид. Киев и редица западни държави смятат, че Русия се намесва в делата на Украйна и е страна в конфликта в Донбас. Русия отрича това и нарича подобни твърдения недопустими. Москва многократно е заявявала, че не е страна в вътрешноукраинския конфликт и не участва в събитията на югоизток, не подкрепя милиции и не изпраща войски в Донбас, а се интересува от това, Украйна да преодолее политическата и икономическата криза, отбелязва руската агенция. „Това говори, че те (Русия) знаят, че не искат и не могат да ни противостоят в конвенционална война и затова търсят други начин, за да ни предизвикват, да водят стратегическо съперничество на по-ниско ниво от директния въоръжен конфликт“, заяви Еспер. „Това е нова форма на бойни действия. Имам предвид. Искам да кажа, че в много отношения тук сме най-слабо подготвени и че трябва да сме готови за това. Ето защо сега изучаваме как се готвят нашите планове за провеждане на кампаниите на различни театри (на военните действия) и се опитваме да излезем на ниво на стратегическо съперничество по-ниско от това равнище“, обясни министърът. Той подчерта, че това се отнася не само за военните, но и за други ведомства на САЩ, които трябва „да променят тази стратегическа ситуация, като провеждат информационни кампании и други“. „Добри сме във военните операции, но когато се окажем в тази сива зона, когато излезем от конвенционалния конфликт, това се превръща в изпитание за нас“, резюмира Еспер.", "date": "2019.09.19", "title": "Министърът на отбраната на САЩ: Америка не е готова за хибридна война с Русия"}
{"url": "https://www.24chasa.bg/novini/article/7663545", "text": "Руската Генерална прокуратура отправи до Московския градски съд искане да промени мярката за неотклонение на актьора Павел Устинов, обжалвал присъда от 3,5 години затвор за използване на сила срещу полицай, и той да бъде освободен срещу подписка до разглеждане на делото от апелативен съд. Това съобщи за ТАСС прессекретарят на съда Уляна Сололова, предаде агенцията, цитирана от БТА. Прокуратурата обжалва мярката за неотклонение по молба на защитата, съобщи адвокатът на Устинов Анатолий Кучерена. Съдът ще заседава по този повод утре, добави той. Това бе потвърдено и от съдебните власти. Съответно Устинов може да излезе на свобода още тази седмица, коментира Ройтерс. Московски магистрати осъдиха Устинов в понеделник по обвинение в насилие срещу спецполицай, опасно за здравето на последния, който е с изкълчено рамо. Инцидентът стана по време на протести в Москва срещу отказа на властите да регистрират кандидатурите на опозиционни дейци за местните избори. Устинов заяви, че не е виновен и се е намирал на мястото на протеста случайно. Онлайн петиция в подкрепа на актьора събра над 100 хиляди подписа. Близо 200 души, сред които дейци от сферата на музиката и киното, се събраха вчера в Москва пред сградата на президентската администрация, за да протестират срещу тежките присъди, издадени през последните седмици срещу протестни активисти. По-рано шестима души бяха осъдени на между две и четири години затвор за насилие срещу органите на реда по време на демонстрации с призив за свободни избори в руската столица. Мнозина активисти нарекоха обвиненията скалъпени.", "date": "2019.09.19", "title": "Руски съд може да освободи срещу подписка актьора, осъден за насилие срещу полицай"}
{"url": "https://www.24chasa.bg/novini/article/7663535", "text": "16-годишната Татяна Иванова от Добрич взе участие в Advanced Space Academy към Космическия лагер на NASA в Хънтсвил, Алабама. Това е първият учебен космически лагер в света. След него се нарежда Space Camp Turkey в Измир, който младата девойка посети миналата година и се завърна с медал за лидерство, съобщава  . Татяна Иванова, заедно с нейния отбор, са участвали в три мисии като последната е била до Марс и е продължила 3 часа. Отборът на Татяна \"Team Isidis\" се е преборил за купата на командирите, а тя е била удостоена с наградата \"Крилата на академията\", която се връчва само на най-изявилите се лагерници. Преди година репортерът на Bulgaria ON AIR Благой Цицелков ни срещна с това момиче, което обеща да стане първата българска космонавтка. Татяна има няколко тетрадки със стъпки, през които трябва да премине, за да осъществи мечтата си. Една от целите на 16-годишното момиче от Добрич е да лети до Марс през 2033 година. Участието ѝ в Space Camp в Турция и САЩ е доказало, че българите има какво да дадат за космическото развитие на света. По време на космическата си седмица в Алабама Татяна отново преминава през редица изпитания и нови знания. За да стигне до обучителния център по модел на НАСА тя търси и получава помощ от десетки добри хора. В САЩ пък не били чували за страната ни, но Татяна от Добрич им разказала... Заедно с другите деца от Центъра за творечско обучение, Татяна планира среща с държавните мъже, за да ги убеди, че страната ни трябва да бъде част от Европейската космическа агенция.", "date": "2019.09.19", "title": "16-годишно момиче от Добрич с шанс да е първата българска космонавтка"}
{"url": "https://www.24chasa.bg/novini/article/7663562", "text": "Четвъртък е последният, трети ден на делото срещу премиера Борис Джонсън дали е действал законно, когато е спрял дейността на парламента за 5 седмици преди решителната дата за Брекзит на 31 октомври, предава Reuters. Ако министър-председателят загуби, той ще бъде принуден да свика парламента по-рано от предвиденото, като даде допълнително време на депутатите да дебатират плановете му за излизане на Обединеното кралство от Европейския съюз на 31 октомври, с или без сделка, предаде \" \". Решението на съда обаче се очаква в следващите дни, като 11-членния съдийски състав не е дал никакви сигнали колко дълго ще му трябва, за да отсъди по случая. Процеса във Върховния съд бе предизвикан от решението на Джонсън да поиска от кралица Елизабет II да пророгира, или да спре дейността, на парламента от 10 септември до 14 октомври на основание, че се нуждае от това време, за да подготви новия дневен ред на Камарата на общините. Опонентите на премиера твърдят, че истинската причина за това е била да се предотврати съпротивата на парламентаристите срещу стратегията му за Брекзит и съответно, че той е заблудил суверена със своя съвет.", "date": "2019.09.19", "title": "Завършва делото срещу Джонсън за разпускането на парламента"}
{"url": "https://www.24chasa.bg/novini/article/7663598", "text": "През предстоящите три почивни дни, цивилен полицейски автомобил ще патрулира по главния път за ГКПП \"Маказа\", като ще следи за шофьори с рисково поведение. Това каза пред журналисти директорът на ОД на МВР в Кърджали старши комисар Атанас Илков, предаде БТА. Той разясни, че след установяване на нарушение, служителите от цивилния автомобил ще сигнализират и предават съответния водач на екипите на най-близките дежурящи патрулни коли. Засиленото полицейско присъствие на територията на област Кърджали, основно по главните пътни артерии, ще започне от 20 септември. По главния път за граничния пункт с Гърция, най-много автомобили с технически средства за скорост ще има на 23 септември, когато се очаква най-засилен трафик, каза още старши комисар Илков. Той допълни, че статистиката на броя на тежките пътни произшествия в региона за последните два месеца е една от причините, след празниците да бъдат реализирани мащабни полицейски операции с превантивен и възпитателен ефект срещу неразумните водачи. Отчетено бе, че от началото на август в област Кърджали са станали 36 тежки пътни произшествия с трима загинали и 51 ранени. За сравнение, за същия период на 2018 г. броят на тежките катастрофи е бил 25, с един загинал и 37 ранени.", "date": "2019.09.19", "title": "Цивилен полицейски автомобил ще следи за нарушения по пътя за ГКПП \"Маказа\""}
{"url": "https://www.24chasa.bg/novini/article/7663561", "text": "\"Потресени сме от разминаването на версиите за спирането на радиото\", каза Николай Петров, зам-председател на редколегията на \"Хоризонт\". Даниела Късовска твърди, че е оказван натиск върху нея и е имало заплахи върху нея и доскорошния шеф за свалянето на Силвия Великова, каза той. Според него е нарушена редакционната им независимост със заповедта за сваляне на Великова от ефир. Силвия Великова разказа предисторията на свалянето си от ефир. \"По график аз трябваше да водя предаване в петък и да съм редактор предишния ден. Но някакви хора бяха решили аз да имам други ангажименти на 12.09. Малко след представянето на новия шеф ме извикаха и ми казаха: \"Предаването ти го поема друг колега, събитието - еди-кой си (умишлено не споменавам имена), а ти заминаваш за Стара Загора. После ми благодари за съвместната работа. Когато го попитах: Разделяме ли се? Той отговори, като само каза, че благодари. По-късно на имейла си тя получава заповед за свалянето си от ефир\", разказа тя. \"Оттук нататък остават въпросите защо се наложи да ме върне премиерът и какво означава изречението \"Или тя, или радиото\", което каза Ивайло Савов днес\", обясни Великова.  Великова разказа пред СЕМ, че генералният директор Светослав Костов я поканил на разговор в Борисовата градина. Казал ѝ, че над него има силен натиск и е заплашен, че ако не отстрани нея от микрофона, децата му ще гладуват и няма да може да си намери работа. \"Обадиха ми се четирима души\", казал Костов. Трябвало да избира дали да изпълни нареждането или да подаде оставка. Добавил, че в противен случай ще пострада и радиото - ще бъде намален бюджетът и ще бъде обединено с БНТ. Даниела Късовска,зам-главен редактор в оставка на \"Хоризонт\": Веднага след планьорката, на която Николай Кръстев бе представен за директор на \"Хоризонт\",  той дойде при мен и поиска графиците за месеца и задраска името на Силвия от тях и каза: Тя няма да води! След това направи същото с графиците за ресори и каза: Тя вече няма да е в ресор \"Правосъдие\" и остави само другите двама в ресора, макар Силвия да бе първият човек в този ресор. Смятам, че отговорността за това е не само на генералния директор, а и на УС, каза тя. \"Малко силно е да кажем, че това е голямата криза на БНР\", уточни Великова. През 1996 г бяха уволнявани колеги, но тогава политическата обстановка бе такава. Аз не бях уволнена, явно целта бе да си тръгна сама. Аз съм категорична, че без оставката на ген. директор Светослав Костов и управителния съвет, няма да се оправят нещата. Казвам го в качеството си на зам-редактор на програма \"Хоризонт\", заяви Късовска. \"В никакъв случай не се чувствам като човек на Бойко Борисов. Радвам се, че той самият разказа за този разговор. Но по-лошото е, че директорът на БНР веднъж се е поддал на натиск, за да ме свали от ефир и втори път, за да ме върне\", каза Силвия Великова и уточни, че дори била критична към властта. Тя припомни, че през 2004 г също е бил сменян ресорът й. \"През 2004 г ми казаха, че ми отнемат ресор \"Президентство\", защото Първанов не харесвал какво питам. Не знам дали е било така, но тогава ми дадоха ресор \"Правосъдие\", обясни Великова.  \"Няма как да бъде спряна цялата програма на радиото и никъде да не се чува без знанието на директора\", каза Даниела Късовска. \"Това съобщение бе четено в новините, но започна късно да се съобщава. Колегите попитаха дали да идват на работа, а директорът каза да дойдат\", уточни тя. \"Лъжа е, че г-н Костов е уморен и не може да се справи с работата като директор на \"Хоризонт\", защото е готова цяла програма на радиото за изборите и това е резултат от работата на г-н Костов. Аз виждам връзка между свалянето на Силвия и премахването на г-н Костов\", категорична е Късовска. \"Тази сутрин ми звънна в 9.00 ч генералният директор и ми предложи да бъда в комисията по подбор за нов директор, което е цинично\", каза Силвия Великова. \"Защо, ако аз в понеделник съм призовавала хората да отидат на протест срещу Гешев, не бях санкционирана във вторник, когато се отчитаме за понеделник?\", попита реторично Великова по повод аргумента, че е свалена заради това. \"Борисов ми каза: Много съм ядосан за това, аз нямам нищо общо!\" и звучеше ядосан. Когато в разговора с Светослав Костов в Борисовата градина го попитах дали да звънна на Бойко Борисов (защото ми има телефона и вдига на журналисти), Костов ми каза: Не, няма смисъл, натискът не идва от там!\"", "date": "2019.09.19", "title": "Силвия Великова пред СЕМ: Получих заповедта за отстраняването си по имейл (Обновена)"}
{"url": "https://www.24chasa.bg/novini/article/7663608", "text": "Вицепремиерът и министър на външните работи Екатерина Захариева откри в Националната художествена академия изложба, посветена на 140-ата годишнина на МВнР. В експозицията под наслов \"Дипломация и изкуство\" са включени 22 картини от колекцията на министерството. Захариева благодари на НХА, с която имат добро сътрудничество. Тя посочи, че професор от Академията е създал и логото за 140 години Българска дипломатическа служба. Захариева коментира, че днешното събитие е може би най-любимото й в целия календар за годината, защото показва връзката между дипломацията и изкуството през тези 140 години. Показани са картини на автори от различни поколения, картини, които са от посолства, а две от картините са от кабинета на министъра. Поради изключително богатия художествен фонд на МВнР, поздравявам авторите за много добрия подбор, посочи министър Захариева, като добави, че в експозицията са картини на двама бивши ректори на НХА, има съвременно изкуство, а най-старата картина е от 1913 година. Представени са също проекти на банкноти и на монети, държавни отличия като \"Мадарски конник\", създаден по модел на Дечко Узунов, посочи Захариева. Тя изрази надежда много хора да посетят експозицията. Сред произведенията са творби на Петър Морозов, Бенчо Обрешков, Златю Бояджиев, Пенчо Балкански, Дечко Узунов, Димитър Казаков, Димитър Киров, Светлин Русев, \"пътували\" из дипломатическите ни представителства в Европа. В сбирката може да бъде видяна и картината на Иван Кирков \"Париж\", която украсява кабинета на министъра на външните работи. 140-годишната история на дипломатическата институция е разказана и чрез архивни фотографии на сградите, в които през годините се е помещавало МВнР. Представени са здания на български задгранични мисии, както и художниците, работили за тяхното оформление. Акцент в изложбата е историята на първите ордени след 1878 г. - сред експонатите са укази на Княз Александър Първи за награждаване с орден \"Св. Александър\", най-високият орден на Третото българско царство - \"Св. Равноапостоли Кирил и Методий\", с който е удостоен и Иван Вазов. Изложени са и две съвременни български отличия за награждаване на чуждестранни дипломати и държавници за развитието на двустранните връзки - \"Мадарски конник\" и \"Орденът на Розата\". В експозицията могат да се видят още проектите на български художници за дизайна на българските банкноти и монети, поръчвани от Българската народна банка през годините. Художествената колекция на МВнР наброява над 3000 произведения и е една от най-оригиналните художествени сбирки, собственост на българските държавни институции. Творбите са отделяни от фондовете на българските художествени галерии, избирани са от общи изложби или са дарявани от авторите.", "date": "2019.09.19", "title": "Захариева откри изложбата \"Дипломация и изкуство\" с картини от колекцията на МВнР (Снимки)"}
{"url": "https://www.24chasa.bg/novini/article/7663609", "text": "Най-натовареният ден за цялата година за пожарникарите е бил вчера, когато са гасени 409 пожара. Това каза днес във Варна директорът ГД \"Пожарна безопасност и защита на населението\" главен комисар Николай Николов, който присъства на ежегодното съвместно учебно занятие за търсене и спасяване при авиационно произшествие, което се проведе на плажа в район \"Аспарухово\" в крайморския град. Според него дъждът от снощи и тази сутрин е дал възможност на пожарникарите \"да глътнат\" малко въздух, предаде БТА. Той поздрави колегите си, които по думите му са издържали повече от 30 дни на терен, включително и във високите части на Рила. Николов коментира, че високопланинските пожари се гасят много трудно. Той изказа благодарност и на ВВС, които със свой хеликоптер са го локализирали бързо и в момента обстановката е напълно спокойна. Николов коментира, че по принцип за цялата страна е въведено извънредно дежурство. Той обясни, че хората, които са на дежурство са извън пожарните служби, по-близо до най-рисковите места, а почиващите са по домовете си в готовност веднага да се намесят. За разразилия се вчера в района на село Каменар във Варна пожар Николов каза, че реакцията е била изключително бърза. Благодарение на нея пожарът е обхванал не повече от 60 декара борова гора и няма пострадали хора. До преди една седмица в 126 случая на пожари в страната са участвали доброволци при гасенето, каза още Николов. По думите му разполагаме с 3115 доброволеца, които са преминали обучение, и са готови за работа с пожарникарите. Един пожарникар струва на държавата по 40 000 лв. на година. Това каза във Варна директорът на ГД „Пожарна безопасност и защита на населението“ главен комисар Николай Николов, предаде  . Гл. ком. Николов посочи, че ако се извоюва нужният бюджет, няма да е никакъв проблем МВР да проведе конкурс за назначаване на нови служители в пожарната, които да се включат в структурите ѝ по места. По този начин ще се реши и проблемът с недостигът на кадри, като на места броят им е силно ограничен. Комисар Николов добави, че към момента не е решен и проблемът с т. нар. трима души в екип, които са в най-малките служби. Поради това се налага и служителите в най-малките населени места да бъдат по домовете си на повикване в случай на нужда.", "date": "2019.09.19", "title": "Николай Николов: Един пожарникар струва на държавата по 40 000 лв. на година"}
{"url": "https://www.24chasa.bg/novini/article/7663611", "text": "Трима мъже получиха нова възможност да живеят след като близките на 43-годишен мъж, изпаднал в мозъчна смърт, взеха хуманното решение да дарят органите му, съобщиха от агенция \"Медицински надзор\". Мъжът е от Силистра, а за транспортиране на органите вчера лекарски екип летя с военнотранспортния самолет до Варна, откъдето с линейка стигна до Силистра. Така бе реализирана успешно и 12-та донорска ситуация у нас за тази година. Бъбреците са трансплантирани на двама 47-годишни мъже в Университетската болница „Лозенец\", а екипът на ВМА присади черен дроб на 36-годишен мъж в крайна фаза на чернодробно заболяване. Екипът на Изпълнителна агенция „Медицински надзор“, който организира и координира донорската ситуация с подкрепата на Министерство на здравеопазването изказва своите съболезнования към близките на донора. Изразяваме благодарност към екипите на ЦСМП – Варна, ЦСМП – София, УБ „Лозенец“, ВМА – София ГД „Национална полиция“ – МВР и ВВС – Министерство на отбраната.", "date": "2019.09.19", "title": "43-годишен мъж стана донор и спаси три живота (Снимки)"}
{"url": "https://www.24chasa.bg/novini/article/7663618", "text": "33-годишен българин е обвинен, че се опитал да удуши бебето си в Саут Ярмут, Масачузетс (градче в Кейп код), пише  . Димитър Даскалов пледира невинен във вторник в съда в Барнстабъл каунти. Според прокуратурата обаче има видео запис, който разкрива българина в опит да удуши едногодишното. Според полицейския доклад видеото показва как Даскалов сменял памперса на бебето на дивана, но то плачело. В един момент той спрял да сменя памперса и насочил юмрука си към лявата буза и гърди на бебето, принуждавайки главата на бебето да се изкриви на ляво, а тялото му да се мушне между възглавниците на дивана. След това Даскалов хванал бебето за врата с дясната си ръка и го държал над главата си. Докато държал бебето във въздуха, на видеото изглежда, че Даскалов държал десния си показалец под брадата и във врата на бебето. След това той свалил детето на дивана. “Очите на детето изглеждат затворени, то реве и се опитва да си поеме въздух”, пише в доклада. След като сменя памперса Даскалов продължава с грубите действия спрямо бебето преди да излезе извън кадър. Полицията арестувала Даскалов миналия четвъртък след като жена му се събудила от рева на невръстното дете. Тя намерила бебето със синини по ръката. Според нея той хвърлил детско камионче по нея и я порязал, пише в доклада от ареста. Даскалов продължил да я блъска и бута. Жената е бременна с второ дете от българина, според майката на Даскалов. Съдът определи гаранция от 750 долара за Даскалов. Следващото му изслушване в съда е на 10 октомври. Българинът също така няма право да приближава детето, съпругата си или дома където живеят.", "date": "2019.09.19", "title": "Българин обвинен, че опитал да удуши бебето си в Масачузетс"}
{"url": "https://www.24chasa.bg/novini/article/7663648", "text": "Това съобщи днес кметът Йорданка Фандъкова, която посети реновираната клиника по обща хирургия в Първа градска болница, за която е закупена нова ендоскопска апаратура за диагностични и терапевтични процедури. Столичната община инвестира средно годишно между 8 и 9 млн. лв. за подкрепа на общинските болници за дейности, които не се финансират от НЗОК, посочи столичният кмет. Тя информира, че в Първа градска болница само тази година общината е инвестирала над 600 хил.лв. Успяхме да направим така, че нашите болници да станат конкурентни. Първа градска стана и първата общинска университетска болница, която позволява специалистите да се хабилитират, подчерта кметът Фандъкова. По думите й в общинското здравеопазване е налице голяма промяна. През първите години на управление в общината ни се налагаше да спасяваме общинските болници от фалит и от приватизация. Подкрепихме ги, намерихме за тях добри мениджърски екипи и постепенно изчистваме задълженията им, каза Фандъкова. Тя подчерта, че общината инвестира във всички общински болници и ДКЦ-та. Кметът Фандъкова представи второто ново лице, след арх. Ивайло Петков, в листата на общинските съветници на ГЕРБ за предстоящите избори. Това е кардиологът, проф. Иво Петров, медицински директор и началник на клиника по кардиология и ангиология към частен сърдечно-съдов център в София, специализирал инвазивна кардиология и радиология в Аржентина. Проф. Петров каза, че като общински съветник ще работи за въвеждането на електронното здравеопазване. Моя мечта е електронната лична здравна карта. Смятам, че с усилията на общината и подкрепата на институциите, въвеждането й може да бъде постигнато, посочи проф. Петров.", "date": "2019.09.19", "title": "За 4 години Столична община е инвестирала 55 милиона лева в здравеопазване"}
{"url": "https://www.24chasa.bg/novini/article/7663650", "text": "Да се трепеш с години в Австрия и да си лишен от помощ, защото не знаеш достатъчно немски - тази мярка създава усещане за несправедливост у стотици чужденци и те все по-малко се чувстват добре дошли в страната. \"Работила съм много, почиствала съм къде ли не\", спомня си с горчивина бивша чистачка. Изискването откъсва от нейния доход почти 150 евро жилищна помощ - над половината наем за апартамента й в Линц, на 180 км от Виена. Сръбкинята, пожелала анонимност, сподели пред АФП, че след 24 години работа в страната не е успяла да представи сертификат за езиково ниво, изискван вече от властите в провинция Горна Австрия, за да отпускат тези пари. \"Няма как да ходя на курсове по немски, лесно се уморявам и не мога да се концентрирам\", обяснява 63-годишната бивша служителка, която вече е с призната инвалидност, лекува се от ред заболявания и не работи. Жената смята да подаде жалба за дискриминация заради етническа принадлежност и физически недостатъци. Изпълнена е с решимост да оспори мярката, въведена през 2018 г. и показателна за по-строгия вече подход на Австрия - по примера на други европейски страни, към проблемите с имиграцията и интеграцията. Те бяха централна тема по време на парламентарните избори през октомври 2017 г., довели на власт коалиция между десницата (Австрийската народна партия) и крайната десница (Австрийската партия на свободата), управлявала до май т. г. Предсрочният вот на 29 септември за намиране на ново мнозинство едва ли ще смекчи политиката в тази сфера - консерваторите водят в проучванията и в съюз с националистите може пак да поемат властта. =================== Критерият езиково ниво се прилага в момента само в северната провинция Горна Австрия. Но преди да падне от власт, правителството на Себастиан Курц прокара подобна разпоредба, според която от 2020 г. добрият немски ще е задължителен, за да се вземе в пълен размер минималният гарантиран доход (Mindestsicherung), отпускан на хората без средства. \"Трябва да се борим с бедността, а не с хората, страдащи от нея\", заяви в критичен коментар благотворителната организация \"Каритас\", разтревожена какви ще са последиците от реформата за един уязвим контингент. Бившият канцлер Курц твърди, че иска \"да спре имиграцията за сметка на социалната система\" и да засили мотивацията за изучаване на немски език. Опозицията напомня в отговор, че през управлението му бяха намалени средствата за езиково обучение на новопристигналите. Коалицията премахна и възможността кандидатите за убежище да тръгват на курсове, преди да получат бежански статут, започна да експулсира повече отхвърлени кандидати. Четири години след кризата с бежанците от 2015 г. кандидатите за убежище в Австрия вече са по-малко и проблемът с имиграцията не е тъй значим за избирателната кампания, както преди две години. Но според анкета на седмичника \"Профил\" 51,2 на сто от австрийците смятат, че през последните години \"съвместното съществуване\" губи позиции в процъфтяващата страна с 8,8- милионно население. Приблизително всеки пети жител е роден в чужбина - или поне някой от родителите му, което е сред най-високите показатели за Европейския съюз. ======================= Новата мярка във връзка с жилищните помощи в Горна Австрия засяга над 3000 имигранти от страни извън ЕС, сочат данни на сдружението \"Миграре\", съдействало вече на десетина от тях да я обжалват в съда. Без тази социална помощ \"купувам само евтини неща, никакви дрехи, само храна за децата\", обяснява бившата чистачка, която гледа две внучки-тинейджърки. Баща на семейство от турски произход е спечелил иск на първа инстанция с аргумента, че не е могъл да посещава курсове заради разпокъсано работно време. Провинциалните власти изглежда обмислят евентуални изключения. Крайнодесният заместник-губернатор, натоварен с жилищния въпрос, не отговори на молба от АФП за интервю. Според Ханс-Юрген Крум, ръководещ обучението по германистика във Виенския университет, да се обуславя отпускането на социални помощи с езикови умения е контрапродуктивно и \"явно вреди на интеграцията\". С тези тестове не биха се справили и \"висок процент\" австрийски граждани, смята преподавателят. /БТА/", "date": "2019.09.19", "title": "Не знаеш немски - оставаш без жилищна помощ: Австрия вдига летвата пред имигрантите"}
{"url": "https://www.24chasa.bg/novini/article/7663678", "text": "Европейската служба за подкрепа в областта на убежището (EASO) открива постоянен офис в Кипър, за да подпомогне властите да се справят с увеличаващия се брой молби за предоставяне на убежище. Това съобщи кипърският министър на вътрешните работи, цитиран от Асошиейтед прес, предава БТА. Константинос Петридис каза, че Кипър е първата страна, която подписва споразумение с европейската служба да бъдат изпратени експерти да подпомогнат обработването на молбите и да окажат съдействие в борбата със злоупотребите в системата. Той заяви, че броят на експертите на EASO в Кипър скоро ще бъде удвоен до 40, а до края на 2020 г. ще достигне 80. Целта им е да помогнат на страната да се справи с \"непропорционалния натиск\", на който е подложена. Днес Петридис разговаря с изпълнителния директор на EASO Нина Грегори. Според кипърски данни в Република Кипър се подава най-големият брой молби за убежище на глава от населението в ЕС. Тази година са подадени 8500 нови молби, а 12 500 все още очакват да бъдат разгледани.", "date": "2019.09.19", "title": "Европейската служба за подкрепа в областта на убежището открива офис в Кипър"}
{"url": "https://www.24chasa.bg/novini/article/7663661", "text": "104 от монтираните и предадени на агенция „Пътна инфраструктура“ (АПИ) 200 нови и дооборудвани стационарни контролни точки – част от Електронната система за събиране на пътни такси на база време (винетка) и на база изминато разстояние (тол), са на автомагистрали и първокласни пътища. Новите съоръжения, които ще контролират за платена пътна такса на магистралите, са 19. По пътищата първи клас са монтирани 85 стационарни контролни точки, от които 23 са нови и 62 дооборудвани. По второкласните пътища са разположени 64 рамки (36 нови и 28 дооборудвани), а по третокласните – 32 контролни точки (22 нови и 10 дооборудвани). Това посочва министърът на регионалното развитие и благоустройството Петя Аврамова в писмен отговор на депутатски въпрос, съобщиха от АПИ. Изпълнителят по договора за проектиране, изграждане и въвеждане на електронната система за събиране на пътни такси – „Капш Трафик Солюшънс“ ДЗЗД, предаде на 16 август 2019 г. на АПИ 200 стационарни контролни точки. Съгласно договора, до 9 февруари 2020 г. изпълнителят следва да дооборудва с камери още 95 съществуващи трафик рамки, от които около 50 са на автомагистрали. Контролът и правоприлагането за платена пътна такса се осъществяват и от 105 мобилни екипа на Националното тол управление, които от началото на 2019 г. следят за платени електронни винетки. Функцията на т.нар. портални рамки е единствено контролна и информацията от тях се използва за установяване на нарушителите. На рамките няма да се плаща тол такса и няма да се продават маршрутни карти. След въвеждането на тол системата АПИ ще предлага маршрутни карти по познатите канали за продажба на електронни винетки – на сайта www.bgtoll.bg, от мобилното приложение, на терминали за самотаксуване и на около 50 гишета (в областните пътни управления и на ГКПП „Кулата“, „Калотина“, в близост до „Капитан Андреево“ и „Дунав мост“ при Русе и при Видин), на които ще се плаща в брой. Маршрутни карти ще се предлагат и в пунктовете за продажба на националните и европейски доставчици на услуга с отчитане на изминато разстояние, с които АПИ има договори. Проект на дигитална карта с тестовото покритие на пътища с тол такси е предадена на членовете на Обществения консултативен съвет по въвеждане в експлоатация на електронната система за таксуване на база време и изминато разстояние към министъра на регионалното развитие и благоустройството. След като покритието на пътищата, за които ще се дължи тол такса от тежкотоварните превозни средства, бъде одобрено с решение на Министерския съвет, дигиталната карта ще бъде предадена на националните и европейски доставчици на услуги на база изминато разстояние – тол, които имат договори с АПИ.", "date": "2019.09.19", "title": "104 от монтираните камери на тол системата са на магистрали и първокласни пътища"}
{"url": "https://www.24chasa.bg/novini/article/7663566", "text": "Агенцията по заетостта започва нова кампания, с която ще информира работодатели, обучаващи организации, безработни и заети за възможностите за обучения за професионална квалификация и ключови компетентности, съобщиха от пресцентъра на Агенцията. Информационните дни под наслов \"Обучения за Вас\" ще се състоят в периода 24-30 септември 2019 г. в Благоевград, Пловдив, Ловеч, Хасково, Варна, Русе, Бургас, София и Монтана по предварително изготвен график. Част от разясненията, предвидени за работодатели, ще бъдат свързани с преференциите, които те могат да ползват, за да подготвят търсените от тях квалифицирани работници и специалисти. Ще им бъдат представени възможностите за обучение преди назначаване на безработни, както и за паралелно обучение по време на работа чрез дуалната форма или схемата \"Младежка заетост\" на Оперативна програма \"Развитие на човешките ресурси\" (ОПРЧР). Ще бъдат дискутирани също обученията по ключови компетентности на работещите в микро- и малки предприятия, както и обученията срещу ваучери, които се провеждат по ОПРЧР, включително и за желаещите заети лица. За обучаващите организации, освен темите за видовете финансирани от Агенцията по заетостта обучения, ще бъде полезна и информацията за целите и обхвата на контролната дейност, която екипите на Агенцията извършват във връзка с обученията. Предвид възможността работодателите сами да избират обучаващата организация, която да направи заявени от тях обучения, информационните дни ще бъдат и възможност двете страни да установят контакт и обменят намеренията си за бъдеща съвместна дейност, се посочва в съобщението. Безработните и заетите ще бъдат консултирани за всички възможности за обучения, организирани от Агенцията по заетостта. Успоредно с това те ще могат да заявят пряко интереса си от включване в обучение както пред присъстващите работодатели или обучаващи организации, така и пред екипите на бюрата по труда. Освен експерти на Агенцията по заетостта, в информационните срещи ще участват и служители на Държавно предприятие \"Българо-германски център за обучение\", което прави обучения в пет клона в страната. Те ще консултират както безработните, така и представителите на бизнеса, заинтересовани от обучения на заети за наставници, дуални и други обучения по заявка на работодател. Първото събитие ще се състои в Благоевград на 24 септември (вторник) от 10. 00 ч. в залата на хотел \"Граф Монте Кристо\" (ул. \"Света гора\" 1). Пълният график за информационните дни ще бъде публикуван в следващите дни в рубриката \"На фокус\" на официалния сайт на Агенцията по заетостта.", "date": "2019.09.19", "title": "Агенцията по заетостта информира за възможни професионални квалификации"}
{"url": "https://www.24chasa.bg/novini/article/7663694", "text": "Посолството на САЩ в Босна и Херцеговина разпространи съобщение, в което сподели загриженост относно възгледите, изразени в декларацията на „Партията на демократичното действие“ на Бакир Изербегович за конституционните промени и създаването на Република Босна и Херцеговина, като посочват, че Дейтънското споразумение и Основният закон на страната не дават право на отделяне на отделните ентитети, съобщава електронното издание на македонския вестник „Вечер“. Също така се оценява, че всяка промяна във вътрешната организация на БиХ трябва да бъде приета в съответствие с процедурите, установени в Конституцията, които изискват подкрепата на всички съставни народи.", "date": "2019.09.19", "title": "Посолството на САЩ изрази \"загриженост\" по повод изявленията на Додик за отцепване"}
{"url": "https://www.24chasa.bg/novini/article/7663690", "text": "35-годишна жена е в болница, след като е била пребита от приятеля си във Видин. Това съобщиха от ОДМВР - Видин. На 18 септември в РУ - Видин е образувано досъдебно производство. На 17 септември около 2.00 часа в апартамент в ж.к. „Васил Левски“ и пред жилищния блок, 46-годишен е причинил телесна повреда на живущата с него на семейни начала 35-годишна жена в условията на домашно насилие. След нанесения ѝ побой видинчанката била настанена в МБАЛ „Св. Петка“ в областния град. Медиците подали сигнал в полицията. Случаят е докладван в Районна прокуратура–Видин, работата на разследващите продължава.", "date": "2019.09.19", "title": "Видинчанин преби приятелката си, вкара я в болница"}
{"url": "https://www.24chasa.bg/novini/article/7663679", "text": "Изтребител Ф-16 на Белгийските военновъздушни сили (ВВС) е паднал днес при учение във Франция, съобщават местни медии. Уточнено е, че двамата пилоти на борда са успели да катапултират и са живи. Не се посочват подробности за състоянието им, но са опровергани първоначалните данни, че единият от тях е загинал, предава БТА. Потвърждават се свидетелства на очевидци, че единият от пилотите все още виси върху далекопровод под напрежение от 250 хиляди волта. Очевидци съобщават, че група изтребители тази сутрин е изпълнявала полет на пределно малка височина. Белгийският изтребител е закачил къща при падането, като снимки от мястото показват как вероятно крилото на машината е прерязало покрива. Падналият изтребител не е носел въоръжение. При взривната вълна от удара със земята са нанесени щети на близки постройки. ", "date": "2019.09.19", "title": "Белгийски пилот на Ф-16 падна върху далекопровод във Франция, оцеля"}
{"url": "https://www.24chasa.bg/novini/article/7663582", "text": "На   негов представител ще направи презентация с фокус върху програмите на английски език и условията за кандидатстване в учебното заведение! University of Twente се нарежда на  и попада в  ! През 2018 г. е отличен за „ “ от престижната класация Keuzegids Universiteien. University of Twente е единственият в Холандия, който разполага с реално работещ университетски комплекс, в който се помещават всички учебни сгради, съоръжения и лаборатории. Благодарение на него, UT се нарежда  ! Twente University предлага над 20 бакалавърски и 30 магистърски специалности на английски език в следните области: Повече информация за предимствата на обучение в Холандия, крайните срокове за кандидатстване и необходимите документи за прием ще получите на 26 септември от 18:30 в х-л „Маринела“ София. Присъствието на събитието е безплатно! Необходима е предварителна регистрация  .", "date": "2019.09.19", "title": "Най-влиятелният холандски технически университет с презентация в София"}
{"url": "https://www.24chasa.bg/novini/article/7663706", "text": "Лаура Кьовеши бе одобрена днес от Съвета на ЕС за европейски главен прокурор. Новината съобщиха представители на групата на Зелените в Европейския парламент. Говорител на Европейската комисия уточни, че с това процедурата не приключва. По неговите думи е очевидно, че има напредък във възстановените преговори между Съвета на ЕС и Европейския парламент, предава БТА. Кьовеши е единственият кандидат за поста на този етап от процедурата. Тя бе по-рано ръководител на румънската антикорупционна прокуратура. Европейският парламент вече определи избора си за Кьовеши. С днешното решение на посланиците в Съвета на ЕС се очертава единодушие между институциите. Кьовеши може да бъде назначена след официалното обявяване на края на междуинституционалните преговори. Главният прокурор на ЕС разполага само с един мандат от седем години. Първоначално Европейската прокуратура ще разследва престъпления с бюджета на ЕС.", "date": "2019.09.19", "title": "Одобриха Лаура Кьовеши за европейски главен прокурор, процедурата продължава"}
{"url": "https://www.24chasa.bg/novini/article/7663692", "text": "Организацията за икономическо сътрудничество и развитие (ОИСР) намали рязко прогнозата си за световния растеж до най-ниско ниво от последната глобална финансова и икономическа криза насам, цитирайки негативното влияние на търговската война между САЩ и Китай. ОИСР предупреди, че световната икономика рискува да влезе в нова, трайна фаза на слаб растеж, ако правителствата продължат да се колебаят как да реагират, предаде  . Според оповестения в четвъртък междинен доклад за икономическите перспективи на базираната в Париж организация, глобалната икономика ще нарасне през настоящата година с едва 2,9% след повишение с 3,6% през 2018-а и при предишна прогноза (от месец май) за експанзия с 3,2 на сто, като това може да се окаже най-слабият растеж от последната глобална финансова криза през 2008-а и 2009-а година. За следващата година ОИСР очаква слабо подобрение на растежа до 3,0%, но при предходна оценка от месец май за доста по-добра икономическа експанзия от 3,4 на сто. \"Това, което изглеждаше като временното търговско напрежение, се превръща в дълготрайно ново състояние на търговските отношения\", заяви пред Ройтерс главният икономист на ОИСР Лоранс Бун. \"Глобалният ред, който регулира търговията, изглежда преустановен и ние се намираме в нова ера на по-малко сигурни, предимно двустранни и понякога агресивни търговски отношения\", добави тя. Според г-жа Бун ръстът на търговията, който бе основният двигател на глобалното икономическо възстановяване след последната финансовата криза преди едно десетилетие, е спаднал от 5% през 2017-а година в негативна територия. Междувременно растящото търговското напрежение вреди на бизнес доверието, забавяйки растежа на инвестициите от 4% преди две години до едва 1%. Според Лоранс Буун има доказателства, че търговската война ще повлияе негативно на американската икономика, засягайки някои промишлени производства и предизвиквайки фирмени фалити. С оглед на това ОИСР намали и своите прогнози за растежа на най-голямата световна икономика до 2,4% през тази и до 2,0% през следващата година от предходни оценки през май за повишаване на БВП на САЩ с 2,8% през 2019-а и с 2,3% през 2020-а година. Голямата международна икономическа организация на развитите държави очаква и по-слаб растежа на икономиката на Китай от 6,1% през настоящата година (спрямо 6,2% в доклада през май) и от 5,7% през следващата година (спрямо 6,0% оценка през май). ОИСР изчислява, че евентуален траен спад на китайското вътрешно търсене с около 2% годишно може да предизвика значителен негативен ефект върху глобалната икономика. Ако този спад бъде придружен от влошаване на финансовите условия и от по-голяма несигурност, подобен сценарий ще означава, че глобалният икономически растеж ще бъде намален с 0,7 процентни пункта годишно през първите две години на подобен шок. Според ОИСР въздействието от по-нататъшно ескалиране на търговското напрежение между САЩ и Китай може да намали в близките години разширяването на китайския БВП с цял 1%, на БВП на САЩ с 0,7% и на световният БВП с 0,6%. Евентуален Брекзит без сделка пък може да отнеме от БВП на Великобритания близо 3% към 2022-а година, а от БВП на еврозоната - 0,6 на сто. Базираната в Париж организация очаква растеж на британската икономика през тази година от едва 1% (под 1,2% през май) и през следващата година от 0,9% (под 1,0% през май), но само ако Обединеното кралство напусне ЕС със споразумение за временен период след развода, което обаче въобще не изглежда сигурно на този етап. Ако обаче Великобритания напусне съюза без сделка, нейната икономика ще бъде с 2% по-слаб през периода между 2020-а и 2021-а година, дори ако самото напускане е относително гладко и при запазване на цялата настояща оперативна инфраструктура. При такъв негативен сценарий (Брекзит без сделка) икономиката на еврозоната няма да бъде пощадена от отрицателните последици, като нейният БВП може да отслабне с 0,5% през следващите две календарни години. ОИСР намали прогнозата си за цялата еврозона най-вече с оглед на забавянето на най-голямата икономика в единния валутен блок - немската, която се очаква да навлезе през текущото тримесечие в техническа рецесия. Според ОИСР икономическият растеж в еврозоната ще се забави през настоящата година до 1,1% (под 1,2% прогноза през май) и до 1,0% през 2020-а година (под 1,4% през май) . Базираната в Париж организация предполага, че правителствата са в състояние да обърнат спираловидно растящата несигурност и да инвестират повече в инфраструктура, което може да помогне за ограничаване на рисковете за икономическия растеж.", "date": "2019.09.19", "title": "ОИСР понижи рязко прогнозите си за растежа на световната икономика до посткризисно дъно"}
{"url": "https://www.24chasa.bg/novini/article/7663720", "text": "Бившият британски премиер Дейвид Камерън днес разкри, че е помолил кралица Елизабет Втора за дискретна подкрепа в кампанията на референдума за независимост на Шотландия от 2014 г., защото \"се паникьосал\" от допитвания, които прогнозирали победа на отговора \"Да\", предаде Франс прес. Камерън заяви за Би Би Си, че възможността от победа на сепаратистите предизвикала в него \"усещане на нарастваща паника, че нещата може да завършат зле\" и че тогава той помолил за помощ кралицата, макар и тя да трябва да пази неутралитет, предава БТА. \"Спомням си разговори с моя личен секретар, който е разговарял с личния секретар на кралицата, а след това аз разговарях с него. Не съм искал нищо неуместно или противоконституционно, а просто малък знак, за който мислехме, че може да е решаващ\", обяснява Камерън в документален филм за годините му на власт, който ще се излъчи довечера. Днес излиза и негова мемоарна книга. Няколко дни преди референдума през септември 2014 г. Елизабет Втора заяви, че се надява \"хората много внимателно да помислят за бъдещето\". Този неин коментар бе изтълкуван от юнионистите като нареждане на кралицата да се запази целостта на страната. \"Макар и съвсем кратък, той позволи да се промени съвсем леко начинът на възприемане на нещата\", каза Камерън за Би Би Си. В крайна сметка 55 процента от шотландците гласуваха за оставане в състава на Великобритания. Разкритието на Камерън предизвика възмущението на управляващата в Шотландия Шотландска национална партия. \"Това не само е напълно неуместно, но и показва колко отчаян е бил премиерът във финалната права на шотландския референдум\", написа в Туитър бившият шотландски първи министър (2007-2014 г.) и бивш лидер на шотландските сепаратисти Алекс Салмънд. Заради Брекзита Шотландската национална партия призова да се организира втори референдум за независимост в следващите години, без да предлага конкретна дата засега.", "date": "2019.09.19", "title": "Дейвид Камерън помолил за помощ Елизабет II при референдума за независимост на Шотландия\nпрез 2014 г."}
{"url": "https://www.24chasa.bg/novini/article/7663724", "text": "Операта в Сан Диего получи по пощата необичайна пратка - адресиран до нея кокосов орех, предадоха агенция ЮПИ и БТА. На черупката на кокоса бил изписан с флумастер адресът на операта, като били залепени и съответните пощенски марки. От тях проличало, че пратката е дошла от Хавайските острови. Снимка на кокосовия орех беше качена във Фейсбук на страницата на операта в Сан Диего. В съпровождащия текст беше написано, че в наши дни доста странни неща се получават по пощата. Някои заподозряха, че служител на уважаваната музикална институция, на ваканция в Хавай, вероятно е автор на шегата.", "date": "2019.09.19", "title": "Операта в Сан Диего получи по пощата\nадресиран до нея кокосов орех"}
{"url": "https://www.24chasa.bg/novini/article/7663334", "text": "Проектът „iCooling\" на Центъра за данни в облак на Huawei в Ланфан е спечелил отличието Energy Smart (Смарт енергия) на Наградите Datacenter Dynamics за Азиатско-тихоокеанския регион, за приноса му в оптимизирането и съхраняването на енергия, съобщи  . DCD е известен като „Оскарите\" в индустрията за центровете за данни. Журито, присъждащо наградите, е подбрани от авторитетни организации от глобалната индустрия, а отличията са с международна значимост. iCooling е свръхмодерен инструмент за оптимизиране на енергийната ефективност в центровете за данни, задвижван от изкуствен интелект. От въвеждането му, потреблението на електричество е съкратено с 8%, спестявайки милиони долари. „Благодарение на непрекъснатите иновации и огромни инвестиции в научна и развойна дейност в сферата на центровете за данни, Huawei показва забележителен успех в изграждането на подобни съоръжения\", каза неин представител.", "date": "2019.09.19", "title": "Huawei с награда от DCD 2019 Singapore за проекта си „iCooling\""}
{"url": "https://www.24chasa.bg/novini/article/7663737", "text": "Прокуратурата в Мюнхен разследва самолетната компания „Еърбъс” заради изнасяне на секретна информация, свързана с два оръжейни проекта и евентуална злоупотреба с лични данни, пише БГНЕС, като се позовава на „Шпигел”. Двадесет служители вече са освободени от длъжност. Ръководството на авиокосмическия концерн само е потърсило съдействие от прокуратурата. Според информация на служители от отдела за комуникационно разузнаване и сигурност, са открити данни за нередности, свързани с покана за търг на Бундесвера (въоръжените сили на Германия). В „Еърбъс” са открити документи, които няма как да се озоват там по летален път. Дали става дума за изнасяне на секретна информация, предстои да бъде разследвано от прокуратурата в Мюнхен. От компанията заявяват, че са информирали германските власти за възможно противозаконно боравене с документи на клиенти от страна на отделни служители на компанията. Тези документи са били „свързани с два бъдещи германски проекта за обществени поръчки” в областта на телекомуникациите. Услугите, които „Еърбъс” предоставя в тази област, са предназначени предимно за клиенти в сферата на военните технологии. Проверката в компанията се извършва от външни адвокати. „Еърбъс” оказва пълно съдействие на разследващите органи. Освободени са 20 служители на концерна, а компютрите и съдържащата се в тях информация са обезопасени. По информация на медията, Бундесверът също е започнал дисциплинарно производство срещу свой служител. Според експерт на партията на Зелените, при нормална икономическа ситуация при случай с такова тежко подозрение, компанията би следвало да се изключи незабавно от участие в търгове.", "date": "2019.09.19", "title": "Германия разследва \"Еърбъс\" заради теч на секретна информация и лични данни"}
{"url": "https://www.24chasa.bg/novini/article/7663746", "text": "Жена се събра с домашната си любимка и нейните бебета, благодарение на бързите издирвателни действия на полицията, съобщиха от МВР. </span></p><p><span>Полицаи от РУ - Търговище се отзовали на сигнал от 45-годишна жителка на село Баячево, че на 17 септември е било откраднато женско куче, порода пинчер, и петте й новородени кученца. На следващия ден в районното управление е задържан извършителят - 52-годишен мъж от същото село. По случая се извършва проверка.", "date": "2019.09.19", "title": "МВР намери кой открадна пинчер и пет бебета"}
{"url": "https://www.24chasa.bg/novini/article/7663919", "text": "Компаниите от Групата ЧЕЗ в България подкрепиха инициативата на портала на българските общини kmeta.bg - „Кмет на годината за мандат 2015-2019 г.“ Наградата в категория „Инвестиции и работни места“ бе връчена от регионалния мениджър на ЧЕЗ за България Карел Крал. Първото място сред малките общини си поделят кметовете на Костинброд - Трайко Младенов и на Челопеч - Алекси Кесяков. В категория Средна община отличието бе връчено на кмета на Елин Пелин Ивайло Симеонов. За най-добър кмет в осигуряването на инвестиции и работни места в голяма община бе награден кметът на Враца Калин Каменов. \"Благодаря на kmeta.bg за тази чест и удоволствието да връча наградата в такава важна категория, каквато са инвестициите. Знам колко трудно е да се реализира един хубав проект, но и да бъде оценен от хора, които мислят не само за днес, но и за утрешния ден\", заяви още Карел Крал по време на официалната церемония по награждаването, която се проведе на 18 септември. ЧЕЗ традиционно подкрепя инициативата „Кмет на годината“ заради споделяните общи цели - да се отличат и насърчат успешните примери в управлението на общините. Компанията развива дългогодишно и активно сътрудничество с българските общини и поддържа открита и диалогична комуникация. Всяка година преди началото на активния строителен сезон ръководството на групата се среща с кметовете на общини във всеки регион, за да обсъдят заедно плановете и приоритетите, така че да се осигурят по-добри условия за живот и бизнес в българските общини.", "date": "2019.09.19", "title": "ЧЕЗ подкрепи инициативата „Кмет на годината“"}
{"url": "https://www.24chasa.bg/novini/article/7663927", "text": "С избирането на Лаура Кодруца Кьовеши за европейски главен прокурор страните от ЕС удариха шамар на правителството на Виорика Дънчила, заяви днес Лудовик Орбан, лидер на основната опозиционна партия в Румъния - Национално-либералната, предаде агенция Аджерпрес. Според Орбан за победата на кандидатурата на Кьовеши заслуга има и президентът Клаус Йоханис. Лудовик Орбан посочи в прессъобщение, че избирането на Кьовеши е \"огромна победа за Румъния\". По думите му за това са допринесли президентът Клаус Йоханис и лидерите и евродепутатите от Национално-либералната партия, които са лобирали за бившата ръководителка на румънската антикорупционна прокуратура, предава БТА. \"Този успех е още по-важен на фона на агресивната и токсична кампания чрез фалшиви новини, която правителството на Дънчила водеше срещу румънския кандидат. В същото време е силен шамар, който правителството на Дънчила получава от европейските страни. Посланието, изпратено на правителството на Социалдемократическата партия, е, че позициите, които заема, се забелязват и не съответстват на европейския подход. Настоящото правителството не може да постигне нищо добро за Румъния\", посочи Лудовик Орбан.", "date": "2019.09.19", "title": "Румънски опозиционен лидер: С избирането на Кьовеши ЕС удари шамар на Дънчила"}
{"url": "https://www.24chasa.bg/novini/article/7663349", "text": "Инвестициите в железопътна инфраструктура в Китай като цяло запазват стабилно ниво през първите осем месеца на тази година, сочат официални данни. Инвестициите в дълготрайни активни възлизат на 449,6 милиарда юана (близо 63,6 млрд.долара), в основни линии изравнявайки тези за същия период на миналата година, каза Мън Уей, говорител на Държавната комисия за развитие и реформа, цитиран от  . Китай ще придвижи постепенно изграждането на настоящите проекти и даде старт на нова партида, за да изпълни годишните си инвестиционни цели, каза още Мън. Нова високоскоростна железопътна линия между градовете Чунцин и Кунмин беше одобрена този месец, на стойност от 141,6 милиарда юана. Китай планира да разшири инвестициите в инфраструктура през 2019 г, в това число 800 милиарда за железопътна, се посочва още в доклад на правителството.", "date": "2019.09.19", "title": "Инвестициите в железниците в Китай остават стабилни през първото полугодие"}
{"url": "https://www.24chasa.bg/novini/article/7663971", "text": "Испанците са ядосани и разочаровани, след като бяха призовани пред урните за четвърти път в последните четири години и някои от тях заявиха, че няма да гласуват, което затруднява прогнозирането как ще се излезе от политическата задънена улица. В Испания цари политическа неяснота откакто социалистите спечелиха най-много гласове на парламентарните избори през април, но без достатъчно депутатски места за самостоятелно управление. Другите партии във фрагментирания парламент не подкрепиха усилията на и.д. премиер, социалистът Педро Санчес да състави правителство и във вторник вечерта той свика нови избори на 10 ноември. Според политически анализатори на гласоподавателите толкова им е омръзнало да ги призовават да се явят пред урните, че избирателната активност може да се окаже по-ниска от обикновено. \"Мисля, че за пръв път няма да гласувам и от това ми става много неприятно\", каза 47-годишният организатор на празненства Рубен. \"Тези политици не ме представляват. Те трябва да се вслушват в хората и да търсят решения, а не да ги налагат\", добави той. В опит да мобилизират привържениците си, политическите лидери побързаха да си прехвърлят едни на други вината за новите избори. Миналата седмица институтът ГАД-3 публикува изследване, в което се прогнозира 70 процента избирателна активност, близо шест пункта по-малко, отколкото на априлския вот. Анкетите показват, че социалистите може да спечелят повече места на новите избори, но пак няма да успеят да постигнат абсолютно мнозинство. Някои политици призовават за конституционна реформа за премахване на тази парламентарна безизходица. И.д. вицепремиер Кармен Калво заяви за радио \"Кадена Сер\" във вторник вечерта, че би било разумно изборните правила да се пригодят към новия политически пейзаж. Дори хора, които възнамеряват да гласуват, са разочаровани. \"Ще гласувам, но ми писна от тази ситуация, която е предизвикана от неотстъпчивостта на всички политици. Нека се опитат да защитят интересите на Испания вместо своите собствени\", каза 40-годишният адвокат Луис Делгадо. Левият вестник \"Паис\" изтъкна риска от ниска избирателна активност в редакционна статия със заглавие \"Окончателна безотговорност\". \"Нашите лидери сериозно разочароваха обществеността\", пише вестникът в друга коментарна статия. Испания е четвъртата по големина икономика в еврозоната. Въпреки че икономическите последствия от политическата безизходица са ограничени, растежът се забавя и финансовите анализатори казват, че нови забавяния в реформирането на области като заетостта и пенсиите може да започнат да вредят. \"Фактът, че ще има нови избори е всеобщ провал, който се отразява на заетостта и инвестициите\", каза Антонио Гараменди, председател на конфедерацията за защита на интересите на испанските предприятия СЕОЕ, за радио \"Онда Сера\". Водещият индекс на мадридската фондова борса IBEX продължава да е на най-ниското си ниво за последните две седмици, но все пак по-високо, отколкото в началото на месеца и на годината. Лихвата върху 10-годишните облигации се понижи от равнището си от малко над 0,3 процента във вторник и сега е 0,26 процента. Партийните лидери си размениха обвинения за безизходицата, а порой от обаждания и инициативи в последния момент в понеделник и вторник не доведе до пробив за съставяне на правителство. \"Не ми харесва какво става, защото парите, които ще се похарчат за поредните избори, трябва да се дадат за болници и училища. Те очевидно се вълнуват само за своите места и своите заплати\", каза 60-годишната домакиня Мариана Руйо. Вчера някои политици признаха, че търпението на избирателите се е изчерпало. \"Мисля, че на хората им е дошло до гуша от всички нас. Писнало им е\", каза в парламента каталунският депутат Габриел Руфиан. Испания се затруднява в съставянето на правителства откакто няколко нови партии като Подемос, Сиудаданос и крайнодясната Вокс се появиха на политическата сцена преди пет години. Десетилетия наред в политиката доминираха консервативната Народна партия и левоцентристката Испанска социалистическа работническа партия. /БТА/", "date": "2019.09.19", "title": "На испанците до гуша им е дошло от нови и нови избори"}
{"url": "https://www.24chasa.bg/novini/article/7663972", "text": "Карта на Република Украйна, от която е изключена Крим и излъчена в централната емисия новини на БНТ на 18 септември, ядоса Украйна. Темата на репортажа бе свързан със стрелба в Киев. Реакцията на Украйна по случая бе разпространена днес във \"Фейсбук\" профила си с писмо до генералния директор на телевизията Емил Кошлуков. В него е отправена молба за опровержение и се припомня официалната позиция на България за анексирането на полуострова от Русия. В писмото посолството се обърща към всички дирекции в БНТ с молба да си припомнят тази официална позиция на България за подкрепа на териториалната цялост и държавния суверенитет на Украйна \"с оглед на систематическите усилия на руската страна, която се опитва да използва подобни инциденти за легитимация на престъпна окупация и анексия на АР Крим\". Вижте и част от пимосто: \"Като се има предвид, че Република България е съавтор на резолюция на Генералната асамблея на ООН A/RES/68/262 от 27 март 2014 година \"Териториалната цялост на Украйна и резолюция на Генералната асамблея на ООН \"Ситуацията с правата на човека в АРК и гр. Севастопол (Украйна)\" от 15 ноемрви 2016 година, а също така последователно подкрепя териториалната цялост и държавния суверенитет на Украинската държава, в съответствие на Закона за радиото и телевизията на Република България oт 05.07.1997 г. разчитаме да се вземат необходими мерки за опровержение и информирането на уважаемите български зрители за появила се грешка\". ", "date": "2019.09.19", "title": "БНТ ядоса Украйна с карта без Крим"}
{"url": "https://www.24chasa.bg/novini/article/7663930", "text": "Полицията залови един от бандитите, нападнали готвачката в детската градина на петричкото с. Кърналово. Той е млад мъж, криминално проявен. Издирва се и вторият нападател. В 17 ч днес в детската градина в селото полицията ще даде брифинг с повече подробности за случая. Двама мъже заплашиха с нож и ограбиха готвачка в кухнята на детската градина в сряда около 5,30 ч. 60-годишната Валентина Голчева пристигнала около 5 ч. на работа, за да приготви закуската на децата от яслените групи и детската градина на ОДЗ \"Иглика\". По-това време тя очаквала и да пристигне доставчика на хляба. Докато подготвяла заготовките за закуската, чула шум и решила, че това е дистрибуторът на хляб. Вместо него обаче в кухнята нахлули двама маскирани мъже. Блъснали я и тя паднала на земята. Единият опрял нож в гърлото й. През това време другият пък намерил дамската й чанта и оттам задигнал портмонето, в което имало 150 лв. След това двамата избягали. Готвачката изпаднала в шок, но бързо се съвзела и повикала по телефона помощ. При падането е получила повърхностни наранявания по ръцете и тялото, както и лека резка на шията, но те не са сериозни. Пристигналите на място криминалисти я разпитали как изглеждат нападателите. След това останала на работа и пред деня. По-късно полицаите са задържали двама заподозрени и повикали готвачката да ги разпознае, но се оказало, че не са те. Задържаният е има информация, че Валентина идва сама на работа, по-рано от останалите си колежки. Детската градина няма видеонаблюдение, а от кметството в селото ще настояват за поставяне на камери, защото миналата година е имало друга кражба.", "date": "2019.09.19", "title": "Заловиха един от нападателите над готвачката в детската градина в с. Кърналово (Обновена)"}
{"url": "https://www.24chasa.bg/novini/article/7663980", "text": "Жребият за поредността на номерата в бюлетините за местните избори ще се тегли в ЦИК в 10:00 часа на 25 септември, съобщи пред журналисти Таня Цанева, член и говорител на Централната избирателна комисия, цитирана от БТА. ЦИК прие решение за техническата характеристика на бюлетините и методически указания за работата на ОИК, съобщи Цанева. Предварителните списъци на избирателите вече са публикувани и хората могат да проверят дали са в тях. Проверки се правят през Интернет страницата на ГРАО и на телефон 0800 14726, безплатен за цялата страна. Предварителният брой на избирателите е 6 227 901 избиратели. Тази цифра е на страницата на ЦИК в секцията \"избиратели\". Окончателният брой на избирателите ще бъде публикуван непосредствено преди вота. ЦИК прие днес становище по отношение на отпуските на кандидатите за кметове и за общински съветници. Кандидатите, които са действащи кметове, определят един от своите заместници или друго лице за заместник и задължително излизат в отпуск - платен или неплатен от момента на регистрация до клетвата на избрания на изборите. Кандидатите за общински съветници, които сега са кметове, излизат в отпуск само за времето, докато тече предизборната кампания. Там където няма да има избори за кмет на кметство, то действащите кметове, които не са се регистрирали за кандидати, изпълняват задълженията си до изтичане на мандата. Депутатите, евродепутатите, министрите, техните заместници, могат да не излизат в отпуск, ако поискат да се кандидатират в местните избори, уточни Таня Цанева. Конкурсът за компютърната обработка беше спечелен от \"Информационно обслужване\", съобщи Цанева. В ЦИК досега са подадени три сигнала и 14 жалби, които се гледат от Комисията или се препращат до ВАС, съобщи Цанева. ЦИК е отхвърлила днес две решения на ОИК, които са отказали регистрацията на една партия и на една коалиция. На местните избори на 27 октомври ще се гласува с четири бюлетини - за общински съветници, където ще има секция за преференции, бюлетина за кмет на район, която ще се ползва в три града - София, Варна и Пловдив, третата бюлетина е за кмет на община и четвърта- за кмет на кметство в общини с над 350 души.", "date": "2019.09.19", "title": "ЦИК: Жребият за поредността на номерата в бюлетините за изборите ще се тегли на 25 септември"}
{"url": "https://www.24chasa.bg/novini/article/7663996", "text": "Иранският външен министър Мохамад Джавад Зариф заплаши, че всякакъв военен удар на САЩ и Саудитска Арабия срещу Иран ще доведе до пълномащабна война, предадoха Асошиейтед прес и БТА. Министърът каза това в интервю, излъчено днес от Си Ен Ен. Думите на Зариф бяха в отговор на изявлението на американския държавен секретар Майк Помпейо, че атаката срещу саудитски петролни съоръжения е \"акт на война\". САЩ обвиняват Иран, че стои зад атаката. Техеран отрича да е замесен, отбелязва агенцията. Подкрепяните от Иран йеменски бунтовници хуси поеха отговорност за атаката, предизвикана, според тях, от дългогодишната намеса на Саудитска Арабия в конфликта в Йемен, който отне живота на десетки хиляди хора. Експерти обаче заявиха пред АП, че крилатите ракети, използвани при атаката, не биха имали достатъчен обсег, за да поразят целите си, ако бяха изстреляни от Йемен. Наред с това Зариф отбеляза в туит, че Помпейо се опитва да отложи издаването на визи на иранската делегация на предстоящата годишна сесия на Общото събрание на ООН в Ню Йорк. Министърът упрекна държавния секретар Помпейо, че се опитва да не спази задълженията на САЩ да издадат визи за делегати на ООН, като си приписва правото сам да се произнася по въпроса, но не уточни дали отлагането има нещо общо с американските санкции срещу него, въведени в началото на юли. \"Исторически урок, възможно, за моя нов колега е, че Нелсън Мандела е бил в американския списък на терористи до 2008 г., 15 години след получаването на Нобелова награда за мир\", написа Зариф в Туитър.", "date": "2019.09.19", "title": "Иран заплашва САЩ и Саудитска Арабия с пълномащабна война"}
{"url": "https://www.24chasa.bg/novini/article/7664002", "text": "Специалният представител на държавния секретар на САЩ за Западните Балкани Матю Палмър очаква Северна Македония да започне преговори с ЕС през октомври, съобщава вестник \"Нова Македония\". Надяваме се, че Северна Македония ще започне преговорите след Европйския съвет на 16 октомври, заяви Палмър в интервю за радио Гласът на Америка, предаде БТА. Палмър напомни, че Европейската комисия е препоръчвала отваряне на преговори със Скопие през последните девет или десет поредни години. Ясно предадохме нашата позиция на европейските ни партньори. Смятаме, че започването на преговори би било много полезно, заяви Палмър. Той добави, че Северна Македония може да си помогне, продължавайки да следва реформаторския дневен ред.", "date": "2019.09.19", "title": "Матю Палмър: Надявам се, че Северна Македония ще започне преговори с ЕС през октомври"}
{"url": "https://www.24chasa.bg/novini/article/7664010", "text": "Две глоби наложи Съветът за електронни медии на БНР заради спирането на сигнала на \"Хоризонт\" в петък, 13 септември. Според членовете на СЕМ е нарушена лицензията за подаване на радиосигнал 24 часа в денонощието. Така слушателите са били лишени от правото да бъдат информирани в продължение на 5 часа. Затова БНР ще бъде санкционирано по два члена на Закона за радиото и телевизията, реши съветът на заседанието си днес. Според юристката на СЕМ санкциите по единия от тях са от 1000 до 7000 лв., а по другия - от 3 хил. до 20 хил. Същевременно съветът ще сезира прокуратурата за заплахите и упражнената цензура върху служители на БНР. Решението беше взето, след като СЕМ се срещна преди заседанието си с редколегията на БНР. Журналистите в редколегията са предали доста сериозни документи, подкрепящи думите им. От Съвета за електронни медии обясниха, че не са налице основания за свалянето на шефа на БНР Светослав Костов, макар да е компрометирано доверието в него. Членовете на СЕМ обясниха, че също са разколебани в доверието си към генералния директор и затова насрочиха заседание следващия петък. Тогава ще разгледат казусите по отношение на Костов и свободата па словото в БНР.", "date": "2019.09.19", "title": "СЕМ сезира прокуратурата за случая със Силвия Великова, глоби БНР за спирането на сигнала"}
{"url": "https://www.24chasa.bg/novini/article/7664008", "text": "5 броя растения с височина 2,40 м канабис за иззети от частен двор, обитаван от криминално проявен 38-годишен мъж в село Кранево – съобщават от Областната дирекция на МВР-Добрич. Проверката е извършена в сряда около 13,30 ч. При направения полеви тест, тревната маса реагира на наркотичното вещество канабис с общо тегло на листна маса от 6 кг. Мъжът е задържан за 24 часа. По случая е образувано бързо полицейско производство.", "date": "2019.09.19", "title": "Полицаи иззеха 5 растения канабис от градина в село Кранево"}
{"url": "https://www.24chasa.bg/novini/article/7664021", "text": "На 18 септември 2019 г. Специализираният наказателен съд измени в закрито заседание мярката за неотклонение от „Задържане под стража“ в „Домашен арест“ на обвинената за участие в организирана престъпна група за данъчни престъпления и пране на пари Маринела Арабаджиева. Съдебният състав прие, че е налице обосновано предположение Арабаджиева да е извършила престъпленията, за които са й предявени обвинения, както и, че опасностите да се укрие и да извърши друго престъпление са налице. Определението си за изменение на мярката първоинстанционният съд мотивира единствено с влошеното й здравословно състояние. Днес, 19 септември 2019 г., Специализираната прокуратура внесе в съда протест срещу въпросното определение. Мотивите на прокуратурата за това са два. Резултатите от последната съдебно-медицинска експертиза за здравословното състояние на Арабаджиева сочат, че тя може да пребивава в условията на следствения арест. Във връзка с констатираните й заболявания, с постановление от 28 юли 2019г., наблюдаващият прокурар е разпоредил Арабаджиева да бъде настанена за терапия в болница „Лозенец“ (бившата Правителствена болница) с оглед адекватното й лечение. Тя обаче е отказала в собственоръчно написана декларация.", "date": "2019.09.19", "title": "Спецпрокуратурата протестира домашния арест на Маринела Арабаджиева"}
{"url": "https://www.24chasa.bg/novini/article/7664287", "text": "Избраната за председател на Европейската комисия Урсула фон дер Лайен се срещна днес в Страсбург с лидерите на политическите групи в Европарламента, за да отговори на въпросите им във връзка с предложения от нея екип от комисари, предаде ДПА. Огласеният от Фон дер Лайен миналата седмица бъдещ екип от 27 комисари предизвика както критики, така и одобрение, а също и въпроси, предаде БТА. \"Ябълка на раздора\" беше предложението й да се създаде пост на \"заместник-председател за защитата на нашия европейски начин на живот\", който да отговаря за координирането на широк кръг въпроси, включително миграцията и сигурността. За ресора, чието наименование според критици напомня крайнодясната риторика за миграцията, беше предложен гъркът Маргаритис Схинас. Фон дер Лайен днес не отстъпи от позициите си въпреки острата полемика около формулировката на поста, но не изключи възможността за известни корекции, посочва Франс прес. Приканена миналата седмица от председателя на ЕП Давид Сасоли да даде разяснения пред председателите на политическите групи, консервативната политичка, която получи подкрепата на ЕП с крехко мнозинство през юли, излезе първа от закритата среща и каза само, че тя е била много конструктивна и положителна. \"Обсъдихме номинациите за някои ресори. Тя обеща да ги обмисли и да направи корекции\", каза председателят на групата \"Обнови Европа\", румънецът Дачиан Чолош, и допълни, че за него обясненията на Фон дер Лайен не са били убедителни. \"Тя не предложи промени, но каза, че е готова за дискусии\", отбеляза водачката на групата на Зелените Ска Келер. Групата на \"Обнови Европа\" и на Зелените, заедно със социалдемократите, настояха за отказ от спорната формулировка. \"Имам усещането, че тя изобщо не желае да се заеме с миграционния въпрос\", каза съпредседателят на групата \"Идентичност и демокрация\" Никола Бе. Окончателният състав на новата комисия ще бъде определен от ЕП, който след поредица изслушвания се очаква да гласува пълния пакет на 23 октомври. Не е необичайно парламентът да отхвърли предложени имена. Председателите на политическите групи в ЕП може да имат още въпроси през следващите седмици, предвид това, че двама номинирани са обект на продължаващи разследвания и че бе изразено безпокойство от участието на унгарския кандидат-комисар в спорните съдебни реформи на Будапеща.", "date": "2019.09.19", "title": "Урсула фон дер Лайен отговоря на въпроси на лидерите на политически групи в ЕП"}
{"url": "https://www.24chasa.bg/novini/article/7664297", "text": "Служители на ЕС и местните общности застават рамо до рамо в инициативата за почистване на европейските и световните плажове от отпадъци, изхвърлени от морето. Тази проява е част кампанията #EUBeachCleanUp. Началото на тазгодишната кампания бе дадено на 19 август, а краят ѝ се предвижда да е в края на октомври. Най-мащабната проява ще бъде на 21 септември, събота — Международния ден за почистване на крайбрежната ивица, с акции в над 80 страни от всички населени континенти, съобщиха от пресцентъра на Европейската комисия. Тази година, благодарение на напредничавото партньорство с Организацията на обединените нации и със създателите на анимационните герои смърфовете, кампанията достига хиляди граждани от всички възрасти. Успехът на # EUBeachCleanup се дължи на съчетанието от целта за повишаване на осведомеността — със силно присъствие в социалните мрежи — и на много конкретния призив за действие: елате с нас на плажа при вас! След приключването на многобройните прояви в рамките на #EUBeachCleanUp, предвидени през идните седмици, ще бъдат събрани тонове отпадъци от моретата и бреговете. Те ще бъдат предадени на местните съоръжения за обработка на отпадъци. Мероприятията са организирани от посолствата на ЕС и представителствата на ООН по света съвместно с местните власти, училища, неправителствени организации и частни дружества. Ежегодно в моретата и океаните се изхвърлят 8 милиона тона пластмасови отпадъци. Ясно е, че кампаниите за почистване на плажовете сами по себе си няма да разрешат този огромен проблем. Разковничето е в предотвратяването. Затова ЕС прие Eвропейска стратегия за пластмасите в кръговата икономика заедно със законодателни мерки за намаляване на производството и потреблението на десет от изделията за еднократна употреба, които най-често се озовават сред отпадъците в моретата и океаните.", "date": "2019.09.19", "title": "ЕС организира рекорден брой акции за почистване на плажове в световен мащаб"}
{"url": "https://www.24chasa.bg/novini/article/7664348", "text": "Специализираният наказателен съд определи най-тежката мярка за неотклонение \"Задържане под стража\" на трима обвинени за участие в организирана престъпна група за трафик на жени с цел сексуална експлоатация в България, Германия и Австрия, съобщиха от пресцентъра на прокуратурата. Съдът прие, че от събраните по делото доказателства може да се направи обосновано предположение, че са извършили престъпленията, за които са привлечени като обвиняеми, както и че могат да се укрият или да повлияят на разследването. Обвинените за участие в групата бяха задържани на 16 септември 2019 г. при съвместни действия по разследването на Специализираната прокуратура и ГДБОП в Бургаско, Ямболско, Силистра и София. При извършените претърсвания и лични обиски бяха намерени и иззети пари и злато за над 500 000 лева, осем луксозни автомобила на обща стойност над 1,5 милиона лева, платежни нареждания, както и други документи, доказващи престъпнта дейност на групата.", "date": "2019.09.19", "title": "Оставиха в ареста бургаските сводници"}
{"url": "https://www.24chasa.bg/novini/article/7664372", "text": "България е постигнала енергийни спестявания в размер на 6 167,1 гигаватчаса /GWh/. Това е показател, че страната ни има реална възможност да изпълни поставената крайна цел на енергийни спестява от 8 235 GWh до 2020 г. Това се посочва в доклад на зам.-министърът на енергетиката Жечо Станков, адресиран до председателя на Комисията по енергетика Валентин Николов. Докладът бе представен от Станков на заседанието днес на парламентарната енергийна комисия, където беше представена информация относно актуалното състояние на енергийната ефективност на България. Изпълнителният директор на Агенцията за устойчиво енергийно развитие Ивайло Алексиев отбеляза, че енергийната ефективност е политика, която обхваща много икономически сфери и е разпределена в много ресори. Той добави, че Агенцията работи активно с всички министерства, за да могат да се предприемат допълнителни мерки за енергийна ефективност. Пламен Младеновски от Комисията за енергийна и водно регулиране /КЕВР/ изтъкна, че разходите, които се правят за постигане на енергийна ефективност, е вид инвестиция. КЕВР не признава подобен вид разходи на снабдителите на електрическа енергия, защото подобна инвестиция би трябвало да има възвращаемост. Затова няма как подобна инвестиция да се покрива от крайните цени на битовите потребители на ток. Освен това от КЕВР не могат да признаят мерки, които вече са финансирани чрез европейски грантови схеми. Някои енергийни дружества пък са искали предварително средства за подобни мерки, \"без да са инвестирали нито една стотинка\", заяви още Младеновски.", "date": "2019.09.19", "title": "България е постигнала енергийни спестявания в размер на 6 167,1 гигаватчаса"}
{"url": "https://www.24chasa.bg/novini/article/7664363", "text": "Районен съд- Дупница наложи присъда лишаване от свобода за 7 месеца, при първоначален строг режим за подсъдимия Николай Х.. Той се призна за виновен в това, че на 15 юни т.г. в двора на къща в Дупница, се е заканил с убийство на майка си А. Х., с думите: \"сега ще те убия и излежа\". Николай. Х. е многократно осъждан, като има вече 2 присъди \"лишаване от свобода\" за закана за убийство на майка си. При изпълнение на наказанието следва да бъде приспаднато времето, през което подсъдимият Николай Х. е бил задържан с мярка за неотклонение \"задържане под стража\" от 22 юли.", "date": "2019.09.19", "title": "7 месеца затвор за син, заплашил да убие майка си с нож в Дупница"}
{"url": "https://www.24chasa.bg/novini/article/7664375", "text": "В хода на проведена специализирана полицейска операция на 18 септември в наркооранжерия в с.Дойренци служители на РУ – Ловеч откриха 147 кг марихуана във вид на зелена листна маса, съобщиха от пресцентъра на МВР. В имота полицаите са се натъкнали на инсталация и солидна оранжерия от дървена конструкция, покрита с полиетилен и мрежа от всичките страни. При проверка в нея се установени 46 растения от рода на конопа с различна височина, варираща от 160 см до 240 см. Всяко едно растение е било обградено от метална скара и с изградена вентилация и капково-поливна система, свързана с геран извън имота. В къщата е открита стая - сушилня с изградени дървени стелажи, с остатъци от суха зелена тревиста маса по тях, а в друго помещение е установен мобилен гардероб - инкубатор, оборудван с отоплителна и вентилационна система, пригоден за отглеждане на култивиран разсад. В имота , в момент на полагане на грижи за насажденията, е установен 64-годишен мъж, който е задържан за срок от 24 часа и предстои привличането му в качеството на обвиняем и повдигане на 72- часова мярка \"задържане под стража\". Работата по случая продължава под ръководството на Районна прокуратура - Ловеч.", "date": "2019.09.19", "title": "Иззеха близо 150 кг марихуана от наркооранжерия в Ловеч (Снимки)"}
{"url": "https://www.24chasa.bg/novini/article/7664401", "text": "Министърът на туризма Николина Ангелкова обяви начало на Годишните награди в туризма за 2019 г. Това ще е четвъртото издание на наградите, които за това време се утвърдиха като признание за прилаганите добри практики и усилена работа за туризма през последните 12 месеца. Очакваме тази година състезанието да е още по-оспорвано, така ще откроим най-добрите в сектора и ще отдадем вниманието, което заслужават, коментира министърът. Кандидатури се подават онлайн на платформата www.tourismawards.bg. Там са описани подробно и всички условия, на които е необходимо да отговарят участниците. Срокът, в който всички желаещи могат да изпратят предложенията си, е 20 октомври 2019 г. Претендентите, които отговарят на критериите, ще бъдат обявени на сайта на наградите и за тях ще започне онлайн гласуването. И тази година надпреварата ще се проведе в 16 категории, от които 6 професионални, 5 художествени и 4 специално предназначени за българските общини. Голямата награда в категория „Изборът на българите“ традиционно ще бъде определена сред всички туристически обекти, включени в „100-те национални“ и „50-те малко познати места“. Категория „Туристическа атракция/обект“ е допълнена и надградена. Наименованието ѝ се променя в „Туристическа атракция/обект и устойчивост на инвестицията“. Така обхватът й се разширява, като се включват критерии за устойчивост в работата и управлението на обектите. В художествените категории - за публикации на тема туризъм, всяка медия може да участва само с един материал или свой представител в една категория. При получаване на повече от едно предложение от дадена медия в една категория ще бъде излъчен един участник спрямо критериите и методологията на конкурса. Припомняме, че медиите - печатни, телевизии или радиа, които имат и онлайн сайтове, могат да участват и в категорията „Журналистически материал на тема туризъм в България в онлайн медия“ с материал, който е бил поместен на сайта, но той трябва да е различен от материала, с който кандидатстват за основната си категория. Онлайн вот ще определи носителите на награди във всяка категория. Всеки може да гласува еднократно за един участник в рамките на една категория (отчита се едно гласуване от всеки IP адрес), като може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Тази година контролът ще бъде завишен, предвидени са допълнителни мерки, с които да се минимизират възможности за промяна на електронния вот. Опити за намеса ще бъдат своевременно отчитани и ще повлияят негативно за класирането на съответния кандидат. Наградените ще бъдат обявени на официална церемония в София на 16 декември 2019 г. Категориите, за които може да се подават заявления за участие, са: 1. „Туристическа атракция/обект и устойчивост на инвестицията“; 2. „Туристическо събитие“; 3. „Духът на България“; 4. „Специализиран туризъм“; 5. „Туристическа дестинация“; 6. „Иновация“; 7. „Журналистически материал на тема туризъм в България в печатна медия“; 8. „Журналистически материал на тема туризъм в България в онлайн медия“; 9. „Журналистически материал на тема туризъм в България в интернет блог“; 10. „Журналистически материал на тема туризъм в България в радио“; 11. „Журналистически материал на тема туризъм в България в телевизия“; 12. „Община за планински туризъм“; 13. „Община за морски туризъм“; 14. „Община за балнео- и СПА туризъм“; 15. „Община за културно-исторически туризъм“.", "date": "2019.09.19", "title": "Ангелкова обяви старт на четвъртите Годишни награди в туризма - 2019 година"}
{"url": "https://www.24chasa.bg/novini/article/7664415", "text": "Лаура Кьовеши е одобрена за главен прокурор на ЕС. Винаги съм я харесвала и подкрепяла кандидатурата й, дори когато някои я отхвърляха и когато беше подложена на натиск и обвинения. Това написа в писмо до медиите лидерът на БСП Корнелия Нинова. Ето какво казва още: Поздравявам я и й желая успех в битката за справедливост. Напомням,че предстои избор на двама европейски прокурори, делегирани за България. Много е важно да бъдат избрани чисти, почтени и твърди хора. Колкото пъти поставяхме въпроса - управляващите мълчат. Другата седмица внасяме в НС предложения за начина им на избор, критерии и правила. Да не допуснем тихомълком да бъдат излъчени \" подходящите\" .", "date": "2019.09.19", "title": "Корнелия Нинова: Успех на Кьовеши в битката за справедливост"}
