{"url": "https://www.24chasa.bg/novini/article/7394532", "text": "На 4 юли в Алжир ще се състоят президентски избори, съобщи днес канцеларията на президента, предаде Ройтерс. Временният държавен глава Абделкадер Бенсалах в телевизионно обръщение вчера обеща да организира свободни и прозрачни избори след месеци на протести, довели до оставката на управлявалия 20 години Абделазиз Бутефлика, припомня БТА.", "date": "2019.04.10", "title": "Алжир насрочи президентски избори на 4 юли"}
{"url": "https://www.24chasa.bg/novini/article/7394456", "text": "НАСА ще използва спътниците си, за да реши хуманитарни въпроси на деликатни места на планетата в партньорство с базираната в САЩ неправителствена организация \"Мърси корпс\", съобщиха Ройтерс и БТА. Американското космическо ведомство ще се осланя на богатата си база данни, за да помогне на общности, за които има рискове, свързани с климатични промени и природни бедствия, да прогнозират опасностите. \"Експертите от НАСА обичат да отговарят на добри въпроси - заяви Дейвид Грийн, който завежда отдела за намаляване риска от бедствия във ведомството. - Това е вълнуващата част от работата с организацията \"Мърси корпс\", защото тя се опитва да намери решения навсякъде по света, където има стресови ситуации.\" НАСА и \"Мърси корпс\" сключиха 3-годишен договор, въз основа на който ще работят заедно, за да се установи как данните и анализите на космическото ведомство могат да намерят приложение с цел да се помогне на уязвими хора по света.", "date": "2019.04.10", "title": "НАСА ще използва спътниците си, за да помага на уязвими хора по света"}
{"url": "https://www.24chasa.bg/novini/article/7394484", "text": "Починала е Херлинд Каснер, майката на германския канцлер Ангела Меркел, каза за ДПА правителствен говорител. Той призова да се прояви уважение към чувствата на канцлера в този момент и тя да не бъде обезпокоявана, предава БТА. По-рано вестник \"Билд\" съобщи, че 90-годишната Каснер е починала в началото на април.", "date": "2019.04.10", "title": "Починала е майката на Ангела Меркел"}
{"url": "https://www.24chasa.bg/novini/article/7394512", "text": "ГЕРБ е единствената партия, която спазва поетите ангажименти и успява да помага на общините, за да се решат проблеми им. Едва ли някога досега е имало такъв добър синхрон между местната и държавна власт, както при управлението на ГЕРБ. Това заяви зам.-председателят на ГЕРБ Цветан Цветанов пред близо 700 членове и симпатизанти на партията в Силистра, които препълниха залата на местния театър. Заедно с Цветанов беше и народният представител Алтимир Адамов и областният координатор на партията Тодоров Тодоров. Това съобщиха от пресцентъра на ГЕРБ. „Стабилното държавно управление и европейската солидарност са начинът да подобряваме доходите и инфраструктурата. Както знаете – поели сме ангажимент учителските възнаграждения да нараснат двойно до 2021 г. Инвестициите в образованието са инвестиции в бъдещето“, заяви Цветанов. „Евродепутатите на ГЕРБ показаха, че могат да защитават националния интерес на България“, каза Цветанов и даде пример с Емил Радев, който е един от най-активните депутати в Европейския парламент „Докато решават за кого да гласуват на 26 май българските граждани трябва да имат предвид факта, че благодарение на ГЕРБ досега не са губени средства по оперативни програми, а европейският бюджет на България ще достигне рекордните 18 млрд. лв. При БСП е обратното – при тяхното правителство спряха еврофондовете“, напомни зам.-председателят на ГЕРБ. Цветан Цветанов бе категоричен, че в политиката ако тръгнеш с агресия и противопоставяне – няма да постигнеш нищо, защото хората искат да им се решават проблемите, а това минава през стабилна местна власт и спокойна среда за работа. Той бе категоричен, че всички членове и симпатизанти на ГЕРБ трябва да дадат всичко от себе си, за да се постигне убедителна победа на евроизборите, защото те са генералната репетиция за местните избори. Зам.-председателят на ГЕРБ обсъди с актива на ГЕРБ в Силистра и хода на гражданските диалози „Европа в нашия дом“ на теми образование и регионално развитие. „В рамките на последните две години 700 млн. лв. са инвестирани в образователна инфраструктура. В последните 30 години това е най-голямата инвестиция, правена някога в тази сфера“, обясни Цветанов. „Изключително съм впечатлен от тази пълна зала, искам да ви пожелая успех и да помоля в периода на кампанията да бъдете максимално активни, защото страната има нужда развитието й да продължи – а това може да го постигне само правителството на премиера Борисов“, завърши зам.-председателят на ГЕРБ.", "date": "2019.04.10", "title": "Цветанов: Евродепутатите на ГЕРБ доказаха, че могат да защитят националния интерес на България"}
{"url": "https://www.24chasa.bg/novini/article/7394343", "text": "Правителството отпусна 50 млн. лв. за заплати на медицинските сестри, за да може във всяко лечебно заведение те да започват от 950 лв. Това съобщиха премиерът Бойко Борисов и министърът на здравеопазването Кирил Ананиев в началото на заседанието. 950 лв. стартова заплата за медсестрите е вписано в колективния трудов договор в здравеопазването, но не се спазваше. Заради това и медсестрите от месеци протестират с Как точно ще се разпределят 50-те милиона, ще стане ясно до 15 май, когато здравното министерство ще е готово с методиката за разходите за персонал в отделните болници. Искането на премиера Борисов обаче е да се вдигнат главно заплатите в по-малките болници в трудно-достъпни места. Здравният министър да контролира как се харчат парите, поиска премиерът. “Да не стане така, както имаше сигнали в някакви болници, директорите да ги дадат за ДМС  и да не стигнат до сестрите”, каза Борисов. “Това са хората, които се грижат за нашето здраве, и за да ги запазим сега и тук, в нашата страна, те заслужават да получат признанието на българското общество и на всички нас като потенциални техни пациенти”, каза Кирил Ананиев след заседанието. Той припомни, че според анализ на здравното министерство има сериозни деформации при разпределението на разходите за персонал. “Отпуснатите от правителството средства ми дават реална възможност да финализирам работата по методиката”, каза още Ананиев. Тя трябва да е готова до 15 май. Така “Това вече ще означава, че имаме реалното разпределение на ресурса по отделни лечебни заведения, останалото вече е въпрос на прилагане от страна на ръководствата им”, обясни Ананиев. Една от целите пред здравното министерство е да подобри организацията по професионалната квалификация и преквалификация на медицинските специалисти, така че тя да отговаря на европейските практики. Защото лекарите в клиниката ни са на заплата, по-ниска от така посочената. Освен това правителството явно ще разкачи заплатите от пътеките, защото аз поне не виждам как с приходите от пътеки може да се поддържа такава основна заплата”, написа в профила си във фейсбук доц. Добрин Василев, началник на Клиниката по кардиология в Александровска болница. “Към момента има много въпросителни, очакваме методиката да създаде справедлив регламент. Но изваждането на заплатите от клиничните пътеки не е възможно - каза Милка Василева, председател на Българската асоциация на професионалистите по здравни грижи. - Подобен подход ще означава личният принос да няма значение за формиране на възнагражденията независимо от вида и количеството на работата.” ", "date": "2019.04.10", "title": "Дадоха 50 млн. лв. за заплати на медсестрите, 950 лв. става най-ниската (обзор)"}
{"url": "https://www.24chasa.bg/novini/article/7394382", "text": "Кубинският парламент утвърди днес новата конституция на страната, която признава пазара, без да се отказва от социализма, предаде Франс прес. Това става в момент, когато Куба е подложена на натиск от САЩ заради подкрепата си за Венецуела на президента Николас Мадуро, отбелязва АФП. \"Тази конституция е нашата воля. Ние сме в дълг единствено към нея и Куба\", заяви в Туитър президентът Мигел Диас-Канел. Датата, избрана за утвърждаването (символичен акт, който сам по себе си не означава, че новият основен закон влиза в сила) не е случайно. На 10 април 1869 г. в градчето Гуаймаро е огласена първата конституция на страната, предава БТА. Новата конституция се очаква да бъде обнародвана в кубинския Държавен вестник днес или в близките дни, след което тя ще може да влезе в сила. На днешното заседание на парламента наред с държавния глава Диас-Канел присъства и бившият президент Раул Кастро, първи секретар на ЦК на комунистическата партия. Новата конституция е наследство за новите поколения кубинци, е заявил пред парламента Кастро според кубинската Национална информационна агенция - заседанието беше закрито за чуждестранни журналисти. Новото в конституцията е, че тя признава пазара, частната собственост и чуждите инвестиции като необходимост за възстановяване на растежа на страната, която е в тежко икономическо положение. По отношение на политическото съдържание обаче, в основния закон изобщо няма промяна. Текстът потвърждава ръководната роля на комунистическата партия и \"неотменимостта\" на социализма, който господства в Куба от революцията през 1959 г. насам. Раул Кастро разкритикува днес възобновените опити на САЩ да унищожат Кубинската революция и да окажат натиск върху Венецуела и заяви, че Куба не се бои от заплахи. \"Няма да се отречем от никой от принципите си и ще отхвърлим всяка форма на изнудване, засилването на икономическата война и на блокадата\", заяви Кастро пред парламента, цитиран от Ройтерс.", "date": "2019.04.10", "title": "Кубинският парламент утвърди новата конституция"}
{"url": "https://www.24chasa.bg/novini/article/7394389", "text": "От непрекъснатите си обиколки в страната се убедих, че гражданите и представителите на бизнеса искат да има стабилно държавно управление, защото то е гаранция и за добра бизнес среда. Обратно – едни предсрочни избори и служебно правителство носят много неизвестни. Това заяви пред журналисти в Силистра зам.-председателят на ГЕРБ Цветан Цветанов, съобщиха от пресцентъра на ГЕРБ. Зам.-председателят на ГЕРБ призова да се сложи край на компроматната война, която политическите опоненти на ГЕРБ поведоха. „Стига с тази омраза и желание да опетниш опонента си. Нека вместо за компромати – насочим обществения и политическия диалог към европейските избори. Нека водим дебат по същество – политическите партии да сблъскаме своите възгледи и предложения. Може би именно липсата на алтернатива кара нашите политически опоненти да бъдат толкова агресивни и само да рушат доверието към държавните институции“, посочи той. Цветан Цветанов отбеляза, че предстои нов финансов програмен период от 2021 г. и е важно страната да се подготви добре за него. „Докато при управление на ГЕРБ няма спряно дори 1 евро по оперативни програми, по време на правителството на БСП спряха всички еврофондове. Сега ситуацията е коренно различна, особено след като стана ясно, че европейският бюджет за България ще достигне рекордните 18 млрд. лв.“, коментира той. Според Цветанов някои хора искат да правят кампанията си с агресивно поведение спрямо Турция, което по думите му не е отговорно. „Не е ли редно да имаме добри отношения с Турция, особено на фона на риска миграционният натиск да се увеличи“, попита той. „ПП ГЕРБ започна отрано срещите из страната във връзка с европейските избори, защото искаме да подчертаем както пред гражданите, така и пред структурите – важността на този вот“, обясни Цветанов и отново призова бъдещите 17 български евродепутати да подпишат меморандум за общи действия по определени теми от национален интерес.", "date": "2019.04.10", "title": "Цветанов: Гражданите и бизнесът искат стабилно държавно управление, а не хаоса на предсрочните избори"}
{"url": "https://www.24chasa.bg/novini/article/7394391", "text": "САЩ смятат, че Турция няма да може да има на въоръжение едновременно американски изтребители-бомбардировачи Ф-35 и руски зенитно-ракетни системи С-400 поради това, че според Вашингтон това е технически невъзможно, съобщава ТАСС. Това заяви днес американският държавен секретар Майк Помпейо в изказване пред комисията по външни работи на американския Сенат. Както ми обясниха в Пентагона, невъзможно е едновременно да се експлоатират Ф-35 и С-400, отбеляза Помпейо, предава БТА. Тази техника не може да съществува съвместно, ние сме дали /на Турция/ ясно да се разбере по външнополитическите и военни канали за връзка. Това е сериозен технически проблем, посочи Помпейо. Той за пореден път припомни, че Вашингтон е предложил на Анкара американски системи Пейтриът. Това предложение се разглежда, подробностите се уточняват, каза Помпейо. По думите му САЩ ясно са казали на Турция, че тя \"произвежда важни компоненти за Ф-35 и се явява не само купувач, но и част от веригата на доставки\" в рамките на програмата за производство на изтребителя. Ние дадохме да се разбере, че нищо от това не може да съществува, ако те купят С-400, каза американският държавен секретар. Той не изключи също, че сделката може да доведе до въвеждане на американски санкции срещу Турция в съответствие със закона за \"противодействие на противниците на Америка чрез санкции\". Във вторник Помпейо предупреди турските власти, че след разполагането на руски системи С-400, Анкара вече няма да може да участва в програмата по създаване и придобиване на Ф-35.", "date": "2019.04.10", "title": "Помпейо: Технически невъзможно е Турция  да има на въоръжение Ф-35 и С-400"}
{"url": "https://www.24chasa.bg/novini/article/7394416", "text": "Вицепрезидентът на САЩ Майк Пенс призова днес ООН да анулира правомощията на посланика на правителството на президента Николас Мадуро и да признае Хуан Гуайдо за легитимен лидер на Венецуела, предаде Ройтерс. Пенс заяви, че САЩ са изготвили резолюция и призова всички държави да я подкрепят. \"Дойде моментът ООН да признае временния президент Хуан Гуайдо за законния президент на Венецуела и да предостави място на негов представител в организацията\", заяви Майк Пенс в Съвета за сигурност на ООН, предава БТА. Дипломати заявиха, че е малко вероятно Вашингтон да получи нужната подкрепа, за да бъде приета подобна мярка. Пенс не уточни дали резолюцията ще бъде внесена в 15-членния Съвет за сигурност или в Общото събрание на ООН, където Русия и Китай, подкрепящи Мадуро, нямат право на вето. Пенс се обърна към участващия в заседанието посланик на Венецуела Самуил Монкада и каза, че той не би трябвало да е в залата, а трябва да се върне във Венецуела и да каже на Мадуро, че му е време да се оттегли. Американският вицепрезидент заяви, че САЩ ще продължат да оказват дипломатически и икономически натиск с цел мирен преход към демокрация във Венецуела, но добави, че \"всички варианти са възможни\". Руският представител в ООН Василий Небензя заяви, че днешното заседание е пореден епизод от фронталната атака срещу Каракас, предаде ТАСС. Това, което се случва в Съвета за сигурност, за съжаление е само поредният епизод от фронталната атака, на която е подложен официален Каракас и обикновените венецуелци\", заяви той.", "date": "2019.04.10", "title": "Вицепрезидентът на САЩ поиска ООН да признае Гуайдо за законен лидер на Венецуела"}
{"url": "https://www.24chasa.bg/novini/article/7394402", "text": "„Работим за реализирането на четири държавни помощи, които са по предложение на земеделския бранш“. Това заяви министърът на земеделието, храните и горите Румен Порожанов по време на среща със земеделски производители в Перник, съобщиха от пресцентъра на министерството. За сектор „Плодове и зеленчуци“ ще бъдат отпуснати средства с цел подпомагане при въвеждане на стандарта GLOBALG.A.P. Съвсем скоро ЕК одобри и държавна помощ за техника за охлаждане и съхранение на земеделска продукция. Помощта е насочена за покриване на част от разходите за реализация на инвестиции в машини, оборудване и линии за подготовка, охлаждане и съхранение на първична земеделска продукция. Предвижда се чрез подпомагането да се покрият до 50% от разходите за закупуване на такава техника от страна на земеделските производители, но не повече от 120 000 лева. Фермерите могат да кандидатстват и за държавна помощ „Инвестиции за закупуване или изграждане на обекти за преработка и/или обработка на сурово мляко“, като общият бюджет на помощта е в размер на 1,5 млн. лв. „Очаква се в скоро време да бъде и нотифицирана помощта за малки кланични пунктове“, допълни министър Порожанов. По време на срещата директорът на дирекция „Животновъдство“ Силвия Василева, представи фокуса на Националната програма за пчеларство за периода 2020 – 2022 г. Тя е в размер на 6,4 милиона лева, като увеличението спрямо предишната е в размер на 1,6 милиона лева. По думите на Василева, по предложение на неправителствените организации в сектора, фокусът на програмата ще бъде върху здравеопазването на пчелите и по-точно борбата срещу варатозата. В срещата участва още и областният управител на Област Перник Ирена Соколова.", "date": "2019.04.10", "title": "Порожанов: Реализираме четири държавни помощи по предложение на земеделския бранш"}
{"url": "https://www.24chasa.bg/novini/article/7394418", "text": "Сърбите са по-толерантни към евреите и мюсюлманите от повечето страни в Централна и Източна Европа, показват резултатите от обширно проучване на американския Пю рисърч сентър /Pew Research Center/, цитирано от Танюг. Според проучването 43 процента от сърбите биха приели мюсюлмани в семейството си, а 61 процента нямат нищо против евреи в семейството си, предава БТА. Във фокуса на проучването, при което са анкетирани 56 000 души в 34 страни в Европа от 2015 до 2017 г., са религията, еднополовите бракове и абортите. Резултатите са публикувани на сайта на Пю рисърч сентър. По въпроса за легализацията на абортите сърбите са се проявили като малко по-толерантни - 63 процента са подкрепили аборта като законно право на жената. Що се отнася до еднополовите бракове обаче, мнозинството сърби /83 процента/ са против тях и по този показател страната е на шесто място от 34 страни. Седемдесет и осем процента от сърбите смятат, че да си православен, означава да си \"истински сърбин\", което поставя Сърбия на трето място сред държавите с нисък праг на толерантност към другите религии. Шейсет и пет процента от анкетираните сърби смятат, че тяхната нация е по-добра и по-важна от другите. Общият извод от проучването е, че населението на Централна и Източна Европа е по-нетолерантно към мюсюлманите, евреите, еднополовите бракове и абортите в сравнение със Западна Европа.", "date": "2019.04.10", "title": "Сърбите по-толерантни към евреите\nи мюсюлманите от съседките си"}
{"url": "https://www.24chasa.bg/novini/article/7394428", "text": "Делян Добрев вече не е депутат от ГЕРБ, а две жени - Лиляна Радева и Ралица Добрева, влязоха от сряда на местата на Данаил Кирилов и Цецка Цачева. Добрев подаде оставка като депутат във вторник с мотива, че не иска името му или това на ГЕРБ да бъде петнено “заради поредната фалшива новина”, излязла по негов адрес в медиите, след като излязоха публикации за сделки с евтини имоти на майка му и негови близки. В сряда той обясни, че плаща наем от 1200 лв., за да живее в апартамента на фирмата на майка си. Добрев бе подал оставка и през 2017 г. след скандал за роднински назначения в Хасково. Тогава обаче оставката му бе отхвърлена с мнозинство в пленарната зала, а впоследствие КС се произнесе, че решението на парламента е било противоконституционно. Няма да гласувам оставката на Добрев, защото конституцията ме задължава да гласувам по съвест, защити го вчера Георги Марков в залата. Той иронично призова да се върне законът от времето на социализма, че едно семейство има право само на едно жилище, и запита: “В колибите ли да живеят народните представители?”. Оставката на Добрев обаче бе приета с 96 гласа “за”, 7 “въздържали се” и 3 “против”. Срещу оставката на Добрев се обяви и лидерът на НФСБ Валери Симеонов. “Делян Добрев е кадърен, отговорен човек. Изключителен специалист”, каза той. Подчерта, че трябва да се спре с тази кампания за разчистване на кадърни хора. Според него премиерът Бойко Борисов приемал “оставки на килограм”, с което “демонстрира, че не му пука за капацитета на парламента и изпълнителната власт”. “В крайна сметка, когато масово принуждаваш членове от ръководството на твоята партия, неизбежно изниква въпросът и за твоята оставка”, продължи Симеонов. И допълни, че няколко оставки можело да се подадат, но това, че понасят отговорността за имоти на роднините си, било “болшевизъм” и “връщане на времената в първите дни след 9 септември”. Депутатите одобриха и влизането в НС на Ралица Добрева на мястото на подалата оставка правосъдна министърка Цецка Цачева, която отказа да се върне в НС. Депутат на мястото на новия министър Данаил Кирилов пък стана Лиляна Радева.", "date": "2019.04.10", "title": "Делян Добрев вече не е депутат, влязоха две жени от ГЕРБ (Обзор)"}
{"url": "https://www.24chasa.bg/novini/article/7394439", "text": "Албанското министерство на отбраната изпрати днес военни части за осигуряване на безопасността на международното летище в Тирана,  , съобщи Асошиейтед прес. Полицията в Албания уби един от няколко въоръжени мъже, които нахлуха на международното летище \"Майка Тереза\" в Тирана, но останалите избягаха с пратката пари, припомня БТА. Частни банки прехвърлят по въздух твърда валута през летището в Тирана към Виена, защото албанската централна банка не приема чужда валута.", "date": "2019.04.10", "title": "Армията пое контрола на сигурността на летището в Тирана след обира вчера (Видео)"}
{"url": "https://www.24chasa.bg/novini/article/7394322", "text": "Бойко Борисов пристигна в Брюксел за срещата на лидерите на ЕС за Брекзит.  \"Пристигнах в Брюксел, където ще участвам в извънредното заседание на Европейския съвет във връзка с Брекзит\", написа министър-председателят в профила си във фейсбук. \"Нито една от двете страни не иска Брекзит или излизане без договор. Има много въпросителни, ако се изпълни това, което г-жа Мей е написала до Доналд Туск, тя иска 30 юни. Това означава, че трябва да имат избори и след 24 май ще са евродепутати. Какво би станало ако избраните за евродепутати искат да си останат. Има ли сила, която да им каже - напуснете. Аз съм за това да се удължи срока, но трябва да има гаранции. След като не сме готови, явно трябва по-дълъг срок. В петък ще настане шок и ужас, ако не се удължи\", каза Борисов на влизане в срещата. \"Очаквам и от другите оставки. Човек след човек подават оставки, Ами подайте и вие като нас и след това ще говорим, не е ли правилно?\", каза Борисов за оставките, подадени заради скандалите с ниски цени на апартаменти от последните седмици. Държавните и правителствени ръководители на страните членки ще обсъдят последните събития във връзка с Брекзит по време на работна вечеря във формат ЕС-27. Поводът за свикването на извънреден Европейски съвет е отхвърлянето на Споразумението за оттегляне на Великобритания от ЕС от Камарата на общините на Обединеното кралство на 29 март. Съгласно заключенията на Европейския съвет от 21 март 2019 г., при това положение, британският премиер може да предложи следващи действия, които Европейският съвет да разгледа преди 12 април 2019 г. В тази връзка, на 5 април 2019 г. премиерът на Великобритания Тереза Мей изпрати писмо до председателя на Европейския съвет Доналд Туск с искане за удължаване на чл. 50 до 30 юни 2019 г. В искането се поема ангажимент за провеждане на избори за Европейски парламент, както и за конструктивно сътрудничество с ЕС. Лидерите ще обсъдят и възможностите за алтернативен по-дълъг срок за оттеглянето на Обединеното кралство от Европейския съюз.", "date": "2019.04.10", "title": "Борисов: Аз съм за това да се удължи срокът за Брекзит, но трябва да има гаранции (Видео)"}
{"url": "https://www.24chasa.bg/novini/article/7394326", "text": "Хърватия и Китай са готови да навлязат в \"диамантен\" период на отношенията си, заяви днес китайският премиер Ли Къцян в Загреб, като подчерта, че Пекин придава голямо значение на сътрудничеството си с Хърватия, предаде агенция Хина. Китайският правителствен ръководител е в Хърватия, за да участва в Осмата среща на върха във формат \"16 плюс 1\", която започва утре в Дубровник, припомня БТА. Ли Къцян пристигна в Хърватия с 250-членна делегация, продължавайки интензивните контакти между Пекин и Загреб през последните години. Това е първото посещение на китайския премиер в Хърватия, но той се среща за шести път с хърватския си колега Андрей Пленкович за последните 2,5 години. \"Хърватия е прекрасна страна, известна и като перлата на Адриатика и Средиземноморието. Макар и далеч географски, ние сме готови да сближим сърцата си и да открием диаментен период в отношенията си\", каза Ли Къцян в началото на срещата на двете делегации. Китайският премиер призова Хърватия да приготви колкото може повече туристи и селскостопански продукти за китайския пазар и подчерта готовността на неговата страна да увеличи търговията с Хърватия. Ли Къцян определи срещата си с Пленкович като плодотворна, а Пленкович от своя страна каза, че тя е била \"повратна точка\" в двустранните отношения. Двете страни подписаха днес 6 споразумения за сътрудничество в инфраструктурата, селското стопанство, дигиталните технологии, туризма, науката и предприемачеството. Китайският премиер се срещна днес и с президента на Хърватия Колинда Грабар-Китарович, съобщи ДПА. Според хърватски официални представители Грабар-Китарович търси подкрепата на Пекин за инициативата \"Три морета\", която обединява 12 страни членки на ЕС, намиращи се между Балтийско, Адриатическо и Черно море - Австрия, България, Хърватия, Чехия, Естония, Унгария, Литва, Латвия, Полша, Словакия, Словения и Румъния. Тя допълва китайската инвестиционна инициатива \"Един пояс - един път\" за отваряне на Азия и Европа за китайски стоки и инвестиции.", "date": "2019.04.10", "title": "Ли Къцян: Хърватия и Китай навлизат в \n\"диамантен\" период на отношенията си"}
{"url": "https://www.24chasa.bg/novini/article/7394365", "text": "Напрежение и протести заради бой в магазин в Габрово. Клиенти пребиха служител на супермаркет, а поводът – направил им забележка. Видеозапис от побоя, появил се в социалните мрежи, предизвика вълна от възмущение, предава  . Така тази вечер в Габрово се събраха протестиращи. Шествието им не беше планирано. Хората се събраха пред Окръжния следствен отдел, където са задържани тримата нападатели. Стигна се до сблъсъци. Нападението в магазина е от неделя вечерта. Трима мъже с агресивно поведение влизат в централен габровски супермаркет. „Бяха видимо почерпени, но не пияни. Бяха вътре с цел да се заяждат”, заяви Царина Пашова, служител в денонощния магазин. Обект на нападките е Даниел Ненов от Габрово. Той живее в Англия, но често си идва в родния град. „Още при влизането ми, видях, че те просто търсеха с кой да се заяждат. Сигурен бях, че ще стане побой”, заяви Ненов. „Отидох при тях и ги помолих най-учтиво да не се разправят на входната врата, защото минават клиенти”, разказва Венцислав Иванов, служител в магазина. Тримата мъже обаче му отговарят с юмруци. „Аз бях безпомощна, нищо не можех да направя”, добавя Царина Пашова. Тримата побойници са задържани, но освободени след 24 часа. Днес отново бяха са задържани. По случая се води досъдебно производство за хулиганство и причиняване на телесна повреда. Оказва се, че и тримата нападатели са осъждани за други престъпления. След случая от Община Габрово поискаха масови полицейски проверки. „Спешни мерки за проверки на всички адреси, на които има струпвания на ромски фамилии и хора от криминалния контингент”, каза Таня Христова – кмет на Габрово. От общината обясниха още, че тримата мъже не живеят в общинско жилище и не са приходящи.", "date": "2019.04.10", "title": "Напрежение и протести заради боя в магазин в Габрово (Видео)"}
{"url": "https://www.24chasa.bg/novini/article/7394269", "text": "Правосъдният министър Данаил Кирилов отрече да има връзка между предложението, направено от него в качеството му на председател на правната парламентарна комисия, че освен юрист, и представител на службите да може да оглавява Антикорупционната комисия, и скандалите около председателя ѝ Пламен Георгиев, предава  . По думите на Кирилов излизането на Георгиев в отпуск заради проблемите около апартамента му и внасянето на предложението за промяна в Антикорупционния закон съвпаднали случайно: \"Чувахме критики в първото производство, защо само юристи, защо има различни критерии за председатели, за членове. С оглед на това, че дейността на тази комисия е стриктно специализирана, тя изисква и познания в областта на системите на сигурност\".", "date": "2019.04.10", "title": "Кирилов: Отпуската на Пламен Георгиев и промените в законa съвпадат случайно"}
{"url": "https://www.24chasa.bg/novini/article/7394275", "text": "През следващата седмица предстои да започне ремонт на пътя Дупница – Клисура – Самоков, който е важна връзка в областта, защото свързва ГКПП „Гюешево“ с АМ „Струма“, с първокласния път София - Благоевград и с АМ „Тракия“. Това каза днес в Кюстендил министърът на регионалното развитие и благоустройството Петя Аврамова, която взе участие в дискусията „Европа в нашия дом“. Това съобщиха от пресцентъра на Министерството на регионалното развитие и благоустройството. Ще се рехабилитират общо 32,5 км от трасето, което от години е в лошо състояние. Отсечката на територията на Кюстендил е с дължина 16,8 км. Инвестицията в предвидените за изпълнение строително-монтажни работи ще бъде близо 9 млн. лв., а средствата са осигурени от Оперативна програма „Региони в растеж“ 2014-2020 г. В близките дни ще започнат и дейности по трайно укрепване на срутището на пътя до Рилския манастир. Като първи етап ще се направи анкериране и ще се поставят мрежи. Ще следим процесите и ако е необходимо ще се изградят и подпорни стени. Предвижда се и допълнително обрушване на скалите, обясни Аврамова. Тя посочи, че по време на строителните дейности движението няма да се спира, а ще се регулира със светофарни уредби. Министър Аврамова подчерта, че важни за икономическото и социалното развитие на областта са инвестициите по ОПРР 2014-2020 г., които са в размер на над 51 млн. лв. по 20 договора. С над 7 млн. лв. ще бъдат подкрепени 6 образователни институции с капацитет близо 2500 деца и ученици. С част от средствата се изграждат Обединено детско заведение и нов физкултурен салон към Основно училище „Неофит Рилски“ в Дупница. Модернизират се 7 центъра за спешна помощ по проекта на Министерство на здравеопазването, като инвестицията е 2,3 млн. лв. Подкрепени са 11 социални обекта, които се използват от близо 230 лица в процеса на деинституционализация. По 4 проекта на обща стойност 7,7 млн. лв. се изпълняват мерки за повишаване на енергийната ефективност в 14 жилищни и административни сгради. В резултат от изпълнението им жилищата на 340 домакинства ще бъдат по-топли, по-уютни и с по-малки разходи за отопление през зимата. По два проекта за обновяване на градската среда се инвестират над 10 млн. лв. в Кюстендил и в Дупница. В резултат близо 135 хил. кв. м обществени пространства ще бъдат облагородени. В Дупница се инвестират и над 7 млн. лв. в проекта за интегриран градски транспорт. В резултат от изпълнението му над 28 км линии на обществения транспорт ще бъдат модернизирани или нови. Министър Аврамова информира още, че за следващия програмен период се предвижда Регионалните стратегии за пространствено развитие да изпълняват ролята на териториалните стратегии за развитие, в рамките на които да се финансират важни надобщински и надобластни проекти, като инвестициите да се разпределят не само за градовете, а за цялата община. Така и селата в общините също ще могат да се възползват от европейската солидарност.", "date": "2019.04.10", "title": "Започна ремонтът на пътя от Дупница до Самоков"}
{"url": "https://www.24chasa.bg/novini/article/7394266", "text": "20-годишната курсантка от великотърновския военен университет е в стабилно състояние, като към момента няма непосредствена опасност за живота ѝ, съобщиха от Военномедицинска академия.  Миналата седмица момичето се простреля в гърдите от упор със зачисления ѝ автомат \"Калашников\". Инцидентът стана, докато студентката чистела оръжието. Във ВМА тя бе докарана със \"Спартана\".  Най-големи поражения куршумът е нанесъл на горната част на левия бял дроб на момичето, която на по-късен етап ще бъде отстранена. Това е предизвикало и загуба на близо 3 л кръв в момента на инцидента, обясни началникът на ВМА проф. Венцислав Мутафчийски. Момичето бе докарано със самолета “Спартан” и прието там в петък сутринта, след като цяла вечер лекарите от великотърновската болница МОБАЛ “Стефан Черкезов” се бориха за живота му. Успяха да я стабилизират. “В такива случаи се отстраняват най-видимите засегнати тъкани, за да се стопира кръвозагубата. Благодарение на действията им пациентката е жива”, каза проф. Мутафчийски. Той обясни, че нараняването е тежко, защото изстрелът е бил от упор - така е влязъл не само самият куршум, но и взривните газове, които допълнително увреждат тъканите. Горната част на левия бял дроб на момичето е почти напълно унищожена и в близките дни ще се наложи повторна операция за отстраняването му. “Това няма да повлияе съществено на живота ѝ, защото е млада и има достатъчна останала белодробна тъкан, за да поеме функцията, но в момента все още има реална опасност за живота”, допълни началникът на ВМА. Момичето е на апаратно дишане.", "date": "2019.04.10", "title": "Стабилно е състоянието на прострелялата се курсантка от Велико Търново"}
{"url": "https://www.24chasa.bg/novini/article/7394268", "text": "Председателят на Европейската централна банка Марио Драги потвърди, че икономическият спад ще продължи и през тази година, тъй като \"глобалните насрещни ветрове продължават да оказват влияние върху растежа в еврозоната\", предаде  . На пресконференция след края на редовното заседание на ЕЦБ Драги посочи, че протекционизмът и уязвимостта на развиващите се пазари са допринесли за по-слабия икономически растеж. \"В същото време обаче растящите заплати засилват устойчивостта на вътрешната икономика\", добави той. Според него постъпващите данни продължават да бъдат слаби, особено по отношение на промишленото производството, отчасти поради несигурността, пред която е изправен бизнеса в резултат на заплахите на САЩ да повишат тарифите за автомобили и митата на други стоки, внасяни от ЕС. Марио Драги визира последното предупреждение от Вашингтон, че президентът Доналд Тръмп може да наложи кита върху вноса на европейски стоки за 11 млрд. долара. \"Няма съмнение, че една от причините за слабостта на еврозоната е отслабването на доверието, в резултат на различни заплахи за допълнителни протекционистки мерки\", отбеляза шефът на ЕЦБ, но добави: \"Отворен обаче остава въпросът дали тези заплахи ще бъдат осъществени. Както видяхте в миналото, между думи и дела често има голяма пропаст\". Шефът на ЕЦБ обаче подчерта, че рисковете за рецесия в еврозоната остават ниски въпреки текущото отслабване на икономиката. Драги все пак отбеляза, че управителният съвет на централната банка продължава да наблюдава развитието на икономиката и е готов да коригира политиките си, ако това е необходимо. Коментирайки въпроса за Брекзит, Марио Драги отбеляза, че онези европейски страни, които са по-силно обвързани с британската икономика, ще се изправят пред по-сериозни последици от излизането на Обединеното кралство от единния блок. Според него последиците от Брекзит ще се отразят на европейския континент като цяло и биха могли да нарушат европейски вериги за създаване на стойност. Той обаче заяви, че сериозността на последиците от Брекзит ще зависи от това дали Великобритания ще напусне ЕС по дисциплиниран начин с подходящ преходен период или ще се оттегли без споразумение с ЕС. Марио Драги също така коментира банковата система в Европа, посочвайки, че ЕЦБ е в процес на анализ на \"рентабилността на търговските банки, засегнати от отрицателната лихва по депозитите\". Според него членовете на ЕЦБ ще обмислят дали трябва да смекчат негативното влияние върху банките в еврозоната от отрицателната депозитна лихва, която продължава да бъде на ниво от -0,4% (наказателната лихва, при която банките държат задължителните и свободните си резерви в ЕЦБ). За разлика от Федералния резерв, ЕЦБ не повиши краткосрочните лихвени проценти по време на последния икономически подем в региона. Европейските банки продължават да се оплакват от отрицателни лихвени проценти, които бяха въведени за първи път преди почти пет години, и смятат, че те вредят на печалбите им. Марио Драги отбеляза, че ЕЦБ ще се съсредоточи върху това дали тези оплаквания са оправдани. Той обаче допълни, че е прекалено рано да се прецени дали ще бъде оправдано смекчаване на този негативен ефект върху банките чрез мерки като например система, която би довела до таксуване само на банкови депозити над определен праг, каква система въведе преди време Швейцарската централна банка, чийто лихвените ставки са също отрицателни.", "date": "2019.04.10", "title": "Марио Драги: Икономическият спад ще продължи през тази година"}
{"url": "https://www.24chasa.bg/novini/article/7394282", "text": "Предизборно видео, публикувано вчера от американския президент Доналд Тръмп, беше свалено от Туитър, тъй като в него незаконно е използвана музиката от филма от поредицата за Батман \"Черният рицар: Възраждане\" от 2012 г., предадоха Франс прес и Асошиейтед прес. Филмовото студио \"Уорнър Брос\", собственик на франчайза \"Батман\", е сигнализирало, че използването от президента на музиката от \"Черният рицар: Възраждане\" \"не е разрешено\". В клипа присъстваха снимки на демократите Барак Обама и Хилари Клинтън, съпоставени със снимки от двугодишното управление на Тръмп. На фона на музиката от филма се четеше текст: \"Първо ви пренебрегват. След това ви се надсмиват. После ви наричат расист. Доналд Дж. Тръмп. Вашият вот. Доказа, че всички те грешат. Тръмп: голямата победа. 2020\". Това не е първият случай, когато Доналд Тръмп се обръща към попкултурата, за да прокара политическите си послания, предава БТА. Милиардерът вече няколко пъти се е позовавал на сериала \"Игра на тронове\" и прочутия му девиз \"Зимата идва\", като писа в Туитър \"Санкциите идват\", във връзка с Иран, или \"Стената идва\" - за стената по границата с Мексико. \"Как се казва \"злоупотреба със запазена марка\" на дотракски език?\", реагира остроумно тогава телевизия Ейч Би О, имайки предвид измисления език, който говорят част от героите в сериала.", "date": "2019.04.10", "title": "Свалиха предизборен клип на Тръмп от туитър, нарушил авторски права"}
{"url": "https://www.24chasa.bg/novini/article/7394310", "text": "Румънският Сенат отложи за втори път тази седмица гласуването по искане на опозицията за оставка на министъра на правосъдието Тудорел Тоадер, съобщава агенция Медиафакс. Причина за отлагането днес, както и в понеделник, бе липсата на кворум. Председателят на заседанието съобщи, че в залата присъстват само 44 сенатори от общо 136. Опозиционните Национално-либерална партия и Съюз за спасение на Румъния внесоха искане за оставка на министъра на правосъдието, озаглавено \"Правосъдието - сигурна жертва в ръцете на Тудорел Тоадер\". Опозиционните формации обвиняват министъра в намеса в правосъдния акт и за това, че не е разрешил проблема с пренаселеността в румънските затвори, предава БТА. На 20 март долната камара на парламента отхвърли подобно искане на опозицията, с което се настояваше и за анулиране на извънредно правителствено постановление номер 7, което променя правилата за назначаване и надзор на прокурорите. Днес лидерът на управляващата Социалдемократическа партия (СДП) Ливиу Драгня заяви, че сенаторите от СДП ще гласуват по съвест по искането за оставка на правосъдния министър, допълва агенция Аджерпрес. Гласуването се очаква следващата седмица. Редица социалдемократи, включително Драгня, изразяват в последно време недоволство от дейността на Тудорел Тоадер, който е предложен на този пост от коалиционния партньор Алианс на либералите и демократите. Премиерът Виорика Дънчила, която вчера имаше разговор с министъра, заяви, че ще представи пред колегите си от СДП оценка за дейността на Тоадер и решението дали той да остане на поста ще бъде взето от Изпълнителния комитет на партията.", "date": "2019.04.10", "title": "Липса на кворум пак отложи гласуването за оставка на румънския правосъден министър"}
{"url": "https://www.24chasa.bg/novini/article/7394316", "text": "Управлението на транспорта в австрийския град Клагенфурт обяви днес, че спира за неопределено време от движение автобусите си, опасявайки се от епидемия, след като един от шофьорите се е заразил с морбили, предаде Франс прес. \"Цялото автобусно движение е спряно до ново нареждане, за да се избегне разпространяване на заразата\", посочи компания КМГ, която осигурява обществения транспорт в града със 100 000 жители в Южна Австрия, информира БТА. Необичайната мярка се взема по настояване на властите, след като тази сутрин станало ясно, че един шофьор е болен от 3 април, а има подозрения за още двама заразени водачи. Компанията подчерта, че иска да провери дали всички шофьори са ваксинирани, преди да възстанови движението. Силно заразното заболяване напоследък започна отново да се разпространява в много западни страни на фона на засилващо се недоверие на част от населението към ваксините, отбелязва Франс прес и припомня, че вчера кметството на Ню Йорк въведе задължителна ваксинация за жителите на някои особено засегнати квартали в града.", "date": "2019.04.10", "title": "Спряха рейсовете в Клагенфурт заради опасения за епидемия от морбили"}
{"url": "https://www.24chasa.bg/novini/article/7394320", "text": "Три деца, ухапани от кучета, са били докарани в \"Пирогов\", съобщиха от лечебното заведение. Децата са на възраст 7, 9 и 12 години, като едното от тях вече е оперирано; второто е с обработени рани и остава за наблюдение в болницата; а третото е с обработени рани и е освободено от лечебното заведение. Нараняванията на трите момчета с по крайниците. По-рано днес сигнал за деца, ухапани от кучета в района на с. Железница, е постъпил в \"Спешна помощ\", но при пристигането на линейката се оказало, че децата са откарани с частен транспорт до \"Пирогов\", казаха от Центъра за спешна медицинска помощ в София.", "date": "2019.04.10", "title": "Оперираха в \"Пирогов\" едно от децата, нахапани от кучета"}
{"url": "https://www.24chasa.bg/novini/article/7394315", "text": "Вълчо Арабаджиев продължава да е в ареста, съобщи   Причината е, че все още не е платена паричната гаранция в размер на половин милион лева. Хотелиерският наследник беше задържан в края на август като част от организирана престъпна група на родителите му за данъчни престъпления и пране на пари. По време на вчерашното заседание съдът прецени, че Арабаджиев вече 7 месеца е в ареста и опасността да извърши друго престъпление е намаляла, а опасност от укриването му няма. Също така обаче прецени, че свободата на Арабаджиев струва 500 000 лева.", "date": "2019.04.10", "title": "Вълчо Арабаджиев остана в ареста, още не е платена гаранцията от 500 000 лв."}
{"url": "https://www.24chasa.bg/novini/article/7394220", "text": "Британската премиерка Тереза Мей каза днес, че иска да се договори за такова отлагане на Брекзит, което би позволило Великобритания да напусне Европейския съюз веднага, след като тя ратифицира споразумението за развода, предаде ДПА. Мей направи това изявление пред репортери при пристигането си в Брюксел днес за извънредната среща на върха на ЕС. \"Искам ние да имаме възможност да напуснем ЕС по плавен и организиран начин колкото е възможно по-скоро и ще работя за тази цел\", добави тя, цитирана от БТА. \"Поисках отсрочка до 30 юни, но важното е продължението да ни дава възможност да напуснем в момента, щом ратифицираме споразумението за развода, така че можем да напуснем на 22 май и да започнем да градим нашето светло бъдеще\", отбеляза тя, цитирана от Ройтерс. Премиерката не каза, дали би приела предложение на лидерите на ЕС за отсрочка на Брекзит след 30 юни. Тя посочи, че разговорите с главната британска опозиционна Лейбъристка партия за постигане на компромис, който да събере парламентарно мнозинство, са \"сериозни и конструктивни\" и ще продължат утре. Това е главният й аргумент, с който иска да убеди лидерите на ЕС, че могат да й вярват, че ще успее да прокара споразумението за Брекзит в парламента. Но на тези разговори до момента все още няма никакво споразумение. Лейбъристите твърдят, че правителството не проявява желание да излезе извън своите \"червени линии\" - по-конкретно по членство в митническия съюз, което би било знак за възможен пробив, отбелязва Ройтерс.                                                                                                                      ", "date": "2019.04.10", "title": "Мей: Искаме да излезем от ЕС възможно най-бързо (Обновена)"}
{"url": "https://www.24chasa.bg/novini/article/7394350", "text": "Фалконът, с който летя премиерът Бойко Борисов към Брюксел за срещата на европейските лидери за Брекзит е спукал гума при кацането. Това разказа самият Борисов пред журналистите. При кацането е отказала платката на антиблокиращата система на спирачките на предния колесник. Така гумата на самолета се е разцепила от търкането по пистата. Пилотите обаче са успели да овладеят машината.                                                                                                                                                                                                                                                                                                                        ", "date": "2019.04.10", "title": "Фалконът на Бойко Борисов спукал гума при кацането в Брюксел"}
{"url": "https://www.24chasa.bg/novini/article/7394354", "text": "Френският президент Еманюел Макрон заяви, пристигайки на срещата на високо равнище в Брюксел, че с нетърпение очаква да чуе какво ще каже британският премиер Тереза Мей, за да убеди европейските лидери, че трябва да удължат срока за преговори за Брекзит, предадеоха Ройтерс и БТА. Според мен на този етап нищо не бива да се смята за подразбиращо се от само себе си, каза Макрон.", "date": "2019.04.10", "title": "Макрон: На този етап нищо не бива да се смята за подразбиращо се от само себе си"}
{"url": "https://www.24chasa.bg/novini/article/7394197", "text": "Турският президент Реджеп Тайип Ердоган заяви днес, че 30 559 души са в затвора заради връзки с групировката ФЕТО, която според турските власти стои зад опита за преврат през 2016 г., предаде ДПА. Анкара обвинява живеещия в САЩ мюсюлмански проповедник Фетхуллах Гюлен и неговата Фетхуллахистка терористична организация (ФЕТО) в организиране на опита за преврат в Турция на 15 юли 2016 г. Правителството ще работи непреклонно \"докато изцяло не освободим нашия народ от това зло\", каза Ердоган в Анкара, предаде БТА. Президентът говори пред централата на специалните полицейски части, която бе бомбардирана в нощта на провалилия се опит за преврат. Той посочи, че властите все още са далеч от цялостното прочистване на държавните институции от \"предателската банда\". Ердоган съобщи, че 20 226 души са били осъдени по обвинения, свързани с опита за преврат. За съжаление 4 446 бивши полицаи са осъдени за членство във ФЕТО или са в предварителния арест, каза той. Президентът добави, че над 31 хиляди полицаи, 15 хиляди военни и 4 хиляди служители в системата на правосъдието са били уволнени след опита за преврат. Властите в страната днес издадоха заповеди за арести на 442 заподозрени в 10 окръга в страната. 263-ма от тях са арестувани, информира ДПА.", "date": "2019.04.10", "title": "Ердоган: Над 30 хиляди души в Турция са в затвора заради връзки с ФЕТО"}
{"url": "https://www.24chasa.bg/novini/article/7394174", "text": "Синът на убития коментатор на \"Вашингтон пост\" Джамал Кашоги, Салах, заяви днес в Туитър, че не е имало никакви обсъждания за постигане на споразумение и че предоставянето на финансова компенсация на семейството не е равнозначно на признание на вина от саудитските управници, предаде Асошиейтед прес. Салах Кашоги определи крал Салман и престолонаследника Мохамед бин Салман като \"закрилници на всички саудитци\", информира БТА. \"Актовете на щедрост и човечност произтичат от високите морални устои, които те притежават, а не от признание на вина или скандали\", написа той в Туитър. На 1 април \"Вашингтон пост\" съобщи, че след убийството на Кашоги миналата година от саудитски агенти в саудитското консулство в Истанбул децата на коментатора получили \"кръвнина\" под формата на домове за милиони долари и месечни плащания. Вестникът, който се позова на анонимни саудитски представители, съобщи, че плащанията били одобрени от крал Салман.", "date": "2019.04.10", "title": "Синът на Кашоги: Паричната компенсация не значи признаване на вина от саудитските управници"}
{"url": "https://www.24chasa.bg/novini/article/7394189", "text": "Лидерите на страните от ЕС се събират тази вечер в Брюксел, за да позволят на Великобритания за втори път да отложи излизането си от съюза, съобщи БТА. Много е възможно довечера да решим да предотвратим Брекзит без сделка, каза холандският премиер Марк Рюте, предаде Ройтерс. Ще обсъждаме няколко важни въпроса - с колко да се отложи Брекзита и при какви условия. Има различни мнения по тази тема. Трябва да сме сигурни, че ЕС ще може да функционира, че всички страни членки лоялно ще си сътрудничат, добави Рюте. Белгийският премиер Шарл Мишел обаче заяви, че не е сигурно, че ще има отлагане и че не е ясно какво означава това. Датският премиер Ларс Локе Расмусен подчерта, че е необходимо да се действа така, че да се стигне до организиран Брекзит. Чешкият премиер Андрей Бабиш подкрепи предложението на председателя на Европейския съвет Доналд Туск да се позволи на Лондон по-дълго отлагане от поисканото - до една година, при условие, че Обединеното кралство не затруднява вземането на решение в ЕС, докато продължава да бъде негов член. Британският премиер Тереза поиска отлагане на Брекзита до 30 юни. Говорителката на френското правителство Сивет Ндиайе предупреди преди началото на днешната среща, че все още има риск от Брекзит без сделка. Този въпрос е бил обсъждан на седмичното заседание на френското правителство, преди президентът Еманюел Макрон да замине за Брюксел. Преди началото на срещата на ЕС Макрон ще разговаря с Тереза Мей. Вариантът за Брекзит без сделка несъмнено е на-нежеланият, но има риск и Франция е готова за този сценария, каза говорителката. Париж е готов да позволи на Лондон удължаване на Брекзита, но не и автоматично. Франция иска \"ясна и вдъхваща доверие перспектива\", посочи тя, но отказа да уточни с колко може според Париж да се отложи излизането на Лондон от ЕС.", "date": "2019.04.10", "title": "Лидерите на ЕС решават днес да предотвратят Брекзит без сделка"}
{"url": "https://www.24chasa.bg/novini/article/7394183", "text": "Президентът на САЩ Доналд Тръмп каза днес, че преизбирането на израелския премиер Бенямин Нетаняху след национални избори е добър знак за мир, предаде Ройтерс. \"Мисля, че сега имаме по-добър шанс да постигнем успех, след като Биби спечели\", каза президентът пред репортери в Белия дом. Той визираше мирния план, върху който неговият екип работи от началото на мандата му и чието съдържание и до ден днешен се пази в тайна, отеблязва Франс прес. Резултатите от парламентарните избори вчера разчистват пътя на Нетаняху към преизбирането му за рекорден пети мандат начело на израелското правителство, в коалиция с деснорелигиозни партии, гарантиращи му парламентарно мнозинство, и въпреки оспорваната надпревара с главния му центристки съперник, отбелязва БТА. По време на предизборната кампания Нетаняху наблягаше на близките си отношения с Тръмп, който зарадва израелците и разгневи палестинците, признавайки Ерусалим за столица на Израел и премествайки американското посолство в свещения град. Последният кръг от мирни разговори между Израел и палестинците при посредничеството на САЩ се провали през 2014 г.", "date": "2019.04.10", "title": "Тръмп за преизбирането на Нетаняху: Имаме по-голям шанс за успех, след като Биби спечели"}
{"url": "https://www.24chasa.bg/novini/article/7393868", "text": "Петима иракчани от кюрдски произход са били заловени да влизат у нас от Гърция. Патрули на \"Гранична полиция\" спипали четирима мъже и една жена, на възраст от 18 до 32 г., да минават през \"зелената граница\" на 1 февруари. Те пресекли браздата в района на 141 гранична пирамида, край гоцеделчевското с. Петрелик. Пред прокуратурата в Гоце Делчев те признали престъплението и сключили споразумение, одобрено от съда. Петимата получили по 3 месеца условно с 3-годишен изпитателен срок.", "date": "2019.04.10", "title": "Заловиха петима иракчани да влизат нелегално от Гърция у нас"}
{"url": "https://www.24chasa.bg/novini/article/7393867", "text": "Почти 100 000 компютъра в Русия са разпространявали детска порнография, установи организация за установяване на онлайн педофили, съобщи РИА \"Новости\".  Child Rescue Coalition (от англ. Коалиция за спасяване на децата) (CRC) се казва американската неправителствена организация, която помага на правоприлагащите органи от различни страни да заловят виртуалните престъпници. През последната година \"видяхме\" в мрежата повече от 99 000 компютъра в Русия, които разпространяват детска порно, затова и родителите трябва добре да помислят преди да качат снимка на детето си в интернет, каза председателката на организацията Child Rescue Coalition (CRC) Карли Йоуст. Според нея днес повече от 90% от децата присъстват в социалните мрежи преди още да навършат двегодишна възраст. \"В един момент родителите публикуват за тях, докато децата не дават реално съгласието си за това\", казва основателят на КРС. Никой не се опитва да убеди родителите да не пишат за децата си, а се застъпва становището да се постигне \"баланс\" в използването на социалните мрежи и интересите и правата на детето. През 2018 г. стартира кампанията KidsForPrivacy, предназначена да научи родителите да бъдат по-отговорни в съдържанието си в социалните мрежи. Организацията Child Rescue Coalition помага на разследващите повече от 10 години - тя предоставя на полицията в 90 страни техническа платформа, която идентифицира лицата, участващи в производството на детска порнография в интернет. \"Доколкото знам, в Русия нямаме служители, които да са обучени да използват нашата програма, но бихме искали да постигнем това“, заяви Карли Йост.", "date": "2019.04.10", "title": "100 000 компютъра в Русия са разпространявали детска порнография"}
{"url": "https://www.24chasa.bg/novini/article/7393909", "text": "Пълната ревизия на съдия №1,направена от НАП, на 26.03.2019 г. приключва с извода, че Лозан Панов Панов е укрил 100 000 лв. приходи, с които е купил имот във Варна. Това съобщава съпругата му Елисавета Панова в писмо от 8 април до Биволъ и \"Сега\". То е озаглавено \"Онова, което не успях да кажа в бТВ\" (Тя бе на живо в \"120 минути\" на 7 април - б.р.). Лозан Панов получил ревизионния акт на 26 март на електронната си поща. Бети Панова, възмутена, пише: \"Основанието на НАП да направи този извод се базира единствено на скалъпеното доказателство, наречено експертиза на вещо лице. Според нея единствената недвижима вещ, която Панов е придобил през последните шест години – дървено бунгало на бетонова основа, покрито с ламаринен покрив и външна тоалетна в местността Прибой, Варненско, с размер 37 кв.м. е оценено на 1750 евро на кв.м., т.е. пет пъти над действително заплатената цена и три пъти по-скъпо от луксозния апартамент на Цветан Цетанов с личен асансьор. Вследствие единствено и само на тази експертиза данъчните органи констатират, че Лозан Панов е укрил 100 000 лв. Продавачът на бунгалото е физическо лице, а не фирма. Така в разгара на „Апартаментгейт“ и замитането на цифрите с оставки, от 26.03.2019 г. Лозан Панов вече е официално клиент на КПКОНПИ и прокуратурата. Ревизионният акт дава повод за стартиране на процедура по отнемане на „незаконно придобитото бунгало“, а наличието на „укрит доход“ от 100 000 лв., т.е. в особено големи размери, е основание за наказателно преследване, което може да приключи с отнемане на свобода. Малцина бяха тези, които разбраха горчиво изстраданата ирония на съдия №1, с която той се пошегува, че от „от всички участници в скандала аз съм най-минат“, разказва Панова. Тя е написала писмото, за да съобщи: „Премиерът Бойко Борисов организира пуч на председателя на ВКС Лозан Панов“. В него подробно е описано как протича този пуч, кои са участниците и каква е целта, а именно :\" Ако успее да унищожи един от малкото авторитети оцелели по време на неговото (на Бойко Борисов - б.р.) управление по върховете на държавата, то това би му осигурило царуване до гроб.\" Съобщението за ревизионния акт на Панов се появява в писмото, за да подкрепи идеята на Панова, че всичко, което се е случило на съдия №1 е част от стройната организация на пуча.", "date": "2019.04.10", "title": "Бети Панова: Ревизия на НАП приключва с извода, че Лозан Панов е укрил 100 000 лв."}
{"url": "https://www.24chasa.bg/novini/article/7393999", "text": "Данните показват, че за периода от септември 2018 г. до януари 2019 г. ръстът на регистрираните електрически и хибридни превозни средства в страната е достигнал 34 процента. Това заяви зам.-министърът Лъчезар Борисов по време на годишните награди на ИКЕМ \"Кубратов меч\" за принос в развитието на електрическата мобилност през 2018 г., които се организират за осма поредна година. Това съобщиха от пресцентъра на министерството на икономиката. Заместник-министърът Борисов е обявил, че към днешна дата общият брой на регистрираните електрически и хибридни превозни средства в страната от всички категории е 7246. От тях леките автомобили, изцяло електрически, са 741, а хибридните - 5753, което е ръст от над 600 на сто за последните пет години. Според Лъчезар Борисов през 2010 г. България е една от деветте държави членки на ЕС, които са подкрепили със съвместна декларация приоритетното развитие на електрическата мобилност в Европа, още на етапа на приемане на първата европейска стратегия за развитие на чистите превозни средства. Той е заявил, че един от основните приоритети на министерството на икономиката е свързан с иновационната стратегия за интелигентна специализация, в която електрическата мобилност заема важно място в една от четирите приоритетни области за развитие на икономиката на страната ни.", "date": "2019.04.10", "title": "7246 са регистрираните в България електромобили и хибриди"}
{"url": "https://www.24chasa.bg/novini/article/7393991", "text": "Корабостроителница в Северна Англия, която строи британските атомни подводници, беше евакуирана днес след съобщение за бомбена заплаха, но британският ядрен регулатор съобщи, че не е имало ядрен инцидент, предаде Ройтерс. В корабостроителницата на \"БАЕ системс\" в Бароу-ин-Фърнес, Северозападна Англия, имаше линейки и полиция. \"Бяхме уведомени за инцидент в обекта на \"БАЕ Системс\" в Бароу. Инцидентът не е свързан с ядрената безопасност\", каза говорител на Бюрото за ядрена регулация. БАЕ заяви, че намиращият се на мястото \"Девъншър док комплекс\" е затворен като предпазна мярка, предаде БТА. Според анонимен източник на местния в. \"Мейл\" персоналът е евакуиран след предупреждение за бомба на борда на атомна щурмова подводница клас \"Астют\". Корабостроителницата произвежда новото поколение четири подводници с балистични ракети клас \"Дреднаут\", които впоследствие ще заменят плавателните съдове клас \"Вангард\". \"Вангард\" съставляват основата на възпиращия ядрен потенциал на Обединеното кралство \"Трайдент\". Подводниците клас \"Дреднаут\" са дълги 153 м, имат водоизместимост от 17 200 т и разполагат с ядрен реактор Пи Дабъл Ю Ар 3. \"БАЕ системс\", \"Ролс Ройс\" и \"Бабкок\" са основните индустриални партньори в проекта \"Дреднаут\", който е на стойност 31 милиарда британски лири.", "date": "2019.04.10", "title": "Сигнал за бомба на атомна подводница затвори корабостроителница в Англия"}
{"url": "https://www.24chasa.bg/novini/article/7394051", "text": "Германският канцлер Ангела Меркел се застъпи за удължаване на срока за излизане на Великобритания от ЕС, но срещу определени условия. Преди срещата на върха в Брюксел, където 27-те членки трябва да решат дали да изпълнят молбата на британския премиер Тереза Мей за удължаване на срока до30 юни, Меркел обяви позицията си в германския Бундестаг. Близо един час продължи разговорът с депутатите в германския парламент. Меркел се изправи на трибуната и отговор ина всички въпроси за плановете на правителството и позицията, която ще защитава в Брюксел. \"Казвам за германското правителство, че напускане без сделка не е в наш интерес. Затова сме много доволни, че британският премиер, която беше в Берлин вчера ни увери още веднъж в твърдата й решимост да намери решение на тази трудна ситуация, заедно с опозицията. Следователно тя поиска удължаване до 30 юни.\", заяви канцлерът. Меркел обаче ще настоява за по-дълъг срок. Засега се обсъждат две дати – края на декември и края на март 2020 година. Германия ще настоява да се даде дълга отсрочка на Великобритания, за да подготви сделката за излизане от общността. В замяна Великобритания ще може да пристъпи към напускане веднага щом е готова, дори и това да е преди посочения срок. Лондон пък ще трябва да се ангажира, че ще участва в европейските избори и е готов за конструктивно сътрудничество с ЕС до излизането си. Повечето страни-членки са съгласни с предложението за ново удължаване, но поне с няколко месеца. Известна скептичност е изразила само Франция.", "date": "2019.04.10", "title": "Меркел: Ще се боря за отсрочка за брекзит, но поне до края на годината"}
{"url": "https://www.24chasa.bg/novini/article/7394032", "text": "„През последния месец бяха проведени 31 консултации при областните управители за конструирането на районните избирателните комисии, но се оказа, че няма смисъл от това, тъй като управляващото мнозинство в ЦИК служебно пренареди всички РИК-ове”. Това заяви зам.-председателят на БСП Кирил Добрев по време на пресконференция на „Позитано 20” , информираха от пресцентъра на БСП. Той подчерта, че в РИК има две ключови позиции - на председателя и секретаря, и поясни, че това са позициите, с чийто подпис един протокол се признава за валиден. „По свое решение, ЦИК от една страна обезмисли преговорите, които бяха водени с другите политически сили и второ, служебно наложи друго разпределение”, каза Добрев. Той посочи, че според новото разпределение ГЕРБ има 29 председателски и 2 секретарски места и уточни, че без подпис на ГЕРБ няма да има нито един валиден протокол от всички 31 избирателни района. Той добави, че БСП е втора политическа сила от последните парламентарни избори, а има едно председателско място и 13 секретарски места, тоест - присъства в ръководствата на РИК в 14 области. Добрев изтъкна още, че третата политическа сила, патриотите, имат 29 зам.-председателски места, които, по думите му, ще гледат как едни протоколи се движат и се попълват от ДПС и ГЕРБ едновременно. Кирил Добрев коментира още, че ударът е при четвъртата политическа сила, която има едно председателско място и 16 секретарски места. „Не ми се ще отново да развивам темата за коалицията между ДПС и ГЕРБ, но този път тя е с мълчаливото съгласие на патриотите, които си избраха ролята на \"кошаревски свидетел\". На 26 май ДПС и ГЕРБ ще управляват изборния процес по днешните решения на ЦИК”, категоричен бе Добрев. „БСП обжалва във ВАС решенията на ЦИК за 8 области, в които има споразумение”, заяви социалистът. По думите му междувременно са пристигнали две решения на ВАС, които отменят решенията на ЦИК за област Враца и Пловдив. Той изрази мнение, че ако ЦИК беше справедлив орган, а не бухалка в ръцете на ГЕРБ и Цветанов, разпределението трябваше да бъде: за ГЕРБ - 24 позиции (12 председателски и 12 секретарски), за БСП – 20 (10 председателски и 10 секретарски), за Обединените патриоти - 8(4 председатели и 4 секретари); за ДПС – 6; за „Воля” – 4. „Мъчно ми е за колегите от Обединените патриоти и за ситуацията, в която се намират. Те имат 29 сламени човека, които ще набюдават изборния процес”, коментира Добрев, като се обърна към българските граждани с призив: „Има решение – на 26 май да се гласува масово, за да провалим схемата на управляващите”. Аглика Виденова: Бившите ни другари от АБВ са решили да бъдат от страната на управляващите „Надявахме се, че здравият разум ще надделее и ще се намери път за регламентирано разрешаване на казуса с марката „Коалиция за България“. За съжаление нашите бивши другари са решили да бъдат от страната на управляващите – не само техни партньори, но да играят и срещу семейството си, макар и бивше“. Това заяви юрисконсултът на БСП Аглика Виденова. Тя подчерта, че политическият натиск, който е бил оказан над ЦИК, е било нещо феноменално. „17 години се занимавам с изборен процес, но такова нещо не бях виждала“, категорична е тя. Виденова показа документ от патентното ведомство на Република България, където ясно пише на кого принадлежи „Коалиция за България“. „Регистрирана е в 14 класа, които включват всички стоки, услуги и дейности, свързани с предмета на дейност на БСП, както и рекламните материали. АБВ притежават една смущаваща с търговското си изражение марка, която е регистрирана в един единствен клас – всякакви видове бизнес дейности и рекламни дейности, свързани с бизнес и търговски сделки и мероприятия“, обясни тя. Виденова подчерта, че до ЦИК е подадена цялата информация и документи, за да вземат разумно законосъобразно решение. „Голямото ми разочарование е, че председател на тази комисия е човек, който е бил част от Конституционния съд. Ще обжалваме решението пред ВАС, ще подадем жалба и в Комисия за защита на конкуренцията, както и иск пред съда. Има и процедура пред патентното ведомство“, каза още Аглика Виденова.", "date": "2019.04.10", "title": "Добрев: ДПС и ГЕРБ ще управляват изборния процес, а патриотите си избраха ролята на \"кошаревски свидетел\""}
{"url": "https://www.24chasa.bg/novini/article/7394044", "text": "Румънският министър на правосъдието Тудорел Тоадер отхвърли днес и четиримата кандидати за длъжността главен прокурор, съобщава информационният сайт Зиаре, цитиран от БТА. Настоящият главен прокурор на Румъния Аугустин Лазар и още трима кандидати, сред които бившият главен прокурор на Дирекцията за разследване на престъпленията на организираната престъпност и тероризма Даниел Хородничану, се явиха днес на изслушване пред комисия, ръководена от правосъдния министър Тудорел Тоадер. Според източници на Зиаре министърът е отхвърлил всички кандидати. Тоадер потвърди това пред агенция Аджерпрес. Процедурата по избор на нов главен прокурор ще бъде подновена изцяло, съобщава информационният сайт.", "date": "2019.04.10", "title": "Румънският правосъден министър отхвърли всички кандидати за поста главен прокурор"}
{"url": "https://www.24chasa.bg/novini/article/7393966", "text": "Първата версия на пластмасата за комерсиално използване - целофанът, е измислена далече във времето, преди да започнем да се притесняваме за трудноразградимия материал на сметищата, в морето или в хранителната верига. През 1904 г. в луксозен ресторант във Вож, Франция възрастен човек разлива бутилка с вино върху чиста ленена покривка, разказва Би Би Си. На съседна маса седи швейцарският химик Жак Бранденбергер, който тогава работи във френска текстилна компания. Докато наблюдава как сервитьорът сменя покривката, той се замисля дали не може да създаде тъкан, която просто ще се избърсва. Бранденбергер пръска с целулоза покривки за маса, но целулозата започва да се лющи на прозрачни пластове. Може би тези прозрачни \"листове\" ще бъдат търсени на пазара? През Първата световна война той създава подобни повърхности за газови маски в областта на очите. Химикът нарича своето изобретение \"целофан\" и през 1923 г. продава правата на химическия концерн \"Дюпон\" в Америка. Започват да го използват за опаковане на шоколадови бонбони, парфюми и цветя. Дюпон обаче се изправя пред проблем. Някои клиенти не са доволни. На тях им е казано, че целофанът е водоустойчив. И това е било така, но е задържал влага. Ножовете в него ръждясвали, сладките неща се навлажнявали, цигарите не ставали вече за пушене. \"Дюпон\" наема 27-годишния химик Уилям Хейл Чърч и му възлога да намери решение. В рамките на година той намира такова - целофанът е покрит с изключително тънки слоеве нитроцелулоза, восък, пластификатор и смесващ агент. Проджабите започват. И открието е идеално за своето време - през 30-те години на 20-и век супермаркетите се променят: Клиентите вече не се редят на опашка, за да кажат на търговците от какво се нуждаят. Вместо това сами започват да избират продуктите си от рафтовете. Целофанът се превръща в хит. През него продуктите могат да се видят. Изследователят Ай Асано коментира, че пазаруващите се ръководят от това как разбират качеството на храните. Целофанът им позволява да избират храната въз основа на това как изглежда, без да правят компромис с хигиената или със свежестта й. През 1949 г. в рекламите си \"Дюпон\" изтъква \"приятния нов начин\" да се купува месо - \"предварително нарязано, претеглено, оценено и опаковано в целофан в магазина\". Но целофанът скоро ще излезе от мода. А неговото място ще заеме поливинилидният хлорид на химическия концерн Dow Chemical. Подобно на своя предшественик, това е случайно откритие. Използван е за първи път при определени изтребители през Втората световна война. И както целофанът, той се нуждае от много изследвания и разработки, преди да може да се използва за храна. Първоначално е тъмнозелен и мирише отвратително. Днес е известен като фолио. Заради опасения за здравето при използването на поливинилидния хлорид, днес прозрачното фолио често се прави с полиетилен с ниска плътност. То е известно с доброто си прилепване. От полиетилен днес се правят всички торбички за еднократна употреба, от чиято забрана днес светът има спешна нужда. Газираните напитки се предлагат в полиетилентерефталат. Пластмасовите опаковки днес се правят все по-често от множество слоеве от тези и други вещества, което ги прави все по-трудно разградими и по-трудни за рециклиране. В зависимост от това колко от по-тежките, рециклируеми опаковки на практика ще бъдат рециклирани, може да откриете, че по-леките, нерециклируеми опаковки всъщност генерират по-малко отпадъци. И колко по-често започвате да се замисляте за опаковките, които минават в ежедневието покрай вас, толкова повече ще се замисляте, че това са глупави и излишни отпадъци. Опакованите в полиетилен краставици остават свежи за 14 дни вместо за 3. Кое е по-лошо 1,5 грама пластмасова обвивка или цели краставици, които се изхвърлят, преди да бъдат изядени?, пита Би Би Си. Опаковките не позволяват на бананите бързо да покафенеят, картофите да станат зелени, а гроздето да изгуби голяма част от зърната си. Изведнъж се появява парадоксът на пластмасата. Преди около десетилетие един британски супермаркет експериментира, като изважда всичките си плодове и зеленчуци от опаковките им. Процентът на хранителни отпадъци се удвоява. Не става въпрос само за годността на закупените продукти, а и за това, че те се развалят още преди да стигнат до щандовете на магазините. Според доклад на правителството на Обединеното кралство само 3% от храната се губи, преди да стигне до магазините. В развиващите се страни тези стойности могат да достигнат 50% - и тази разлика се дължи отчасти на това как храната е опакована. Тъй като повече от нас живеят в градове, далеч от мястото, на което се отглежда храна, това е от значение. Ако сте закупили здрави торбички за многократна употреба от вашия супермаркет, вероятно те са направени от нетъкан полипропилен - и са по-малко вредни, но само ако ги използвате поне 52 пъти. Това е според доклад на датското правителство, който оценява въздействието върху околната среда от производството и изхвърлянето на различни видове чанти. И ако вашата чанта за многократна употреба е органичен памук, не се чувствайте самодоволно - изследователите смятат, че тези чанти се нуждаят от 20 000 употреби, за да се оправдаят. Това е пазаруване всеки ден в продължение на повече от половин век. Пазарът може да бъде чудесен начин за сигнализиране на популярни желания. Купувачите през 40-те години на 20-и в Америка искат удобно, предварително нарязано месо - и това, което икономистите наричат \"невидимата ръка\" на пазара, им дава технологията, чрез която да го получат. Желанието ни за по-малко отпадъци може да не се поддаде на пазарните сили, защото проблемът е сложен и изборът ни на касата може случайно да причини повече вреда, отколкото полза. Би Би Си посочва, че разумните отговори се очакват от правителствата, групите за натиск и добросъвестните индустриални инициативи. Но според британското издание решението няма да бъде в липсата на опаковки, а в по-осъзнато опаковане, създадено в лаборатории за изследвания и разработки от вида, който преди десетилетия създава влагоустойчивия целофан.", "date": "2019.04.10", "title": "Изпитание пред Земята: Еволюцията и парадоксът на пластмасата"}
{"url": "https://www.24chasa.bg/novini/article/7394066", "text": "На 09.04.2019 г. до главния прокурор е постъпил сигнал за закупени недвижими имоти от „СКАТ“ ООД, управлявано и представлявано от народния представител Валери Симеонов, като сделките са изповядани на нереално ниски цени, информираха от Прокуратурата.  Описани са три сделки: - Закупено през 2004 г. от „СКАТ“ООД, управлявано от В. Симеонов право на строеж на апартамент с площ 80 кв.м. в к.к. „Слънчев бряг“ за сумата от 900 лева, при данъчна оценка 856,60 лв.; - Закупен през 2005 г. от „СКАТ“ООД, управлявано от В. Симеонов офис в к.к. „Слънчев бряг“ с площ 31,35 кв. м. за сумата от 6 901,10 лв., при данъчна оценка 6 901,10 лв. - Закупен през 2008 г. от „СКАТ“ООД, управлявано от В. Симеонов имот частна общинска собственост с площ 875 кв.м. за сумата от 850 815 лв. по решение на Общински съвет – Бургас, чийто председател по това време е Валери Симеонов, председател на комисията за общинска собственост е бил В. Касабов – настоящ народен представител от НФСБ, а юрисконсулт е бил настоящият народен представител Християн Митев. За този имот се твърди в сигнала, че не се ползва по предназначение за нуждите на телевизията, а е построен жилищен блок. В сигнала са изложени и твърдения, че през 2008 г. „СКАТ“ООД, управлявано от В. Симеонов е закупило „База за отдих Пресока“ в община Златоград, която в момента е хотел „Панорама“, като на същия са изградени незаконни постройки – басейн и ресторант, за които е налице влязло в сила решение на Върховния административен съд от 2013 г.че са построени без съответните разрешителни и следва да бъдат съборени, а това не се е случило. Върховна касационна прокуратура възложи на КПКОНПИ извършване на проверка предвид твърденията в сигнала за извършени престъпления във връзка с описаните в сигнала недвижими имоти от лице, заемащо висша публична длъжност - Валери Симеонов – народен представител към момента, а през 2008 г. и като председател на Общински съвет за сделката от 2008 г. В рамките на проверката ще се проверяват и данните за извършени престъпления от настоящите народни представители Касабов и Митев, в качеството им на длъжностни лица в Община Бургас през 2008 г. Предметът на проверката ще обхване и твърденията за непредприемане на действия по събарянето на незаконните постройки в района на Златоград и наличието на връзка с народния представител В. Симеонов. На основание чл. 145 ал. 1 т. 3 от Закона за съдебната власт, чл. 82 и чл. 83, т.8 от Закона за противодействие на корупцията и за отнемане на незаконно придобитото имущество, проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители. Извършването на проверките се възлага и на основание чл.8 от Инструкция № 2 от 05.09.2018г. за взаимодействие между Комисията за противодействие на корупцията и за отнемане на незаконно придобитото имущество и Прокуратурата на Република България, подписана от главния прокурор Сотир Цацаров и от председателя на КПКОНПИ.", "date": "2019.04.10", "title": "Прокуратурата разследва Валери Симеонов за купени евтини имоти"}
{"url": "https://www.24chasa.bg/novini/article/7394061", "text": "„Искам да поздравя всички летци. Днес Министерският съвет гласува решение за възстановяване на висшето военновъздушно училище в Долна Митрополия . Надявам се, че парламентът по най-бързия начин ще разгледа това предложение в Комисията по отбрана и ще го гласува. Мечтата ми е за Гергьовден да има подобно училище”. Това заяви в предаването „Плюс-Минус. Коментарът след новините” по  вицепремиерът и военен министър Красимир Каракачанов. Каракачанов коментира и политическите престрелки от последните седмици, както и оставките. „Оставката е личен акт, ако Делян Добрев е преценил, че трябва да подаде оставка, е подал, а парламентът я е приел”, коментира Каракачанов. „Още като започнаха тези скандали, казах, че ми мирише на избори. Така се и получава. Мен ме интересува друго. Много важно е, когато някой придобива нещо, дали го придобива по законен начин. Второ, дали използва служебното си положение, за да го придобие. Трето, дали доходите, с които го придобива, са законни. Оттук нататък да меря тераси, балкони, тоалетни, мазета, не ми се занимава”, заяви Каракачанов. Вместо да има битка за евроизборите между идеи, ние говорим на кой колко му била голяма терасата”. Относно решението коалицията „Обединени патриоти” да не се явява заедно на евровота, Каракачанов заяви: „До вчера мнението ми беше, че трябва да се явим заедно. След като г-н Валери Симеонов не желае да се явим заедно, тъй като той смяташе, че не трябва да се явява с „Атака”, ние се явяваме поотделно. Или трите партии като „Обединени патриоти”, или такива двустранни формати не е решение. Като няма разбирателство, излизаме самостоятелно”.", "date": "2019.04.10", "title": "Каракачанов: МС гласува решение да се  възстанови Висшето военновъздушно училище"}
{"url": "https://www.24chasa.bg/novini/article/7393806", "text": "Хотел на 55 етажа горя в центъра на столицата на Тайланд Банкок, а хора са скачали през прозорците, за да се спасят от огнената стихия, съобщават световни агенции. Mirror споменава за три жертви и седем ранени, след като пламъците са поразили хотел CentralWorld. Според някои твърдения, част от пожарните изходи на сградата са били заключени, тъй като хората се опитали да избягат от комплекса, първоначално наречен Световен търговски център, и пръскачките не функционирали на мястото, където е започнал пожарът. Имало е паника при евакуацията на хиляди от комплекса в централния търговски район на Банкок, докато пожарните се опитвали да овладеят пламъците. Пожарът избухнал в склад, пълен с хартия, уточни полицията. Облаци от черен дим се виждаха на километри от тайландската столица. Според пожарникари няколко души са били убити или ранени, когато са скочили от хотела, за да избягат от пламъците. За човек, който е починал на място, се съобщава, че е скочил от шестия етаж. Пушекът започнал да обхваща по-ниските етажи. За пожара е било съобщено около 5 часа, а той е бил вече под контрол повече от час по-късно. Ръководител на местната полиция каза пред Khaosod, че пожарът е избухнал в помещение за съхранение на документи на осмия етаж на хотела. Купчините хартия вътре в стаята помогнала да подпалят огъня. Гранд хотел Centara е водещият хотел на CentralWorld, единадесетият най-голям търговски комплекс в света. Името е променено на CentralWorld през 2002 г., само няколко месеца след като Световният търговски център в Ню Йорк бе разрушен при терористичните атаки от 11 септември. През 2010 г. сградата бе подпалена при политически демонстрации на протестиращи срещу правителството. Част от сградата е била затворена в продължение на месеци след това за ремонт. Причината за пожара се разследва.                                                                                                                                  ", "date": "2019.04.10", "title": "Хотел на 55 етажа гори в Банкок, три са жертвите засега (Видео, снимки)"}
{"url": "https://www.24chasa.bg/novini/article/7394089", "text": "Механична повреда от износване е причината за запалването на локомотива на бързия влак от Бургас за София, съобщи  .  Разхлабен болт на компресора е най-вероятната причина за пожара, показва първоначалният оглед на локомотива, прибран в депото на БДЖ в Пловдив. Машината е близо 35-годишна, модернизирана е преди 13 години, а системите й за защита работят без проблем, казват разследващи. Бързата реакция на машинистите, които успяват да разкачат горящия апарат в машинното отделение, предотвратява по-големи щети. Това е заключението на разследващите след първоначалния оглед. Аварията доведе до нарушаване на графиците на още три влака", "date": "2019.04.10", "title": "Разхлабен болт май причинил пожара в\nлокомотив край Чирпан"}
{"url": "https://www.24chasa.bg/novini/article/7394090", "text": "Сръбският президент Александър Вучич заяви днес, че не вярва в успеха на предстоящата на 29 април среща с лидерите на Косово с посредничеството на Германия и Франция, предаде ТАСС. На пресконференция в Белград Вучич каза, че е поканен заедно с премиера Ана Бърнабич да се срещне в Берлин с косовския президент Хашим Тачи и премиера Рамуш Харадинай. Вучич, който се срещна днес с косовски сърби, за да обсъдят обявените местни избори в четири сръбски общини в Северно Косово, каза, че ги е помолил да почакат до края на месеца с решението какви действия трябва да се предприемат, предава БТА. \"Помолих ги да изчакат срещата /в Берлин/. Ще се срещна също с китайския президент Си Дзинпин на 25 април, а след това на 29 и 30 - с Ангела Меркел и Еманюел Макрон. След това ще помоля президента Путин за дълъг разговор и след него ще бъда готов да представя на косовските сърби план за действие на Сърбия\", каза Вучич. Сръбският президент подчерта, че много уважава Меркел и Макрон, но заради позициите на Прищина не очаква нищо от срещата в Берлин. По-рано албанската телевизия Клан също съобщи за подготовката на срещата в Берлин. Очаква се в разговорите да вземат участие и премиерът на Албания Еди Рама и президентът Илир Мета.", "date": "2019.04.10", "title": "Вучич: Уважавам Меркел и Макрон, но не очаквам нищо от срещата в Берлин"}
{"url": "https://www.24chasa.bg/novini/article/7394125", "text": "Борбата с пиратството и неплащането на авторски и сродни права бяха проблемите, които обсъжда Асоциацията на доставчиците на телевизионни програми (АДТП) на петата си годишна конференция. \"Икономическата обстановка става все по-тежка и чувството за безнаказаност при неправомерното използване на телевизионни програми довежда до това, че все повече оператори минават в сивия сектор и спират да плащат авторски права на всички телевизионни оператори, което уврежда както телевизиите, така и тези платформи, които работят законно и заплащат дължимите права\", каза Яна Иванова, председател на асоциацията. Участниците във форума се обединиха около предложението да има изменение на режима на регистрации на програмите в Съвета за електронни медии, което да направи процедурата по-ефективна. Те постигнаха консенсус, че борбата с пиратството изисква публично-частно партньорство и обединение на телевизии, оператори и регулатори, защото то вреди на всички тях. Петата конференция на асоциацията беше на 9 и 10 април 2019 г.", "date": "2019.04.10", "title": "Все повече тв оператори са в сивия сектор"}
{"url": "https://www.24chasa.bg/novini/article/7394126", "text": "Състав на Окръжен съд – Русе потвърди като законосъобразна, определената от Районен съд – Русе мярка за неотклонение „задържане под стража“  Според обвинението, безработният и неосъждан Т. В. повече от две денонощия държал семейството си заключени в едната стая на къщата, която обитавали в Русе, като им давал само по малко храна и памперси за детето. Противозаконното лишаване от свобода в условия на домашно насилие се явява тежко умишлено престъпление, за което в НК е предвидено наказание „лишаване от свобода“ от три до дванадесет години. Въззивната инстанция споделя основанията на Районен съд – Русе, че са налице изискуемите предпоставки за определяне на първоначалния арест. Те се основават на анализа на събраните материали и доказателства по делото, които водят съда до обосновано предположение, че Т. В. е автор на деянието. И този съдебен състав е преценил, че е налице реална опасност обвиняемият да извърши престъпление, като беше отчетен стремежът му да избегне наказателно преследване, укривайки се дълго време в къщата, за да не бъде намерен от полицейските служители. Определението на Окръжен съд – Русе, с което се потвърждава взетата по отношение на Т. В. мярка за неотклонение „Задържане под стража“ е окончателно.", "date": "2019.04.10", "title": "Русенецът, държал заключени детето си и жената, с която живее, остава в ареста"}
{"url": "https://www.24chasa.bg/novini/article/7393619", "text": "Правителството одобри индикативен списък с програмите и отговорните институции за разработването им, както и целите на политиките, които ще бъдат финансирани от Европейските структурни и инвестиционни фондове през програмен период 2021-2027 г. Списъкът е изготвен въз основа на Анализ на социално-икономическото развитие на България, който извежда основните предизвикателства пред българската икономика и допустимите за европейско финансиране инвестиции, които могат да подпомогнат посрещането на тези предизвикателства. Предвижда се фокусът да бъде върху инвестиции, водещи до иновативна и конкурентоспособна икономика, произвеждаща продукти с висока добавена стойност. Приоритетните политики, откроени в анализа, са наука и иновации за конкурентоспособност, образование и обучение за високо квалифицирана работна сила, подобряване на свързаността и цифровизация на икономиката, насърчаване на заетостта, социалното включване, намаляване на бедността и оползотворяване на местния потенциал. Приетото решение е основна стъпка в процеса на подготовката за следващия програмен период и предпоставка за стартиране разработването на необходимите документи, сред които е Споразумението за партньорство 2021- 2027 г. Правителството прие доклад относно изпълнението на Плана за действие за 2019 г. с мерките, произтичащи от членството на Република България в Европейския съюз към 31 март 2019 г. Общо 82 мерки са със срок на изпълнение до края на месец март, като от тях са изпълнени 47. Неизпълнените мерки са 35, което представлява 42,6 % неизпълнение. В края на месеците януари и февруари процентът неизпълнени мерки беше съответно 66.7% и 48.2 %. През първото тримесечие на годината процентът неизпълнени мерки е традиционно по-висок, поради неизпълнените мерки от Плана за 2018 г., които са прехвърлени в Плана за 2019 г. със срок за изпълнение до 31 януари. От неизпълнените мерки 18 са законопроекти. От тях 3 са внесени в 44-то Народно събрание и са на различен етап на разглеждане. По отношение на останалите 15 законопроекта, отговорните ведомства следва да положат допълнителни усилия за ускоряване процеса по тяхното разработване. В Приложение № 2 към доклада са посочени 11 директиви на Европейския съюз в областта на Вътрешния пазар (Single Market Scoreboard) със срок за въвеждане до края на месец май 2019 г. През 2019 г. ще продължи ежемесечното отчитане на Плана за действие в рамките на Съвета по европейските въпроси и на всеки три месеца пред Министерския съвет. Правителството обявява 15 имота, върху които е изградена Водна учебна спортна база, ползвана от Националната спортна академия „Васил Левски“, от частна за публична държавна собственост и ги предоставя за управление на учебното заведение. Те се намират в град Несебър и от години се използват за изпълнение на функциите на НСА. От частна в публична държавна собственост се променя статутът на имоти, предоставени за управление на Спортно училище „Георги Бенковски“ - гр. Плевен. Имотите представляват комплекс за образование заедно с изградените в него четири сгради, с обща застроена площ 26 119 кв.м и спортна база със застроена площ 2 158 кв.м. Промяната на статута е с цел по-ефективното им и целесъобразно управление, а сградите ще продължат да се използват и в бъдеще от възпитаниците на спортното училище. Безсрочно ограничено вещно право – сервитут се учредява върху част от поземлен имот - публична държавна собственост. Имотът се намира в гр. Ботевград и представлява ветеринарна лечебница. Сервитутът се учредява за прокарване на нов разпределителен газопровод към съществуващ в имота стоманен разпределителен газопровод. Определената стойност на ограниченото вещно право върху засегнатата площ от 6 кв.м. от имота е в размер на 183 лв. Съгласно Закона за държавната собственост, може да се учредяват ограничени вещни права, когато това е необходимо за изграждане на линейни обекти на техническата инфраструктура или когато друго техническо решение е явно икономически нецелесъобразно. Министерският съвет одобри решение за откриване на почетно консулство на Република Судан в България. Почетното консулство е със седалище в София и с консулски окръг, обхващащ цялата страна. За почетен консул е назначен Георги Спасов, авиационен инженер-пилот с дългогодишен опит във въздухоплаването. Той е председател на Българо-суданската асоциация за приятелство. Република Судан няма дипломатическо представителство в България от края на 2018 г., след като суданската страна обяви, че временното преустановява дейността на посолството си в София поради тежката икономическа ситуация. Откриването на почетно консулство ще допринесе за укрепването на българо-суданските отношения. Министерският съвет предлага на Народното събрание да ратифицира Споразумението между Съвета на министрите на Босна и Херцеговина и правителствата на другите страни-членки на Инициативата за готовност и превенция при бедствия в Югоизточна Европа (DPPI SEE) относно договореностите със страната — домакин за Секретариата на Инициативата, подписано на 4 април 2018г. в Анкара, Република Турция. Подписването на Споразумението е важен израз на волята на страните-членки на Инициативата за установяване на по-тясно регионално сътрудничество съгласно Меморандума за разбирателство относно националната рамка на DPPI SEE, подписан от Съвета на министрите на Република Албания, Съвета на министрите на Босна и Херцеговина, Правителствата на Република България, Република Хърватия, Република Македония, Черна гора, Република Словения, Република Сърбия, Република Турция, Република Албания и Република Румъния в съответствие с националното законодателство и международните договори, по които държавите са страни. Споразумението има за цел да регламентира правния статут, привилегиите и имунитетите на Секретариата на Инициативата. Регламнтирани са оперативните функции и задължения на Секретариата на DPPI SEE, чието седалище се намира в гр. Сараево, Босна и Херцеговина. Споразумението следва да бъде ратифицирано от Народното събрание, тъй като се отнася до участието на България в международна организация и надгражда ангажиментите произтичащи от Меморандума за разбирателство относно националната рамка на Инициативата за готовност и превенция при бедствия в Югоизточна Европа (DPPI SEE). Компетентен орган за прилагане на Споразумението от българска страна е Министерство на вътрешните работи. Правителството одобри Споразумение за извършване на Икономически преглед на страната ни от Организацията за икономическо сътрудничество и развитие (ОИСР) и предлага на Народното събрание да ратифицира споразумението. Очаква се в резултат на прегледа да се подобрят реформите във всички сектори на социално-икономическия живот на България и да се привлекат нови инвестиции. Прегледът изпраща позитивен знак към инвеститорите за стабилността на икономиката и финансовата система в България. Осъществяването на Икономически преглед на страната ни е задължителна стъпка по пътя на членството на България в ОИСР. В края на 2017 правителството потвърди сътрудничеството на България с ОИСР и конкретизира действията, които страната ни следва да предприеме за присъединяване. Едно от действията е именно Икономическият преглед. В рамките на прегледа се очертават макроикономическите предизвикателства, пред които страната е изправена и се изследват връзките между макроикономическите резултати и структурните политики в областите: пазар на труда, конкуренция, иновации, човешки капитал, финансови пазари, устойчиво развитие, социално осигуряване, данъчно облагане, здравеопазване и публични разходи. В рамките на прегледа ОИСР ще оцени текущите реформи в България в контекста на рамката „Going for Growth“ на Организацията и ще изготвя в период от две години шестмесечни прогнози за България, които ще бъдат включени в публикацията „OECD Economic Outlook“. Действията, които ОИСР ще извърши в полза на Република България съгласно споразумението, са на стойност 750 000 евро и ще се финансират със средства, осигурени по бюджета на Министерство на икономиката за 2019г. Във връзка с преобразуването от 1 януари 2019 г. на Националния институт по метеорология и хидрология (НИМХ) от основно звено при Българската академия на науките в самостоятелен разпоредител с бюджет по бюджета на Министерството на образованието и науката, членствените правоотношения на НИМХ в Европейската организация за разработване на метеорологични спътници (EUMETSAT) също преминават към новото юридическо лице. В тази връзка Правителството изменя протоколно решение от 14 август 2013 г., с което необходимите средства за заплащане на членския внос на НИМХ в EUMETSAT вече ще се планират не по бюджета на БАН, а по бюджета на МОН, към който е НИМХ. България отпуска хуманитарна помощ на стойност 200 000 евро за намаляване на миграционните потоци към Европа. Това е предвидено в проекта на споразумение между страната и Европейската инвестиционна банка, одобрен от Министерския съвет. Така България се включва в Инициативата за икономическа устойчивост, която осигурява подкрепа включително за финансирането на проекти в страните от Западните Балкани за преодоляване на причините за засилената миграция към Европа. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ. Споразумението следва заложените приоритети в приетата от Министерския съвет Средносрочна програма за помощ за развитие и хуманитарна помощ за периода 2016-2019 г. Включването на България в инициативата е солидарен принос за справяне с най-сериозните предизвикателства, свързани с развитието, хуманитарните и миграционни процеси, възникнали в съседство на Европейския съюз. Министерският съвет одобри проект на Споразумение между правителството на Република България и Международната банка за възстановяване и развитие („Световна банка“) за предоставяне на подкрепа за установяването и функционирането на Офис на Световната банка за споделени услуги и други функции в гр. София. Тази структура ще осигури възможност за непрекъсваемост на дейностите по предоставяне на услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка, и ще бъдат ангажирани с разработването на продукти с висока добавена стойност. Реализацията на проекта ще се осъществява поетапно. Началната фаза се очаква да стартира през юли 2019 г. Пълният капацитет от над 300 заети места се планира да бъде достигнат в петгодишен срок. Установяването на Офиса в България ще има положително влияние върху икономическата среда в страната - ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. В допълнение, присъствието на авторитетна организация като Световната банка в България ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Групата на Световната банка е международна финансова организация, състояща се от пет институции, чиито глобални цели са намаляване на бедността, стимулиране на икономическото и социално развитие и подобряване на жизнения статус на населението. Централата на Групата е във Вашингтон. Правителството одобри позицията и състава на българската делегация за провеждането на второто заседание на българо-унгарската междуправителствена комисия за икономическо сътрудничество. Заседанието ще се състои на 15 и 16 април в Будапеща. В дневния ред на заседанието ще бъдат обсъдени въпроси, свързани с икономиката и инвестициите, енергетиката, транспорта, съобщенията и информационните технологии, туризма, земеделието и горите и др. Предвижда се Комисията да набележи съгласувани мерки за разширяване на сътрудничеството и деловите връзки между двете страни в областите от взаимен интерес. Правителството одобри резултатите от българското участие в заседанието на Съвета на Европейския съюз по заетост и социална политика, което се състоя на 15 март в Брюксел. По време на форума бе постигнат частичен общ подход по Регламента относно Европейския фонд за приспособяване към глобализацията. Целта е Фондът да продължи да действа като специален инструмент, позволяващ на ЕС да предприеме мерки в случай на появата на неочаквани негативни ситуации в резултат от глобализацията и преструктурирането. Проведен беше и ориентационен дебат, в който държавите-членки представиха вижданията си относно социалното измерение на Европа след 2020 г. Тема на дискусия беше и Европейският семестър за 2019 г. Съветът на ЕС по земеделие и рибарство проведе заседание на 18 март в Брюксел. Обменени бяха мнения по Пакета за реформата на Общата селскостопанска политика (ОСП) след 2020 г. Министрите дискутираха и темата за биоикономиката въз основа на формулирани от румънското председателство въпроси. Словенската делегация, подкрепена от България, Хърватия, Кипър, Гърция, Малта и Португалия, представи общ документ относно необходимостта от по-голяма финансова подкрепа за дребномащабния крайбрежен риболов по линия на новия Европейски фонд за морско дело и рибарство след 2020 г. В рамките на заседанието на Съвет „Общи въпроси“ на 19 март в Брюксел бяха приети редица законодателни и незаконодателни предложения, включително за промени по процедурата за проверка за нарушения на правилата за защита на личните данни в контекста на изборите за Европейски парламент. Одобрени бяха и 11 законодателни акта, свързани с подготовката на ЕС за оттеглянето на Обединеното кралство от Съюза без споразумение. Проведена бе дискусия по темите за климата и миграцията като елементи от преговорите по следващата Многогодишна финансова рамка на Съюза. Министрите обсъдиха дневния ред на редовното заседание на Европейския съвет на 21-22 март 2019 г., посветено на темите за задълбочаване и укрепване на Единния пазар, изменение на климата, Срещата на върха EC-Китай, борбата с дезинформацията и петата годишнина от незаконното анексиране на Крим и Севастопол от Русия. Обменени бяха мнения по Обобщителния доклад относно приноса на Съвета към Европейския семестър и бе отчетена представената от Председателството актуализирана пътна карта за Европейския семестър през 2019 г. Съвет „Общи въпроси“ проведе заседание и по член 50 от Договора за ЕС. Mинистрите и държавните секретари по европейските въпроси на държавите - членки на ЕС проведоха неформална среща на 11 и 12 март в Букурещ. Теми на заседанието бяха Многогодишната финансова рамка 2021-2027 г. (МФР) и бъдещият Стратегически дневен ред на ЕС. Дискусията по МФР се фокусира върху приноса на бюджета на ЕС в подкрепа на общите политически приоритети, както и върху осигуряването на подходящ инструментариум, който да позволи на Съюза да реагира бързо при непредвидени обстоятелства. Финансирането и иновациите в културните и творчески сектори е една от темите на неформалното заседание на Съвета на ЕС по образование, младеж, култура и спорт (част „Култура“), което ще се проведе на 16 април в гр. Букурещ. Румънското председателство е включило в дневния ред на заседанието още две основни теми за дискусии: „Да се учим от миналото, да изграждаме бъдещето: Европейското културно наследство в светлината на прожекторите“, както и обсъждане на проект на Декларация от Букурещ относно ролята на културата в изграждането на бъдещето на Европа. Неформално заседание ще проведе Съветът по общи въпроси на ЕС във формат „Кохезионна политика” на 11 и 12 април в гр. Букурещ. Министрите от държавите-членки ще обсъдят предизвикателствата пред програмирането и изпълнението на фондовете за икономическо, социално и териториално сближаване като инструменти за икономически растеж и постигане на единство в Европа. Заседанието се провежда и с оглед на решенията относно бъдещата Многогодишна финансова рамка (МФР) на ЕС, които Европейският съвет следва да вземе до края на 2019 г. Съветът на ЕС по заетост, социална политика, здравеопазване и потребителски въпроси ще заседава неформално във формат „Здравеопазване“ на 14 и 15 април в гр. Букурещ. Предвидена е дискусия по темите „Достъп до лекарствени продукти -достъп на пациентите до иновативни и скъпоструващи лекарства и лечение (Първа сесия)“ и „Информация за прилагането на Директива 24/2011/ЕС за трансграничното здравно обслужване - мобилност на пациента (В гора сесия)“. На 15 април в Брюксел ще заседава Съветът на ЕС по земеделие и рибарство. Министрите ще продължат с дискусиите по пакета за реформа на ОСП след 2020 г., с фокус върху темата за зелената архитектура от Регламента за стратегическите планове за ОСП. Очаква се да бъдат обменени мнения по селскостопанските аспекти на съобщението на ЕК „Чиста планета за всички: стратегическа дългосрочна визия за неутрална по отношение на климата икономика”, както и по доклада на Оперативната група за селските райони на Африка въз основа на формулирани от Румънското председателство въпроси. Делегацията на Нидерландия ще представи информация относно действията на ЕС срещу обезлесяването и деградацията на горите, а ЕК ще информира Съвета относно проведената на 5 април в гр. Букурещ Конференция на високо равнище за изследвания и иновации в селското стопанство. Правителството одобри позицията и състава на българската делегация за Деветнадесетата сесия на смесената междуправителствена българо-иранска комисия за икономическо, промишлено, търговско и техническо сътрудничество. Тя ще се проведе в периода 16-19 април в гр. София. На заседанието се предвижда да бъдат разгледани възможностите за разширяване на двустранното сътрудничество в областта на транспорта, информационните технологии и съобщенията, търговско-икономическото сътрудничество, туризма, земеделие и енергетика. В рамките на сесията двете страни ще анализират и съществуващата нормативна база и ще обсъдят възможностите за нейното усъвършенстване и надграждане. Правителството одобри проект на Закон за маслодайната роза. Целта е да се създаде единна национална регламентация за производство и преработка на маслодайна роза, която да гарантира качеството на българското розово масло. Необходимостта от създаването на закона идва от факта, че до този момент не съществува правна рамка, с която да се регулира производството и преработването на рози. Земеделските стопани ще отглеждат насаждения само от сертифициран посадъчен материал. Ще се регламентират взаимоотношенията между производители и преработватели, чрез сключването на договори за изкупуване на цвят от маслодайна роза. Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят. Правителството прие промени в Устройствения правилник на Агенцията за хората с увреждания (АХУ). Чрез измененията функционалната отговорност на административните звена на агенцията се привеждат в съответствие със Закона за хората с увреждания, който влезе в сила от 1 януари 2019 г. Разпоредбите на закона регламентират нови функции и дейности на АХУ. Те са свързани с участието на агенцията в механизма по координация в областта на политиката за правата на хората с увреждания, както и с разработването на програми и финансиране на мерки за стимулиране на стопанската инициатива в интерес на хората с увреждания и осъществяване на контролна дейност. Сред новите функции на АХУ е и изготвянето на 6-месечни и годишни отчети за изпълнението на политиката за правата на хората с увреждания, както и финансирането на създаването центрове за защитена заетост за хора с множество трайни увреждания на проектен принцип. Новите законови разпоредби предполагат надграждане на поддържаната информационна система за хората с увреждания с данни за тяхното здравословно състояние, квалификация, образователна степен, лични възможности за социално приобщаване, професионална реализация, социално-икономически статус. Разширяването на функциите и дейностите на АХУ обосновава необходимостта от укрепване на административния капацитет на агенцията. Съгласно промените в Устройствения й правилник, щатната численост на АХУ се увеличава с две щатни бройки чрез компенсирана промяна между второстепенни разпоредители с бюджет в системата на Министерството на труда и социалната политика, като се намалява общата численост на Агенцията по заетостта с две щатни бройки. Правителството одобри промени в Устройствеиия правилник на Агенцията за държавна финансова инспекция (АДФИ). С промените се цели да се актуализират и оптимизират структурата и разпределението на числеността на административните звена, с което да се подобри управлението и дейността на Агенцията. Обединяването на дирекция „Извънпланова инспекционна дейност“ с дирекция „Планова инспекционна дейност в областта на обществените поръчки“ ще доведе до оптимизиране на структурата чрез намаляване на броя на административните звена и до подобряване на тяхната функционалност. Функциите, свързани с правното осигуряване на дейността на агенцията (общата административна дейност и специализираната инспекционна дейност), вече ще бъдат осъществявани от една дирекция, която ще упражнява методическо ръководство и контрол върху качеството на правното обслужване. С промените се оптимизира натовареността на финансовите инспектори и се увеличава оперативният състав за сметка на ръководните кадри, което ще доведе до по-голяма оперативност и гъвкавост при изпълнение на контролните функции на Агенцията. В резултат на преструктурирането ще се постигне по-добра координация, ръководство и контрол при осъществяване на приоритетни функции и задачи на Агенцията за осигуряване на защита на публичните финансови интереси. Предложените изменения и допълнения са в рамките на утвърдената численост на Агенцията, а необходимите средства са осигурени в нейния бюджет. Министерският съвет одобри средносрочната бюджетна прогноза за периода 2020-2022 година. С документа са определени средносрочните цели на фискалната политика, обвързани със заложените в Закона за публичните финанси (ЗПФ) правила, ограничения и основни принципи за управление на публичните финанси, като с нея се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. Приходните и разходните политики в тази прогноза са продължение на заложените в Актуализираната средносрочна бюджетна прогноза (АСБП) за периода 2019-2021 г., като разчетите за периода 2020-2022 г. са обвързани със заложената цел за запазване на балансирана бюджетна позиция за всяка от годините. Отчетени са актуалните макроикономически прогнози от пролетната макрорамка и новата оценка на приходните и разходните дискреционни мерки, като предложените допускания за развитие на хоризонталните и секторните политики са индикативни и могат да бъдат преразглеждани на втория етап от бюджетната процедура за 2020 г. при съобразяване с програмата на правителството за мандата на неговото управление и фискалните правила и цели. Акцентът при развитието на политиките на правителството ще бъде поставен върху области, за които след обществен дебат ще бъдат адресирани мерки в социално-икономическата сфера, включително такива, в отговор на препоръките на Съвета от 2018 г. и на отчетения от Европейската комисия в Националния доклад за България за 2019 г. напредък и предложения за фокусиране на вниманието върху укрепване на някои публични услуги. Приходната част на бюджета в средносрочен план показва тенденция на намаление от 37,2 % от БВП за 2020 г. до 36,0 % от БВП през 2022 г., а в номинален размер приходите се увеличават, като от 45 739,7 млн. лв. за 2020 г. се очаква да достигнат 49 867,5 млн. лв. през 2022 г. Разходите, изразени като процент от БВП, за периода 2020-2022 г. също бележат спад от 37,2 % до 36,0 %, или със средногодишна консолидационна стъпка от около 0,6 пр.п. от БВП. За 2020 г. се обсъжда увеличение на средствата за заплати и възнаграждения на заетите в бюджетния сектор по трудови и служебни правоотношения, включително и на средствата за осигурителни вноски, съпоставимо с това от 2019 г. На този етап това не е намерило отражение в разходните тавани по първостепенни разпоредители с бюджет, както и във взаимоотношенията с общините, като окончателно решение ще бъде взето на втория етап от бюджетната процедура за 2020 г., на базата на актуалните макроикономически прогнози от есенната макрорамка. В разчетите за разходите е отразено развитието на текущите разходни политики. Разходите по КФП за периода 2020-2022 г. са индикативни и могат да бъдат преразглеждани на втория етап от бюджетната процедура за 2020 г. при съобразяване с приоритетите на правителството и с фискалните правила и цели. В средносрочната бюджетна прогноза на начислена основа се очаква дефицит от 0,3 % от БВП за 2019 г. и бюджетни излишъци съответно от 0,4 % от БВП за 2020 г., 0,2 % от БВП за 2021 г. и 0,1 % от БВП за 2022 г. Политиката в областта на данъците се характеризира с предвидимост, като същевременно насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Подобряването на ефективността на публичните разходи при реализиране на разходните политики е в пряка зависимост от провеждането на секторни структурни реформи, оптимизиране на разходите на бюджетните организации и повишаване на ефективността на публичните разходи в отделните сектори и засилване на техния принос за повишаване на икономическия растеж. Политиките в държавния бюджет по отношение на общините са насочени към разширяване на възможностите за тяхното устойчиво и балансирано развитие, повишаване ефективността и подобряване на качеството и обхвата на дейностите на местно равнище. Основно предизвикателство пред общините е привеждане на фискалните показатели и правилата за дълга в съответствие с изискванията на ЗПФ, с цел постигане на финансова устойчивост и стабилност на общинските финанси. Присъединяването на българския лев към Валутно-курсовия механизъм II (ERM II) преминава през изпълнението на одобрения от правителството на 22 август 2018 г. План за действие, включващ мерки в отговор на намеренията на Република България за присъединяване към ERM II и към Банковия съюз до юли 2019 г. Постигането на крайната цел - въвеждане на евро го — се очаква да повлияе положително на икономическата среда, както и на устойчивостта на публичните финанси. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2020-2022 г. се очаква намаление на държавния дълг до ниво от 21,6 млрд. лв. към края на 2022 г. или 15,6 % от прогнозното ниво на БВП. Нивото на консолидирания дълг на сектор „Държавно управление“ се очаква да продължи да намалява, движейки се в диапазона от 19,1 % до 16,7 % от прогнозното ниво на БВП, като номиналната стойност на дълга ще се стабилизира в границите 23,5-23,1 млрд. лв. годишно. През целия период прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергентност от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред държавите-членки на ЕС по отношение на ниското ниво на дългова тежест. Правителството прие стандарти за делегираните от държавата дейности с натурални и стойностни показатели през следващата година. Стандартите са съобразени с размерите на основните бюджетни взаимоотношения между централния бюджет и бюджетите на общините според основните допускания за бюджетната прогноза за периода 2020-2022 година. Стандартите за делегираните от държавата дейности за 2020 г. са индикативни и подлежат на преразглеждане на втория етап от бюджетната процедура за 2020 г. при съобразяване с приоритетите на правителството и с фискалните правила и цели. За 2020 г. се обсъжда увеличение на средствата за заплати и възнаграждения на заетите в бюджетния сектор по трудови и служебни правоотношения, включително и на средствата за осигурителни вноски, съпоставимо с това от 2019 г. На този етап това не е намерило отражение в стандартите за делегираните от държавата дейности, като окончателно решение ще бъде взето на втория етап от бюджетната процедура за 2020 г., на базата на актуалните макроикономически прогнози от есенната макрорамка. В прогнозата за 2020 г. средствата за дейностите в сектор образование са с най-голям ръст спрямо 2019 г. Нарастването е във връзка с политиката за повишаване на заплатите на педагогическия персонал в системата на предучилищното и училищното образование. За делегираните от държавата дейности в сферата на здравеопазването за следващата година са предвидени средства във връзка с поетапното увеличение на заплатите на медицинския персонал, съгласно колективния трудов договор в системата от 2018 г. Стандартите за делегираните от държавата социални дейности са увеличени диференцирано, като с най-голям ръст е стандартът за центровете за настаняване от семеен тип на деца/младежи с увреждания с потребност от постоянни медицински грижи. Размерът на месечната помощ за деца, които ходят на училище, запазва размера си от 2019 година. За делегираните от държавата дейности в сферата на културата, финансирани чрез общинските бюджети, е предвидено нарастване на стандартите във връзка с увеличението на минималната работна заплата и на натуралните показатели. Стандартите са съгласувани с Националното сдружение на общините в Република България. Правителството предлага на Народното събрание да се открие Висше военновъздушно училище „Георги Бенковски“. Предложението се прави въз основа на положително оценен от Националната агенция за оценяване и акредитация проект. Новото висше военно училище се създава на базата на факултет „Авиационен“ в структурата на Националния военен университет „Васил Левски“. Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на военновъздушните сили и авиацията. В него ще се извършва обучение за придобиване на различните степени на висшето образование по акредитирани военни и граждански специалности за нуждите на Военновъздушните сили, Военноморските сили и други структури на Въоръжените сили, Министерството на отбраната. Министерството на вътрешните работи, гражданските авиационни институции и фирми, военно-промишления комплекс и научно-изследователските организации. Подготовката на курсантите, военнослужещите, студентите и докторантите в новото училище ще се обезпечава от преподаватели на настоящия факултет „Авиационен“ на Националния военен университет „Васил Левски“, които ще бъдат преназначени във Висшето военновъздушно училище „Георги Бенковски“. С акта на Народното събрание за откриване на Висшето военновъздушно училище „Георги Бенковски“ се уреждат условията и редът, при които курсантите, военнослужещите, студентите и докторантите на настоящия факултет „Авиационен“ на Националния военен университет „Васил Левски“ ще продължат и довършат обучението си в новото висше училище по същите учебни планове и специалности. Министерският съвет прие доклад за изпълнението на Плана за действие на Република България при оттегляне на Обединеното кралство от ЕС без споразумение. Подготовката за Брекзит без споразумение протича на две нива: ЕС и национални институции. На ниво ЕС са направени 19 законодателни предложения, обхващащи най-неотложните мерки за справяне с непосредствените последици от Брекзит без споразумение. Те ще позволят запазване на безвизовото пътуване от и за Обединеното кралство, координацията в системите за социална сигурност, гарантиране на транспортните връзки, както и бюджета на ЕС. На национално ниво компетентните ведомства отбелязват значителен напредък по изпълнението на Плана за действие за Брекзит без сделка. Предприети са законодателни промени в Закона за чужденците в Република България, проведени са обучителни дейности за администрацията, изпратени са информационни съобщения до лицата, търгуващи с Обединеното кралство. Българските институции вече имат обособени рубрики на сайтовете си, посветени на Брекзит, които да информират заинтересованите лица за промените в съответния сектор. МВнР има рубрика - https://www.mfa.bg/bg/custoninews/main/20428, в която се публикува информация за български граждани и фирми. На сайта има и рубрика на английски език за британските граждани, живеещи у нас https://www.mfa.bg/en/customnews/main/20588. Редица други институции публикуват полезна информация от своята компетентност. Правителството одобри позицията на България за участие в заседанието на Европейския съвет (чл. 50), което ще се проведе на 10 април 2019 г. в Брюксел. На заседанието лидерите на държавите членки ще обсъдят актуалното състояние на преговорите с Великобритания. България би се присъединила към консенсус за отлагане на датата на оттегляне на Обединеното кралство от ЕС, с ясната цел за постигане на „подреден“ Брекзит. Искането за отлагане следва да бъде ясно аргументирано от британската страна. Нашата страна отстоява координирания подход на държавите-членки във всички възможни сценарии на преговорите, като смята, че Споразумението за урегулирано оттегляне и предвиденият в него преходен период са най-добрият вариант, който ще даде достатъчно време за адаптиране на гражданите и бизнеса за условията след оттеглянето на Обединеното кралство. Правителството одобри допълнителни средства по бюджета на Министерството на здравеопазването за 2019 г. с цел осигуряване на равнопоставен достъп до медицинска помощ на гражданите. На основание чл. 106 и чл. 106а от Закона за лечебните заведения, Министерството на здравеопазването субсидира лечебни заведения по критерии и по ред, определени с Наредба № 3/2019 г. на министъра на здравеопазването за медицинските дейности извън обхвата на задължителното здравно осигуряване, за които Министерството на здравеопазването субсидира лечебни заведения и за критериите и реда за субсидиране на лечебни заведения, в рамките на средствата за тези дейности по бюджета на Министерството на здравеопазването за съответната календарна година и при спазване на изискванията на Закона за държавните помощи. С проекта на постановление се предвижда лечебните заведения да получат увеличение на субсидията за дейностите, които извършват, за да са в състояние да осигурят равнопоставен достъп до медицинска помощ. С предоставянето на допълнителни средства по бюджета на Министерството на здравеопазването за 2019 г. в размер до 50 000 000 лв. ще се осигури равнопоставен достъп до медицинска помощ на гражданите и ще се даде възможност на лечебните заведения да осъществяват медицинска дейност в съответствие с потребностите на населението и съобразно правилата за добра медицинска практика. Предоставянето на допълнителни финансови средства на лечебните заведения ще подпомогне осъществяването на дейността и достигането на определени нива на заплащане на персонала, осъществяващ медицинските дейности.", "date": "2019.04.10", "title": "Вижте какво реши Министерският съвет днес"}
{"url": "https://www.24chasa.bg/novini/article/7393645", "text": "Министър-председателят Бойко Борисов ще участва в извънредното заседание на Европейския съвет в Брюксел, днес, 10 април. Това съобщиха от правителствената пресслужба. Държавните и правителствени ръководители на страните членки ще обсъдят последните събития във връзка с Брекзит по време на работна вечеря във формат ЕС-27. Поводът за свикването на извънреден Европейски съвет е отхвърлянето на Споразумението за оттегляне на Великобритания от ЕС от Камарата на общините на Обединеното кралство на 29 март. Съгласно заключенията на Европейския съвет от 21 март 2019 г., при това положение, британският премиер може да предложи следващи действия, които Европейският съвет да разгледа преди 12 април 2019 г. В тази връзка, на 5 април 2019 г. премиерът на Великобритания Тереза Мей изпрати писмо до председателя на Европейския съвет Доналд Туск с искане за удължаване на чл. 50 до 30 юни 2019 г. В искането се поема ангажимент за провеждане на избори за Европейски парламент, както и за конструктивно сътрудничество с ЕС. Лидерите ще обсъдят и възможностите за алтернативен по-дълъг срок за оттеглянето на Обединеното кралство от Европейския съюз.", "date": "2019.04.10", "title": "Борисов ще участва в извънредното заседание на Европейския съвет в Брюксел"}
{"url": "https://www.24chasa.bg/novini/article/7393663", "text": "Германският канцлер Ангела Меркел заяви пред депутатите в Бундестага, че Европейският съюз може да даде на Великобритания по-дълга отсрочка за Брекзит от поисканата от британския премиер Тереза Мей, предаде ДПА. Меркел отново изтъкна, че в интерес на Германия е Великобритания да си тръгне от ЕС \"организирано\", предава БТА. \"На мнение съм, че трябва да дадем разумна отсрочка на британските политически партии да договорят изход от кризата и по тази причина е много възможно предоставеното от ЕС отлагане да бъде по-дълго от поисканото от британската министър-председателка\", каза канцлерката пред депутатите, цитирана от Франс прес. Меркел отбеляза, че ЕС има очаквания към Великобритания и постави три условия за предоставяне да допълнителна отсрочка, посочва Асошиейтед прес. Европейските институции трябва да могат да продължат да функционират гладко, Великобритания трябва да участва в изборите за Европейския парламент в края на май и трябва да е налице \"готовност за конструктивно участие в решенията\", каза канцлерът. По-късно днес Меркел ще участва в среща на лидерите от ЕС в Брюксел, на която те ще обсъдят искането на Тереза Мей Брекзит да бъде отложен до 30 юни.", "date": "2019.04.10", "title": "Меркел е склонна да се даде по-дълга от поисканата от Мей отсрочка за Брекзит"}
{"url": "https://www.24chasa.bg/novini/article/7393666", "text": "България отпуска хуманитарна помощ на стойност 200 000 евро за намаляване на миграционните потоци към Европа. Това е предвидено в проекта на споразумение между страната и Европейската инвестиционна банка, одобрен от Министерския съвет. Така България се включва в Инициативата за икономическа устойчивост, която осигурява подкрепа включително за финансирането на проекти в страните от Западните Балкани за преодоляване на причините за засилената миграция към Европа. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ. Споразумението следва заложените приоритети в приетата от Министерския съвет Средносрочна програма за помощ за развитие и хуманитарна помощ за периода 2016-2019 г. Включването на България в инициативата е солидарен принос за справяне с най-сериозните предизвикателства, свързани с развитието, хуманитарните и миграционни процеси, възникнали в съседство на Европейския съюз.", "date": "2019.04.10", "title": "България отпуска 200 000 евро заради миграционните потоци към Европа"}
{"url": "https://www.24chasa.bg/novini/article/7393651", "text": "Окръжна прокуратура – Габрово внесе в съда обвинителен акт срещу двама за отвличане, съобщи Апелативната прокуратура във Велико Търново. Обвинението срещу В. С. и А. Б. е за това, че на на 07.12.2017 г. около 01:30 часа от къща в с. Градница, общ. Севлиево, отвлекли лицето Д. Б. Хванали го за за ръцете и го издърпали от къщата до лек автомобил „Алфа Ромео“, с който го откарали на мост в края на селото - престъпление по чл. 142, вр. чл. 20 от НК. На В. С. е повдигнато обвинение и за това, че на 07.12.2017 г. около 01:30 часа, в с. Градница, в къща унищожил противозаконно чужди движими вещи като счупил: огледало, ДВД, преносим компютър „Асус“, монитор „Мицубиши“, дръвче мандарина и стъкло на вратата на камина - всички на обща стойност 379 лв., собственост на Б. Б. - престъпление по чл. 216 от НК. Пострадалият Д.Б. живеел при Б.Б. в къща в с. Градница. Двамата пострадали и обвиняемите се познавали. На 6 срещу 7 декември 2017 г. Д. Б. бил сам в къщата на Б.Б., но тъй като имало вероятност стопанинън да се прибере, оставил входна врата отключена и легнал да спи. Около 1.00 - 1.30 часа с лек автомобил, двамата обвиняеми отишли до дома на Б.Б., тъй като искали да се срещнат с него и да решат възникнали между тях противоречия. Обвиняемите констатирали, че вратата е отключена и влезли в къщата. След като не открили Б.Б. в дома му, решили да отвлекат Д. Б., за да накарат Б. Б. да отиде при тях. Влезли в стаята, където бил Д.Б. и му нанесли удари, а обвиняемият В. С. започнал с бухалка да чупи мебели и уреди в жилището. Двамата обвиняеми хванали Д.Б. и против волята му го извели от къщата, насила го накарали да се качи в лекия автомобил и го откарали до мост в края на селото. През това време обвиняемите се свързали по телефона с Б. Б., с искане да се срещнат, като в противен случай Д.Б. щял да пострада, като ще го хвърлят от моста и ще запалят къщата му. След като срещата на обвиняемите с Б.Б. не се осъществила, те закарали Д.Б. извън селото, където започнали да го бият. Пострадалият Д.Б. успял да избяга и се скрил в гориста местност. През това време Б.Б. подал сигнал за отвличането на приятеля му. Предстои насрочване на делото за разглеждане от съда.", "date": "2019.04.10", "title": "Двама отиват на съд за отвличане в Севлиевско"}
{"url": "https://www.24chasa.bg/novini/article/7393691", "text": "Министерският съвет одобри решение за откриване на почетно консулство на Република Судан в България. Почетното консулство е със седалище в София и с консулски окръг, обхващащ цялата страна. За почетен консул е назначен Георги Спасов, авиационен инженер-пилот с дългогодишен опит във въздухоплаването. Той е председател на Българо-суданската асоциация за приятелство. Република Судан няма дипломатическо представителство в България от края на 2018 г., след като суданската страна обяви, че временното преустановява дейността на посолството си в София поради тежката икономическа ситуация. Откриването на почетно консулство ще допринесе за укрепването на българо-суданските отношения.", "date": "2019.04.10", "title": "Судан открива почетно консулство в България"}
{"url": "https://www.24chasa.bg/novini/article/7393671", "text": "Общо 37619 нарушения на разрешената скорост за движение са констатирани от екипите на Пътна полиция, съобщи МВР. Приключи полицейска операция за контрол на скоростта. Тя се проведе в периода от 1 до 7 април и бе организирана по линия на Европейската мрежа на службите на Пътна полиция - TISPOL.  От тях 17523 нарушения са установени от служители, осъществяващи пътен контрол с мобилни технически средства, 1731 нарушения са засечени със стационарни технически средства, а други 18365 нарушения - със стационарно-преносими установки за контрол на скоростта (СПУКС). По време на операцията са установени 10 случая на притежаване на наркотични вещества, открити са петима обявени за издирване лица и са разкрити 25 други криминални престъпления, като основно управление на МПС с концентрация на алкохол в кръвта над 1,2 на хиляда и управление на МПС в срока на наложено наказание по административен ред. В сравнение с последната операция на TISPOL за скорост, проведена през месец август 2018 година, са установени 5541 повече нарушения на скоростта.", "date": "2019.04.10", "title": "5541 повече нарушения на скоростта на пътя от миналата година"}
{"url": "https://www.24chasa.bg/novini/article/7393702", "text": "Правителството одобри Споразумение за извършване на Икономически преглед на страната ни от Организацията за икономическо сътрудничество и развитие (ОИСР) и предлага на Народното събрание да ратифицира споразумението. Очаква се в резултат на прегледа да се подобрят реформите във всички сектори на социално-икономическия живот на България и да се привлекат нови инвестиции. Прегледът изпраща позитивен знак към инвеститорите за стабилността на икономиката и финансовата система в България. Осъществяването на Икономически преглед на страната ни е задължителна стъпка по пътя на членството на България в ОИСР. В края на 2017 правителството потвърди сътрудничеството на България с ОИСР и конкретизира действията, които страната ни следва да предприеме за присъединяване. Едно от действията е именно Икономическият преглед. В рамките на прегледа се очертават макроикономическите предизвикателства, пред които страната е изправена и се изследват връзките между макроикономическите резултати и структурните политики в областите: пазар на труда, конкуренция, иновации, човешки капитал, финансови пазари, устойчиво развитие, социално осигуряване, данъчно облагане, здравеопазване и публични разходи. В рамките на прегледа ОИСР ще оцени текущите реформи в България в контекста на рамката „Going for Growth“ на Организацията и ще изготвя в период от две години шестмесечни прогнози за България, които ще бъдат включени в публикацията „OECD Economic Outlook“. Действията, които ОИСР ще извърши в полза на Република България съгласно споразумението, са на стойност 750 000 евро и ще се финансират със средства, осигурени по бюджета на Министерство на икономиката за 2019г.", "date": "2019.04.10", "title": "Правителството одобри да бъде извършен икономически преглед на България"}
{"url": "https://www.24chasa.bg/novini/article/7393703", "text": "Франция и Италия са разделени по въпроса с Либия въпреки официалната позиция на Европейския съюз, заяви днес председателят на Европейския съюз Антонио Таяни, цитиран от Ройтерс и БТА. Италианецът Таяни призова страните членки на ЕС да бъдат единни по отношение на кризата в Либия, където съперничещи си фракции се сражават за контрола върху столицата Триполи. \"Имаме нужда от повече единство, трябва да говорим само с един глас като европейци, но, за съжаление, европейците са разделени по този въпрос\", каза Таяни пред журналисти, подчертавайки, че Франция и Италия имат различни интереси в Либия. Франция, която притежава петролни активи в Източна Либия, предоставя през последните години военна помощ на маршал Халифа Хафтар, твърдят либийски и френски служители, отбелязва Ройтерс. Италия, бивша колониална сила в Либия и важен играч в петролния сектор на Либия, подкрепя международно признатото Правителство на националното съгласие на премиера Файез Сарадж. Лидерката на европейската дипломация Федерика Могерини заяви в понеделник, че ЕС е единен в призива си за спиране на огъня и завръщане към дипломацията.", "date": "2019.04.10", "title": "Таяни: Европа е разделена по въпроса с Либия"}
{"url": "https://www.24chasa.bg/novini/article/7393698", "text": "Турските сили за сигурност иззеха 1 тон и 300 килограма скънк (силна форма на канабиса) при операция, извършена в окръг Одрин (Северозападна Турция), съобщи турската телевизия СиЕнЕн-Тюрк, цитирана от БТА. Екипи на жандармерията са спрели за проверка два буса в района на град Енез. При проверката били открити 115 чувала, в които имало 1 тон и 300 килограма скънк, както и 2 тона и 400 килограма контрабанден бензин. Предполага се, че наркотикът и бензинът са внесени от Гърция. По случая са задържани двамата шофьори на превозните средства.", "date": "2019.04.10", "title": "Иззеха 1 тон и 300 кг марихуана в Турция"}
{"url": "https://www.24chasa.bg/novini/article/7393744", "text": "И при новите правила на КЕВР за измерване на електрическата енергия кражбата на ток е по-изгодна отколкото цените, по които плащат редовните потребители. Тази критика към комисията отправиха и трите електроразпределителни дружества на дискусията как да бъдат спрени кражбите на ток, която организира „24 часа“. В дебата участвата министърът на енергетиката Теменужка Петкова, председателят на КЕВР Иван Иванов, депутати от всички партии, които са членове на комисията по енергетика на НС. Новият правосъден министър Данаил Кирилов също се включи в дискусията. Дневната тарифа за нашите абонати е 22 ст. с ДДС, а при крадената енергия се плаща по 20 ст с ДДС, обясни Николай Николов от „Енерго Про“. Няма логика за един вид кражби начисляването да е за потребление от 180 дни назад при 24 часово натоварване, а при други да е по 3 месеца при 8-часово натоварване, допълни той. Новите правила на КЕВР предвиждат голямата санкция от начисляване на пълна мощност за 180 дни да е само при незаконно присъединяване към мрежата, обясни председателят на КЕВР Иван Иванов. Целта на комисията обаче била плащането на незаконно потребена електроенергия да е справедливо и възпиращо кражбите, обясни той. От ноември миналата година, когато съдът отмени старите правила реално няма как да бъдат глобени крадците на електроенергия, обясни още Николов от „Енерго Про“. За това време в Северна България, която обслужва дружеството, е установено неправомерно ползване на 11 гигаватчаса електроенергия, което е потреблението на град като Силистра или Габрово, заяви той. Кражбите на територията на ЧЕЗ са доста по-големи в порядъка на 34-35 хиляди мегаватчаса, обяви пък Виктор Станчев от ЧЕЗ. 88% от крадците са физически лица, а останалите 21% са фирми, но откраднатото количество е поравно, допълни той. Срок за начисляване от 90 дни категорично не е достатъчен, за да респектира крадците, заяви Станчев. Той даде пример, че в Германия при кражба на ток се начислява потребление за 6 месеца, в Чехия за 24 месеца, а в Румъния за 3 години. Все по-често започват да се манипулират и т.нар. умни електромери, правят се промени в софтуера и пр., категорични бяха от ЧЕЗ и „Енерго Про“. В същото време законът закъснява да регламентира тези посегателства върху електроенергията. Кражбите на кабели, на трансформаторно масло и други съоръжения, при които страдат голям брой потребители трябва да се наказва като акт на тероризъм, категоричен бе Виктор Станчев. Заради това е нужна промяна в Наказателния кодекс, категорични са от електроразпределителните дружества. Само на територията на ЧЕЗ за 2018 г. са откраднати над 19 километра кабели, съобщиха от дружеството. А в резултат на кражби от инфраструктурата потребителите са нямали ток в продължение на 388 часа. „Тази тема е част от националната сигурност. Всяко посегателство към енергийната структура е посегателство срещу националната сигурност. Няколко основни проблеми бяха очертани преди 3 години на първата такава дискусия, организирана от „24 часа“ – липсата на действащи правила за измерване на електрическата енергия, бе направена промяна в Закона за енергетиката, КЕВР има готови правила. Положиха се доста усилия от всички институции, но има и още много проблеми, които трябва да бъдат решени“, каза енергийната министърка Теменужка Петкова. Нова мода има в това кой краде ток, стана ясно на дискусията. Това вече не са хора от малцинствата. По данни на самите дружества под 10% от кражбите се извършват от роми, а над 50% от бизнес – хотели, фабрики, ресторанти. Не приемам тезата за безконтролно завишаване на срока, за който се налага санкцията, бе отговорът към бизнеса пък на шефа на КЕВР Иван Иванов. До месец комисията вече ще е окончателно приела новите правила. Като проблем ЕРП-тата повдигнаха и задължението да обслужват технически електромерите на всеки 3 месеца. Това означава всяко едно от трите дружества да назначи по още 2000 служителя и в крайна сметка ще се калкулира в цената на потребителите, обясни Виктор Станчев от ЧЕЗ. „Оценявам подхода на Иван Иванов чрез увеличение на инвестициите да се намалят кражбите. Но често пъти се краде ток, прави се констативен протокол, а след това в съдебно дело крадецът печели. От години се води тази тиха война между крадците, институциите и дружествата. Същността на кражбите се промени. Това е война“, заяви Анжела Тонева от „Енерго Про“.", "date": "2019.04.10", "title": "Ток вече краде бизнесът, не толкова циганите (Снимки, видео)"}
{"url": "https://www.24chasa.bg/novini/article/7393715", "text": "Министерският съвет одобри проект на Споразумение между правителството на Република България и Международната банка за възстановяване и развитие („Световна банка“) за предоставяне на подкрепа за установяването и функционирането на Офис на Световната банка за споделени услуги и други функции в гр. София. Тази структура ще осигури възможност за непрекъсваемост на дейностите по предоставяне на услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка, и ще бъдат ангажирани с разработването на продукти с висока добавена стойност. Реализацията на проекта ще се осъществява поетапно. Началната фаза се очаква да стартира през юли 2019 г. Пълният капацитет от над 300 заети места се планира да бъде достигнат в петгодишен срок. Установяването на Офиса в България ще има положително влияние върху икономическата среда в страната - ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. В допълнение, присъствието на авторитетна организация като Световната банка в България ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Групата на Световната банка е международна финансова организация, състояща се от пет институции, чиито глобални цели са намаляване на бедността, стимулиране на икономическото и социално развитие и подобряване на жизнения статус на населението. Централата на Групата е във Вашингтон.", "date": "2019.04.10", "title": "Създава се офис на Световната банка за споделени услуги и други функции в София"}
{"url": "https://www.24chasa.bg/novini/article/7393692", "text": "Малката 300 кв. къщурка на Иво \"80%\" дебили Христов в Драгалевци. Добавете към нея къща с двор в Царево, апартамент, три коли и няколко банкови сметки. Това написа във фейсбук профила си ексдепутатът от ГЕРБ Антон Тодоров и публикува снимка от гугъл на \"къщичката\". \"Никой обаче не го пита нищо! Радват му се и го величаят! Срамота! Ако го попитат, вероятно ще трябва да признае, че съпругата му Николета Калчева Лингурова-Христова е била съуправител с Иван Дремсизов /акционер с Илия Павлов в \"Мултигруп\"/ на най-голямата мулташка фирма на входа и изхода на \"Кремиковци\" - Интерстийл трейдинг къмпани. Тук обаче не е прието \"цоциалистите\" да бъдат питани такива неща\", пише още Тодоров. \"Жената на Иво \"80 % дебили\" Христов е съуправител на основната фирма на \"Мултигруп\", която беше на входа и на изхода на \"Кремиковци\" - \"Интерстийл трейдинг къмпани\", пише Тодоров в друга публикация в социалната мрежа. В множество публикации тази фирма е сочена като източваща чрез захранването му със скъпи суровини и евтино изкипуваща готовата продукция. Николета Калчева Лингорова-Христова е съуправител на тази и още няколко фирми с единтвения жив акционер на някогашната \"Мултигруп\" - Иван Дремсизов, както и с неговия син! Ето документи за това! После се чудим откъде милиони за две къщи в София и Царево, за апартаменти, за три коли и парички кеш в сметки\", написа още Тодоров във фейсбук и приложи документите. “Това са неща, които са декларирани още, когато са придобити. Антон Тодоров да си коментира тия, които са на власт. Мен да не ме коментира, защото ще го осъди някой за набедяване накрая, има такъв текст в Наказателния кодекс. Търпението ми се изчерпва”, заяви пред “24 часа” проф. Христов. Всичко това, което Тодоров е “извадил” е публична информация, има я в регистрите, аз съм юрист, жена ми също, какви открития е направил, попита Христов. “Нали се сещате, че ако аз имам нещо да крия, няма да го регистрирам там и да чакам Тодоров да го извади. Гледайте властта”, призова професорът. “Аз съм депутат от 29 март 2017 г. - вижте с какво съм влязъл, ако ще правите разкрития какво имам в момента. Други трябва да отговарят, не аз”, допълни той.", "date": "2019.04.10", "title": "Антон Тодоров атакува Иво Христов от БСП за имоти. Някой ще го осъди за набедяване, отговори депутатът (Обновена)"}
{"url": "https://www.24chasa.bg/novini/article/7393751", "text": "Правителството одобри проект на Закон за маслодайната роза. Целта е да се създаде единна национална регламентация за производство и преработка на маслодайна роза, която да гарантира качеството на българското розово масло. Необходимостта от създаването на закона идва от факта, че до този момент не съществува правна рамка, с която да се регулира производството и преработването на рози. Земеделските стопани ще отглеждат насаждения само от сертифициран посадъчен материал. Ще се регламентират взаимоотношенията между производители и преработватели, чрез сключването на договори за изкупуване на цвят от маслодайна роза. Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят.", "date": "2019.04.10", "title": "Създават закон за маслодайната роза"}
{"url": "https://www.24chasa.bg/novini/article/7393762", "text": "Министерският съвет одобри средносрочната бюджетна прогноза за периода 2020-2022 година. С документа са определени средносрочните цели на фискалната политика, обвързани със заложените в Закона за публичните финанси (ЗПФ) правила, ограничения и основни принципи за управление на публичните финанси, като с нея се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. Приходните и разходните политики в тази прогноза са продължение на заложените в Актуализираната средносрочна бюджетна прогноза (АСБП) за периода 2019-2021 г., като разчетите за периода 2020-2022 г. са обвързани със заложената цел за запазване на балансирана бюджетна позиция за всяка от годините. Отчетени са актуалните макроикономически прогнози от пролетната макрорамка и новата оценка на приходните и разходните дискреционни мерки, като предложените допускания за развитие на хоризонталните и секторните политики са индикативни и могат да бъдат преразглеждани на втория етап от бюджетната процедура за 2020 г. при съобразяване с програмата на правителството за мандата на неговото управление и фискалните правила и цели. Акцентът при развитието на политиките на правителството ще бъде поставен върху области, за които след обществен дебат ще бъдат адресирани мерки в социално-икономическата сфера, включително такива, в отговор на препоръките на Съвета от 2018 г. и на отчетения от Европейската комисия в Националния доклад за България за 2019 г. напредък и предложения за фокусиране на вниманието върху укрепване на някои публични услуги. Приходната част на бюджета в средносрочен план показва тенденция на намаление от 37,2 % от БВП за 2020 г. до 36,0 % от БВП през 2022 г., а в номинален размер приходите се увеличават, като от 45 739,7 млн. лв. за 2020 г. се очаква да достигнат 49 867,5 млн. лв. през 2022 г. Разходите, изразени като процент от БВП, за периода 2020-2022 г. също бележат спад от 37,2 % до 36,0 %, или със средногодишна консолидационна стъпка от около 0,6 пр.п. от БВП. За 2020 г. се обсъжда увеличение на средствата за заплати и възнаграждения на заетите в бюджетния сектор по трудови и служебни правоотношения, включително и на средствата за осигурителни вноски, съпоставимо с това от 2019 г. На този етап това не е намерило отражение в разходните тавани по първостепенни разпоредители с бюджет, както и във взаимоотношенията с общините, като окончателно решение ще бъде взето на втория етап от бюджетната процедура за 2020 г., на базата на актуалните макроикономически прогнози от есенната макрорамка. В разчетите за разходите е отразено развитието на текущите разходни политики. Разходите по КФП за периода 2020-2022 г. са индикативни и могат да бъдат преразглеждани на втория етап от бюджетната процедура за 2020 г. при съобразяване с приоритетите на правителството и с фискалните правила и цели. В средносрочната бюджетна прогноза на начислена основа се очаква дефицит от 0,3 % от БВП за 2019 г. и бюджетни излишъци съответно от 0,4 % от БВП за 2020 г., 0,2 % от БВП за 2021 г. и 0,1 % от БВП за 2022 г. Политиката в областта на данъците се характеризира с предвидимост, като същевременно насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Подобряването на ефективността на публичните разходи при реализиране на разходните политики е в пряка зависимост от провеждането на секторни структурни реформи, оптимизиране на разходите на бюджетните организации и повишаване на ефективността на публичните разходи в отделните сектори и засилване на техния принос за повишаване на икономическия растеж. Политиките в държавния бюджет по отношение на общините са насочени към разширяване на възможностите за тяхното устойчиво и балансирано развитие, повишаване ефективността и подобряване на качеството и обхвата на дейностите на местно равнище. Основно предизвикателство пред общините е привеждане на фискалните показатели и правилата за дълга в съответствие с изискванията на ЗПФ, с цел постигане на финансова устойчивост и стабилност на общинските финанси. Присъединяването на българския лев към Валутно-курсовия механизъм II (ERM II) преминава през изпълнението на одобрения от правителството на 22 август 2018 г. План за действие, включващ мерки в отговор на намеренията на Република България за присъединяване към ERM II и към Банковия съюз до юли 2019 г. Постигането на крайната цел - въвеждане на евро го — се очаква да повлияе положително на икономическата среда, както и на устойчивостта на публичните финанси. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2020-2022 г. се очаква намаление на държавния дълг до ниво от 21,6 млрд. лв. към края на 2022 г. или 15,6 % от прогнозното ниво на БВП. Нивото на консолидирания дълг на сектор „Държавно управление“ се очаква да продължи да намалява, движейки се в диапазона от 19,1 % до 16,7 % от прогнозното ниво на БВП, като номиналната стойност на дълга ще се стабилизира в границите 23,5-23,1 млрд. лв. годишно. През целия период прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергентност от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред държавите-членки на ЕС по отношение на ниското ниво на дългова тежест.", "date": "2019.04.10", "title": "Правителството одобри средносрочната бюджетна прогноза за периода 2020-2022 г."}
{"url": "https://www.24chasa.bg/novini/article/7393773", "text": "На свое заседание днес Министерският съвет прие решение за откриване на Висшето военновъздушно училище „Георги Бенковски“ в гр. Долна Митрополия като национален устойчив образователен център за подготовка на високо професионални кадри за Военновъздушните сили (ВВС) на Република България, Европейската система за въздушен транспорт и свързаните с въздухоплаването сектори на икономиката, съобщиха от пресцентъра на военното министерство. Откриването на Висше военновъздушно училище е необходимо предвид стартиралия процес на усвояване на нови системи за командване и управление, самолети и вертолети и от навлизането на върхови технологии във войските и специфичното ресурсно осигуряване. Така ще се отговори на повишените изисквания към обучението на бъдещите пилоти за усвояването на новата авиационна платформа – нов тип боен самолет, предстояща да бъде приета на въоръжение във ВВС. В момента обучение на авиационни специалисти за нуждите на ВВС се извършва само във факултет „Авиационен”. Анализът на текущото състояние и недостатъците показва, че висшето авиационно образование е напълно разделено от професионалното обучение. С откриването на Висше военновъздушно училище ще се създаде възможност да се интегрират висшето авиационно образование с професионалното авиационно обучение. Това ще изпълни изискванията на „Програма за развитие на отбранителните способности на въоръжените сили 2020” и „План за развитие на въоръжените сили до 2020” за придобиване на комплексно авиационно образование в областите на военновъздушните сили и гражданското въздухоплаване. Амбицията на министъра на отбраната Красимир Каракачанов е Народното събрание да приеме решение за откриването на Висшето военновъздушно училище „Георги Бенковски“ до 6 май – Деня на Храбростта и празник на Българската армия. Народното военновъздушно училище (НВВУ) за подготовка на летци-пилоти и авиотехници се създава на 12 септември 1945 г., когато Въздушното училище, съществуващто по това време от гр. Казанлък, се пребазира в гр. София, на летище Враждебна. През май 1947 г. то приема името „Георги Бенковски”. През юни 1948 г. се премества на летище Долна Митрополия. През есента на същата година на летище Божурище край София е образувано и Народно военновъздушно училище за щурмани и свързочници. През 1954 г. то се разформирова, като щурманите продължават обучението си в НВВУ „Георги Бенковски” в с. Долна Митрополия, авиотехниците по радиооборудване на самолета – в НВВТУ „В. Коларов” в гр. Ловеч, а свързочниците – в НВСУ в гр. Силистра. През 1955 г. НВВТУ „В. Коларов” се пребазира от гр. Ловеч в гр. Горна Оряховица. През 1959 г. НВВТУ „В. Коларов” - гр. Горна Оряховица и НВВУ „Г. Бенковски” – с. Долна Митрополия се реорганизират във Висше народно военновъздушно училище (ВНВВУ) „Г. Бенковски” – с. Долна Митрополия, като единен център за подготовка на авиационни кадри с висше образование. От август 1991 г. то се преименува във Висше военновъздушно училище (ВВВУ) „Г. Бенковски”. Със заповед на министъра на отбраната през 2001 г. от ВВВУ „Георги Бенковски” е отделена военновъздушната учебна база „Георги Бенковски”, която е преобразувана в учебна авиационна група “Георги Бенковски” от състава на военно формирование 28000 – Граф Игнатиево. От юли 2017 г. тя е преобразувана във Военновъздушна учебна база (ВВУБ) „Георги Бенковски”. Поради организационно-структурни реформи в Българската армия, с решение на Народното събрание от 14.06.2002 г., трите висши военни училища – ВВОВУ „В. Левски”, ВВУАПВО „П. Волов” и ВВВУ „Г. Бенковски” се преобразуват в Национален военен университет (НВУ) „Васил Левски”, като в гр. Долна Митрополия остава седалището на неговия факултет “Авиационен”.", "date": "2019.04.10", "title": "Откриват висше военновъздушно училище в Долна Митрополия"}
{"url": "https://www.24chasa.bg/novini/article/7393137", "text": "Тийнейджър е задържан заради разпространение на наркотици в Пещера. Акцията е проведена от служители на група \"Криминална полиция\" при РУ-Пещера. Това съобщиха от пресцентъра на МВР. На улица в града полицаите проверили 18-годишен, у когото открили полиетиленово топче с близо пет грама суха листна маса, реагирала при наркотеста на марихуана. В хода на оперативно-издирвателните и процесуално - следствените действия са установени негови клиенти, в това число и непълнолетни. 18-годишният е задържан с полицейска мярка за 24 часа, а материалите по случая ще бъдат докладвани на Окръжната прокуратура в Пазарджик. По случая е образувано полицейско производство.", "date": "2019.04.10", "title": "Задържаха непълнолетен наркопласьор в Пещера"}
{"url": "https://www.24chasa.bg/novini/article/7393172", "text": "Спортният директор на столичния \"Септември\" Кристиян Добрев коментира обвинението в Мачът бе на 3 април, а майката на две от пострадалите момчета сподели своята версия на случилото се. В сутрешния блок „Здравей, България” по NOVA Кристиян Добрев даде своята гледна точка за събитията: „Искам да кажа каква е версията и каква е случката. Разиграва се следната ситуация в обикновен мач между двата отбора. Не се вижда от какво започва цялата ситуация. Има удар от главата на нашия съотборник с топката при спряла игра. Той затова получава червен картон. Хубаво, е се вижда моята реакция в случая. Става разправия, аз отивам и го издърпвам, за да предотвратя разправията. След като тръгнахме да излизаме навън, аз бях нападнат в гръб и понесох удари. Още веднъж съжалявам, че се стигна до тук и съжалявам, че има такъв инцидент със счупен нос”. И продължи: „Видях, че събарят Пенчо Вутов на терена. Тръгнах да му помогна. После стана меле и размяна на удари. Кой кого е ударил, аз не мога да кажа. Затова има компетентни органи кой какво и как. Но се появяват по телевизията тези братя, но през цялото време имаше агресия и заплаха от тяхна страна, че ще пребият 40-годишни чичаци. Не мога да кажа, че са деца. Не става дума за някакви безобидни деца. Случаят е неприятен, още веднъж казвам, но има органи, които могат да преценят кой каква вина има в случая. Такива инциденти се случват на такива лиги многократно. По принцип съм изключително спокоен човек. Агресията е от тях по време на целия мач. Има и други свидетели, има съдии и всеки ще си каже мнението. В цялата ситуация най-агресивни и дейни бяха двамата братя – Петър и Кристиян.” Друг от участниците Пенчо Вутов пък разказа: „Ясно се вижда на камерите как издърпвам това момче и виждам в очите му една много сериозна агресия. Опитах да го успокоя, но бях издърпан, превъртях се и се озовах на земята. Можете много неща да ми се случат. В един момент видях, че Кристиян Добрев идва да ми помогне. Видях много сериозна агресия в очите им. Имам деца също и мога да преценя кога едно дете е агресивно или не. Те даже вече не са деца, а младежи.” Адвокатът на Кристиян Добрев Радостин Василев също коментира случая. „Постарахме се да съберем необходимите данни. Истината е, че това, което беше разказано, не отговаря на фактическата обстановка на самиямач. Тези младежи започват самия бой. Те са много дейни в него”, каза Василев и добави: „На записа се виждат предимно удари от тези деца. В крайна сметка двете момчета са участвали дейно в размяна на удари. Съжалявам, че са пострадали. Тези конфликти се решават между страните, а не по медиите. Но при всички положения, техните права по няколко начина ще бъдат защитени.”", "date": "2019.04.10", "title": "Шеф в \"Септември\" отхвърля обвинения: Заплашваха, че ще пребият чичаците"}
{"url": "https://www.24chasa.bg/novini/article/7393206", "text": "Главна инспекция по труда напомня на работодателите, че на 30 април 2019 г. изтича срокът за подаване на годишната декларация по чл. 15 от Закона за здравословните и безопасни условия на труд, който тече от началото на годината. Това съобщават от пресцентъра на ГИТ. Задължение да подават декларации имат новосъздадени през 2018 г. предприятия, както и такива, при които към 31 декември на предходната година има промяна в обстоятелствата, подлежащи на деклариране. ГИТ напомня, че за неподаване на декларация се носи административнонаказателна отговорност. С цел облекчаване на административната тежест за бизнеса, по инициатива на Инспекцията по труда от 2018 г. отпадна задължението за подаване на уведомления при липса на промяна в обстоятелствата, които вече са декларирани в Агенцията, припомнят от ГИТ. До момента в ГИТ са подадени около 7200 декларации. Това е под 1/5 от очакваните между 40 000 и 50 000 декларации. Подаването на голям брой декларации в последния момент може да доведе до затруднения при използването на софтуера за приемането и обработването им. На сайта на Изпълнителна агенция \"Главна инспекция по труда\" са публикувани указания относно попълването и подаването на декларацията, включително и по електронен път. Данните от декларацията за условията на труд в българските предприятия са един от показателите, включени в Методиката за изготвяне на оценката на риска в тях. Тя е разработена по проект \"Оптимизация и иновации в ИА ГИТ\", финансиран по оперативна програма \"Развитие на човешките ресурси\", съфинансирана от ЕС чрез ЕСФ. По методиката, в която са включени и други показатели като установени нарушения, данни за трудовия травматизъм и др., специален софтуер ще оценява нивото на риск и ще групира предприятията според него. При планирането на дейността си Инспекцията по труда ще планира по-чести проверки в предприятията, оценени с най-висок риск по отношение условията на труд.", "date": "2019.04.10", "title": "На 30 април изтича срокът за подаване на декларациите за условията на труд"}
{"url": "https://www.24chasa.bg/novini/article/7393250", "text": "България изпитва остра нужда от нов закон за медиите, тъй като сегашният е остарял морално и технологично. Това каза Бетина Жотева от СЕМ по време на дебатите в Народното събрание при гласуването на отчета на електронния регулатор. Нова евродиректива предвижда регулация и за интернет-сайтовете, обяви Жотева, цитирана от  : \"Информацията, която идва от сайтовете, е много по-голяма като вълна, отколкото това, което идва от телевизията и радиата, тъй като страшно много хора се информират само от интернет. Светът на информационните технологии, в който всеки един от нас е информационна агенция в социалните медии, сега също ще бъде под контрола на регулаторните органи\". Парламентът единодушно прие отчета на СЕМ, а депутатът от ГЕРБ Тома Биков коментира, че към момента очакванията към СЕМ са нереалистични, тъй като регулаторът не може да налага журналистически стандарти. Според Биков БНТ и БНР не могат да компенсират поведението на частните медии, които са преди всичко бизнес, а не отговорност. \"Според мен медиите към този момент не носят достатъчно отговорност и това не е критика. Това е съвет, защото колкото по-малко отговорност се носи, толкова по-ниско ще бъде доверието\". Обединени патриоти бяха най-критични в своите изказвания, като заявиха, че СЕМ трябва да контролира телевизиите, използващи субтитри в предавания, свързани със Северна Македония. Депутатът Красимир Богданов поясни: \"Езикът, на който се говори в тази държава, е регионална норма на българския книжовен език. В една голяма част от съвременните граници на РБ се използва именно този диалект и във връзка с това смятам за крайно неуместно централни български медии да продължават да използват субтитри, когато предоставят новини, свързани с Република Македония\".", "date": "2019.04.10", "title": "България изпитва остра нужда от нов закон за медиите"}
{"url": "https://www.24chasa.bg/novini/article/7393231", "text": "България и българското МВнР няма да позволят каквато и да е намеса, на която и да държава, във вътрешната политика, заяви вицепремиерът и министър на външните работи Екатерина Захариева от парламентарната трибуна, предаде  Днес парламентът изслушва Екатерина Захариева по инициатива на „Обединени патриоти“. Тя трябва да разясни подробности пред относно изявлението на турския си колега Мевлют Чавушоглу, който намекна за намеса от страна на югоизточната ни съседка при приемането на Закона за вероизповеданията. Думите на Чавушоглу бяха изречени на предизборен митинг в град Текирдаг, а те доведоха до политически демарш на българското външно министерство пред турския посланик в София Хасан Улусой. И в изявлението на неговия говорител, и в неформален разговор с мен, Чауошоглу подчерта, че неправилно са приети думите му. Това е един вид извинение, каза Захариева. Искам да вярвам, че такива изказвания няма да се случат повече в бъдеще и няма да попречат на нашите взаимоотношения, каза още Захариева от парламентарната трибуна.", "date": "2019.04.10", "title": "Захариева: Няма да допуснем каквато и да е намеса във вътрешната ни политика"}
{"url": "https://www.24chasa.bg/novini/article/7393241", "text": "Партия \"Атака\" се регистрира в ЦИК за предстоящите избори за Европейски парламент на 26 май. Внесените подписи за регистрация са над 4000. Преди да се регистрира лидерът на партията Волен Сидеров коментира решението на партиите от патриотичната коалиция да се явят поотделно на изборите, предава БТА. Преди дни в ЦИК се регистрираха колегите им от ВМРО и НФСБ и партия \"Средна европейска класа\" под името коалиция: \"Патриоти за Валери Симеонов\". Волен Сидеров отбеляза, че от \"Атака\" се регистрират в последния възможен ден, защото до последно са имали търпението и толерантността да изчакат - дали все пак няма да се решат да се явят заедно. \"Уви това не стана\", заяви Сидеров и изтъкна, че е бил радетел за общо явяване на евроизборите. \"НФСБ е партията, която предопредели явяването поотделно, защото те казаха категорично, че няма да се явят с Атака на тези избори\", заяви Сидеров. По думите му от ВМРО пък не са посмели да вземат това решение. \"По принуда, ние трите партии се регистрираме поотделно\", коментира Сидеров. На въпрос за листата на \"Атака\", Сидеров уточни, че тя ще стане ясна след 21 април, когато зрителски вот подреди кандидати, участвали в предаването \"Политическа академия\". Лидерът на \"Атака\" декларира, че ще продължи този проект като фондация \"Политическа академия\". На упреците, че сега с предаването дублира Шоуто на Слави Трифонов, Сидеров отговори: \"Много е възможно, аз много се влияя от Слави Трифонов\" и обясни, че за разлика от едно развлекателно шоу, което прави кастинг за политици, Атака е политическа партия. \"При мен е нещо друго, тъй като сме партия, утвърдена с присъствие в политиката, аз давам възможност на всички, които участват и тези, които се класират и тези, които не се класират да станат една банка от кадри\", обясни Сидеров. На въпрос дали е притеснен от името, с което колегите им от НФСБ се регистрират за предстоящите избори, Сидеров отговори отрицателно и изтъкна: \"Такова име са избрали. Решили са лидерът на партията да е водач на листатата. Аз смятам, че лидерите в днешния ден трябва да направят крачка встрани. Това е моето мнение. Всеки е в правото си да се номинира, изтъква, както виждате аз не го правя това\".", "date": "2019.04.10", "title": "\"Атака\" се регистрира в ЦИК за евроизборите"}
{"url": "https://www.24chasa.bg/novini/article/7393244", "text": "Офталмолози откриха в окото на 29-годишна тайванка 4 живи пчели, които се хранели от сълзите й, съобщава британският в. \"Мирър\". Пациентката, представена само с името Хе, успяла да спаси зрението си благодарение на факта, че бързо потърсила лекарска помощ, информира БТА. През деня жената разчиствала гроба на член от семейството си, когато почувствала пареща болка в окото. Хе си помислила, че в окото й просто е попаднала малко пръст от бурените. Промила го, но болката не стихнала, и вечерта решила да посети болница. Под микроскоп офталмологът Хун Чъ Тин открил в окото на пациентката нещо като крачета на насекомо. При по-обстоен преглед се оказало, че там са заседнали четири живи халиктидни пчели. Тези насекоми често се срещат по гробищата и биват привличани от човешката пот. Поради тази причина другото им название е потни пчели. Лекарите съобщиха, че са направили първата интервенция в света от този тип. Истинско чудо било, че зрението на жената не било пострадало .", "date": "2019.04.10", "title": "Откриха 4 малки пчели в окото на тайванка, хранели се от сълзите й (Видео)"}
{"url": "https://www.24chasa.bg/novini/article/7393266", "text": "В с. Корита е обявена дарителска кампания, за да се съберат средства за транспортиране на убита в Германия млада жена, съобщиха от Община Рудозем. Родопското село е потресено от трагичната смърт на родената в Корита   Кампанията, която е обявена и в социалните мрежи, ще помогне на семейството, за да бъде погребана Меди в родното си място. Няколко хиляди евро са необходими за транспортиране на тялото от Бад Наухайм до България, а семейството на Меди не може да ги осигури, обясняват инициаторите на кампанията. В родното й село следят публикации в немски издания, според които за убийството на младата жена полицията е задържала като заподозрян нейният съпруг, българин. Младото семейство заминало на работа в чужбина преди две години. Община Рудозем също ще помогне на опечаленото семейството на Меди, заяви кметът на града Румен Пехливанов.", "date": "2019.04.10", "title": "Родопско село събира пари, за да върне тялото на убитата в Германия 25-годишна"}
{"url": "https://www.24chasa.bg/novini/article/7393285", "text": "Британската верига супермаркети \"Уейтроуз\" се извини след обвинения в расизъм заради великденски патенца от бял и тъмен шоколад, тъй като едно от тъмните патенца се казвало \"Ugly\" (в превод \"Грозното\"), съобщи Скай нюз, цитира от БТА. Трите патенца се продавали в комплект - две кафяви от класически шоколад и едно светло - от бял млечен шоколад. Те носели имената \"Crispy\" (Къдравото), \"Fluffy\" (Пухкавото) и \"Ugly\" (Грозното). Последното било вдъхновено от едноименната приказка на датския писател Ханс Кристиан Андерсен. Една от клиентките на магазина публикувала снимка на патенцата във Туитър и цитирала и други хора, които се възмущавали защо тъмното патенце е наречено \"Грозното\". Някои коментираха, че шоколадът не може да се гледа като проява на расизъм. \"Ако искате да се борите с истинския расизъм, моля започнете с хората, а не с невинните шоколадови патенца,\" отговори друг ползвател на Туитър. Веригата \"Уейтроуз\" временно е изтеглила артикула от продажба, а след това е премахнала имената на патенцата и продължава да ги продава в една опаковка на цената от осем британски лири.", "date": "2019.04.10", "title": "Политкоректно: Обвиниха супермаркет в расизъм заради шоколадови патенца"}
{"url": "https://www.24chasa.bg/novini/article/7393178", "text": "Европа окончателно сложи край на политическата пауза в отношенията с Русия. Това е основният, макар формално страничен резултат от Международния арктически форум в Санкт Петербург. Участието на премиерите на Швеция и на Норвегия в проявата е знак за коренна промяна в позициите на страните им относно сътрудничеството с Москва. * * * Пет години след като Западът наложи санкции на Русия, смайваща промяна се вижда и с невъоръжено око. И най-последователните европейски защитници на идеята \"Русия да бъде наказана\" вече не могат да си позволят пренебрежение към страната ни. Което пролича нагледно в дейността на Международния арктически форум (МАФ) \"Арктика - територия на диалога\" в Санкт Петербург. А МАФ даже не е международна организация, а руска инициатива и площадка. Международна форма, обединяваща арктическите страни, е Арктическият съвет. Той включва осем държави - Русия, САЩ, Канада, Финландия, Швеция, Норвегия, Дания и Исландия, но през всичките години, откакто работи, не е имало нито една среща на най-високо равнище. Преди около две години Финландия оглави Съвета и нейният президент Нинистьо планираше да проведе първия съмит на Арктическия съвет, даже да уреди в кулоарите му среща между Тръмп и Путин. В крайна сметка президентите на Русия и на САЩ наистина се срещнаха в Хелзинки - впрочем едва през есента на 2018 г. и без никакъв Арктически съвет. Опитите да бъдат събрани главите на осемте страни, за да обсъдят проблемите с Арктика, все не успяват. Във вторник финландският президент пак призна, че \"все още има шанс за среща на върха, но точно сега условията не са благоприятни\". Затова пък руският МАФ работи вече девет години (и се събира на всеки две). Поредната среща в Санкт Петербург бе най-мащабна от всички. Във форума никога не бяха участвали повече от трима лидери на страни от \"арктическата осморка\" - главите на Русия, Финландия и Исландия; сега обаче се включиха още премиерите на Швеция и на Норвегия. На най-високо равнище не бяха представени само Дания, САЩ и Канада. Колкото до американците и канадците, нещата са ясни. Политическите отношения между страните ни практически са замразени, в случая със САЩ - по вътрешнополитически причини. Датчаните пък се наказаха сами. Дания остана едва ли не последната европейска страна без контакти с Русия на най-високо равнище. Защото за шведския премиер Стефан Льовен и министър-председателката на Норвегия Ерна Сулберг посещението в Санкт Петербург бе не само първа визита в Русия през епохата след Крим, но стана и първата им среща с Владимир Путин. След март 2014 г. политическите контакти на Швеция и на Норвегия с Русия на практика бяха преустановени - то се знае, под твърдия натиск на САЩ и Великобритания, - но другите страни от ЕС постепенно размразяваха връзките си с Москва. Не става дума за Германия, Франция, Италия и Австрия - срещите на най-високо ниво с тях не спряха дори през 2014-2016 г., когато в Белия дом все още стоеше Барак Обама. Президенти и премиери на Гърция, Португалия, Белгия, да не говорим за източноевропейците, идваха в Русия за срещи с Путин. Северните страни обаче издържаха най-дълго. С изключение на Финландия и Исландия те игнорираха Русия. Нищо че Норвегия примерно не влиза в ЕС (но членува в НАТО, което е по-важно в случая). И ето, ледът се пропука - в Москва пристигнаха едновременно цели двама арктически премиери. Факт, отбелязан дори от американския журналист - модератор на форума. Той запита Путин може ли да се смята за пробивен момент идването на лидерите на Швеция и на Норвегия и това, че руският лидер се среща с тях за пръв път от години насам: \"Може би лошите отношения на Русия с Евросъюза през последните няколко години сега се подобряват и започва \"затопляне\"? Путин реши да не говори за цяла Европа: \"За жалост в Арктика тече затопляне, вярно е. Температурата в Арктика расте четворно по-бързо, отколкото на планетата като цяло. Но колкото до затоплянето в политическите отношения, то безспорно е позитивен процес.\" Забавно бе как скандинавците представиха участието си - ами бяхме поканени на международния форум и решихме да използваме сгодния случай. Каниха ги обаче всеки път - и през 2017-а, и през 2015-а, но премиерите им не идваха. А сега не само че пристигнаха, но поискаха и отделни преговори с Путин, както направи Ерна Сулберг. При все че бизнесът и в Швеция, и особено в Норвегия отдавна е възмутен заради загубите от санкциите - само спирането на рибните доставки ощети норвежците с няколко милиарда долара. И мудните скандинавци лека-полека схванаха, че докато спазват икономическото и политическото ембарго върху Русия, останалите европейци се мъчат от доста време да подновят връзките с Москва. Италианците впрочем откога упрекват за същото нещо Франция и особено Германия - ето, забраняват ни да търгуваме с Русия, а те самите строят заводи и прокарват \"Северен поток-2\". Скандинавците безспорно са повлияни и от Брекзита - излизането на Великобритания от ЕС отслаби влиянието на Лондон върху традиционно реещите в орбитата му северни страни. Казва си думата и антиевропейската политика на Тръмп. За скандинавците вече няма смисъл да държат несъществуващия антируски фронт. Още повече с оглед предстоящите идния месец избори за Европарламент. Очаква се там осезаемо да нарасне делът на евроскептиците, мнозина от които директно приканват да спре конфронтацията с Русия. Украинската ситуация също е в явна безизходица - в Европа дори вярващите, че може да откъснеш Украйна от Русия, разбират, че няма да дочакат от Москва отстъпки не само за Крим, но дори и за Донбас. Сиреч украинският трън в петата няма скоро да излезе - размишляват северняците, - а с Русия не е зле да се работи отсега. Докато други, по-оправни европейци не са преварили бавноподвижните скандинавци. Стефан Льовен стана премиер на Швеция през есента на 2014 г., Ерна Сулберг ръководи Норвегия вече пет години и половина - и ето че двамата за пръв път можаха да си позволят разговор с Путин. Занапред светът им със сигурност няма да е същият. Освен брюкселското началство (за Швеция) и атлантическото командване (за Норвегия) пред тях се открива възможност да разговарят с ръководителя на съседната държава. Нещо не само интересно за тях като за политици, но и безспорно изгодно за страните им. Да плашиш шведите с \"руските подводници\", както обича да прави бившият им премиер Карл Билд, или дори шеговито да цитираш пушкиновото \"оттук ще плашим враговете шведи\" *, както направи в Петербург Льовен, отдавна не е добър тон. Но да работиш с Русия - това е единственото разумно решение за арктическите страни. Дори в по-голяма степен, отколкото за останалата Европа - нали сме съседи. -------------------- * А. С Пушкин, \"Медният конник\", пр. Любен Любенов.", "date": "2019.04.10", "title": "Скандинавци дойдоха в Санкт Петербург, за да се сдобрят с Путин"}
{"url": "https://www.24chasa.bg/novini/article/7393337", "text": "Русия е заинтересована от разширяването на военно-техническото сътрудничество с други страни и е готова да разгледа възможността за сключване на нови договори за доставки на зенитно-ракетни системи С-400 в Турция. Това заяви днес пред журналисти говорителят на Кремъл Дмитрий Песков, цитиран от ТАСС и БТА. Песков коментира изявлението на турския министър на външните работи Мевлют Чавушоглу, който днес каза, че Турция може сключи още едно споразумение с Русия за купуването на допълнителни зенитно-ракетни системи С-400, ако САЩ не й продадат системи Пейтриът. Русия има съответните възможности и технологични компетенции. И разбира се, Русия търси възможности за разширяване на това сътрудничество. Това е съвсем нормална практика, каза Песков в отговор на въпрос дали Москва е готова да обсъжда с Анкара вариантите за ново споразумение за доставки на С-400. Реализацията на военно-техническото сътрудничество с други страни говори за особено ниво на развитието на двустранните отношения. Това се отнася и за Турция, каза Песков. През ноември 2016 г. стана известно, че Турция и Русия водят преговори за купуване на системи С-400. Фактът за подписването на договор бе потвърден от Русия на 12 септември 2017 г., когато и турският президент Реджеп Тайип Ердоган съобщи, че по договора е внесен аванс. Очаква се доставките да започнат още тази година.", "date": "2019.04.10", "title": "Песков: Русия е готова да разшири военните си връзки с други страни, включително Турция"}
{"url": "https://www.24chasa.bg/novini/article/7393351", "text": "„С отпуснатите от правителството до 50 млн. лв. допълнителни разходи по бюджета на Министерството на здравеопазването ще се създадат предпоставки да бъде оценен по достойнство трудът на медицинския персонал, в това число и на професионалистите по здравни грижи. Целта е да бъде гарантиран равнопоставеният достъп на гражданите до медицинска помощ, а лечебните заведения да осъществяват медицинска дейност в съответствие с потребностите на населението и съобразно правилата за добра медицинска практика.“ Това заяви Кирил Ананиев след заседанието на Министерския съвет, в рамките на което беше прието Постановление за одобряване на допълнителни разходи по бюджета на Министерството на здравеопазването за 2019 г. в размер на до 50 млн. лв. „Хората, които работят в системата на здравеопазването са нашите лечители – тези, които се грижат за нашето здраве, и за да ги запазим сега и тук, в нашата страна, те заслужават да получат признанието на българското общество и на всички нас като потенциални техни пациенти“, заяви министър Ананиев. Той припомни, че заедно с екипа му са направили задълбочен анализ на формирането и разпределението на разходите в лечебните заведения по икономически показатели, който показа наличието на сериозни деформации, в това число и при разпределението на разходите за персонал. „Отпуснатите днес от правителството средства ми дават реална възможност да финализирам работата по методиката за формиране разпределение на разходите за персонал. По този начин, от една страна, ще се повиши ефективността на разходването на средствата в болниците, а от друга страна ще бъде осигурена възможност за увеличаване на работните заплати на медицинския персонал“, посочи здравният министър. До 15 май министерството ще представи пред асоциацията на професионалистите по здравни грижи и медицинските специалисти, които участваха в протестите, окончателния вариант на методиката. „Това вече ще означава, че имаме реалното разпределение на ресурса по отделни лечебни заведения, останалото вече е въпрос на прилагане от страна на ръководствата на съответните лечебни заведения“, обясни Кирил Ананиев. От думите му стана ясно, че една от основните причини за днешното решение на Министерския съвет е демографският проблем в страната, както и наличието на региони, в които достъпът до здравеопазване е затруднен заради отдалеченост, високо планинско разположение или трудна достъпност. Министър Ананиев обърна внимание, че Министерството на здравеопазването си е поставило за цел да създаде необходимите условия, при които да работят медицинските специалисти, както и да подобри организацията по професионалната квалификация и преквалификация на медицинските специалисти, така че тя да отговаря на европейските практики.", "date": "2019.04.10", "title": "Правителството одобри до 50 млн. лева допълнително за здравеопазването"}
{"url": "https://www.24chasa.bg/novini/article/7393369", "text": "Защо се наемат машини за гласуване, след като могат да бъдат купени на същата цена – 3 000 лева на машина наем изглежда прекалено. Още повече, че през тази година, освен избори за европейския парламент, има и местни избори, в които също ще се гласува машинно, съответно два пъти повече секции ще бъдат оборудвани с машини, което означава 9 млн. за първия вот и още 18 млн. за вота през октомври, или общо 27 млн. лева наем. Смятам, че това е прекалено и би трябвало да се положат усилия за тяхното закупуване, за тяхното производство биха могли да се ангажират български производители, или да се закупят такива отвън. Поставям този въпрос на старта на новия състав на Централната избирателна комисия (ЦИК), защото повече от пет пъти го поставях на вниманието на предишната ЦИК, която откровено саботираше въвеждането на машинното гласуване“. Това заяви омбудсманът Мая Манолова в отговор на въпрос на журналисти, които поискаха да коментира откритата от Комисията състезателна процедура с договаряне за възлагане на обществена поръчка с предмет: „Наемане на 3 000 специализирани устройства с инсталиран софтуер за електронно машинно гласуване“. Максималната прогнозна стойност на обществената поръчка е в размер на 7 500 000 лева, без включен ДДС. Коментарът си Манолова направи по време на среща, организирана заедно с КНСБ и с участието на председателката на ЦИК Стефка Стоева и говорителя й Александър Андреев и представители на най-големите организации на хората с уврежданията, съобщиха от пресцентъра на омбудсмана. Поводът бе приетият преди дни доклад на Европейския икономически и социален комитет (ЕИСК) за правата на хората с увреждания да гласуват на предстоящите европейски избори. Според заключенията в доклада милиони граждани на ЕС нямат възможност да дадат своя вот заради прилаганите организационни решения (технически пречки), които не отчитат произтичащите от техните увреждания специфични нужди. Този извод важи още по-силно за България, която въпреки напредъка през последните години, все още поставя бариери пред вота на хиляди граждани. „Машинното гласуване е възможност за осигуряване на тайната на вота на хората с увреждания, а следващата стъпка ще бъде електронно гласуване, така че публичният контрол върху работата на ЦИК по машините и електронния вот е изключително важен“, категорична бе Мая Манолова. Сред предложенията на омбудсмана за улеснен достъп за гласуване на хората с увреждания са: осигуряване на достъпна информация преди и по време на гласуването, възможност за въвеждане на брайлов шаблон, жестомимичен превод онлайн, транспорт на хората с увреждания до урните, достъпни тоалетни и паркоместа, безплатна телефонна линия за информиране и достъпни помещения, адаптирани за хора с инвалидни колички. Омбудсманът беше категорична, че повечето от предложенията могат да бъдат приложени веднага, без да се налага промяна на Изборния закон. От КНСБ поискаха информационна кампания за хората с увреждания, ЦИК да изработи специален знак, с който да се маркират секциите, достъпни за хора в неравностойно положение, да се направи преглед на сроковете за регистрация за гласуване и др. Председателят на ЦИК Стефка Стоева увери, че предложенията ще бъдат разгледани още утре на заседание на Комисията и се съгласи, че повече от половината могат да бъдат въведени за тези избори.", "date": "2019.04.10", "title": "Манолова към ЦИК: Защо се наемат машини за гласуване, след като могат да се купят на същата цена?"}
{"url": "https://www.24chasa.bg/novini/article/7393401", "text": "\"Адванс Медиа Груп\" вече е официален собственик на Нова Броудкастинг Груп.  100% от капитала на дружеството днес бяха прехвърлени на фирмата на братята Кирил и Георги Домусчиеви.  „Адванс Медиа Груп“ ЕАД финализира сделката с Modern Times Group (MTG) за „Нова Броудкастинг Груп“ АД, след като преди това сделката бе одобрена от Комисията за защита на конкуренцията. Акциите, представляващи 100% от капитала на дружеството днес бяха прехвърлени на купувача. За изпълнителни директори на „Нова Броудкастинг Груп“ АД са назначени прокуристите Вяра Анкова - професионалист с голям опит в телевизионното управление, и Николай Андреев - дългогодишен финансов директор. Силва Зурлева остава съветник на борда.  Георги Домусчиев е новият председател на Съвета на директорите на \"Нова Броудкастинг груп\" АД. В борда влизат още Тонка Генова - финансист и Николай Василчев - юрист.  „Нова Броудкастинг Груп“ АД притежава най-голямата и водеща медийна група в България. В портфолиото и влизат 7 телевизионни канала. Компанията е най-големият участник на онлайн пазара в страната, достигайки до около 75% от хората, използващи интернет в България. В нея работят 650 човека.  : „Нашето желание е да поддържаме досегашната политика на „Нова Броудкастинг Груп“ на свободна и обективна медия с високо качество на телевизионното и дигитално съдържание, лоялна към зрителите и коректна към партньорите. Ще инвестираме в ускорена модернизация на телевизията, в човешкия капитал и в създаването на все повече български продукции. „Нова телевизия“ ще бъде българска телевизия, подкрепяща българските сериали, филми и развлекателни програми!!!  „Адванс Медиа Груп“ ЕАД е дъщерна компания на инвестиционния холдинг „Адванс Пропъртис\", собственост на братята Кирил и Георги Домусчиеви. „Адванс Пропъртис“ ООД притежава 117 компании в 23 държави от 10 различни индустрии. В портфолиото на холдинга е мултинационална фармацевтична група „Хювефарма“, с дългогодишен опит и традиции в разработката, производството и продажбите на продукти за ветеринарната и хуманната медицина. Инвестиционното дружество притежава и българската корабна компания със 126-годишна история „Параходство Български флот“ АД, както и пристанищния оператор „БМФ Порт Бургас“ ЕАД. MTG приключи продажбата на своя дял от 95% в Нова Броудкастинг груп в България на Адванс Медия Груп. Общата стойност на 100% от сделката е в размер на 185 млн. евро /приблизително 11,917 млн. шведски крони/. MTG ще използва приходите за по нататъшно развитие на дигиталните глобални продукти на компанията чрез цялостни инвестиции и придобивания. NOVA e най-голямата търговска медийна компания на българския пазар и се състои от 7 телевизионни канала, както и от допълнителен дигитален бизнес, достигащи средно до 74% от българското население всеки месец. Приходите от продажби н Броудкастинг Груп са в размер на 1, 154 млн. шведски крони, а оперативната печалба /EBIT/ е достигнала 223 млн. шведски крони през 2018 година. NOVA осигурява работа на 650 души.  „Удовлетворени сме, че завършихме продажбата на NOVA. Постъпленията ще бъдат използвани за ускоряване растежа ни в областта на електронните спортове и онлайн игри, включително чрез придобиване.“", "date": "2019.04.10", "title": "Братя Домусчиеви вече са собственици на Нова тв - прехвърлиха им 100% от акциите"}
{"url": "https://www.24chasa.bg/novini/article/7393403", "text": "Австрийският канцлер Себастиан Курц поздрави премиера на Израел Бенямин Нетаняху за отличното му представяне на вчерашните парламентарни избори, предаде ДПА. \"Въпреки че публикуването на официалните резултати все още предстои, едно е ясно: Вие за пореден път спечелихте доверието на народа на Израел с рекордно висок резултат. Нямам търпение да работим заедно в бъдеще за благото на народа на Израел и на народа на Австрия\", написа Курц в Туитър. Правителството на Курц е един от най-силните поддръжници на Израел в Европейския съюз, отбелязва ДПА. След преброяването на по-голямата част от гласовете се очаква Нетаняху да спечели пети мандат като премиер на Израел.", "date": "2019.04.10", "title": "Курц поздрави Нетаняху за представянето му на изборите в Израел"}
{"url": "https://www.24chasa.bg/novini/article/7393400", "text": "Албанските власти са идентифицирали като сериен банков обирджия мъжа, когото полицията уби след обир на крупна сума пари от летището в Тирана, съобщава ДПА. Екшънът се е разигра, след като няколко въоръжени мъже нахлули на международното летище в Тирана и избягали с пратка пари, изпращана от албански банки за Австрия. Според различните сведения откраднатата сума варира от два милиона евро до десет милиона евро, уточни БТА. Обирът е бил извършен, докато парите били транспортирани с брониран автомобил до самолет на Австрийските авиолинии на пистата. По това време всички пътници са били на борда. Никой от тях не е бил застрашен в нито един момент, уточняват медиите. Маскираните крадци избягали с парите, но полицията ги погнала. При последвалата престрелка един от обирджиите е бил убит, съобщиха властите. Албанската телевизия ОРА ТВ предаде, че убитият е идентифициран като Адмир Муратай. Той е бил издирван за три банкови обира в Албания. Телевизия СиЕнЕн-Грийс съобщи, че през 2013 г. той е избягал от затвора в Трикала, където изтърпявал присъда за множество обири. Албанската полиция засега не е потвърдила самоличността на мъжа в изчакване на резултатите от ДНК-анализа. Говорителка на Австрийските авиолинии заяви, че компанията е решила да преустанови прехвърлянето на пари от Тирана до Виена до второ нареждане. Полетът все пак е бил извършен снощи с два часа и половина закъснение.", "date": "2019.04.10", "title": "Убитият след обир на летището \nв Тирана мъж е сериен банков обирджия (Видео)"}
{"url": "https://www.24chasa.bg/novini/article/7393411", "text": "Говорител на Европейската комисия днес отказа да коментира подадените оставки в средите на управляващите в България, съобщи БТА. \"Знаем за тези събития\", заяви говорителят в отговор на въпрос на пресконференция. По неговите думи ЕК не вижда причина да вземе отношение. \"Не коментираме вътрешни политически събития\", добави говорителят.", "date": "2019.04.10", "title": "ЕК за оставките в България: Знаем за тях, но не коментираме"}
{"url": "https://www.24chasa.bg/novini/article/7393469", "text": "Има необходимост от нов закон за радиото и телевизията или сериозна промяна на сегашния. Около това се обединиха мненията на депутати и представители на Съвета за електронни медии /СЕМ/, които бяха изказани в парламента при обсъждането на доклада на регулатора за 2018 г. Докладът беше приет с 91 гласа \"за\" и 4 \"въздържал се\". Проблемът не е в СЕМ, а в законите, които им дават толкова права, колкото отчитат, заяви в изказване председателят на Комисията по културата и медиите Вежди Рашидов, цитиран от БТА.  Той припомни, че сегашният закон не е пипан 20 години и призова регулатора да предложи законодателни промени, които да бъдат обсъдени в комисията. Важен въпрос според Рашидов е деморализирането на обществото. \"Кой български гражданин наруши свободата на словото? Или този проблем е ръцете на самите медии?\", попита той. \"Ние, искаме не искаме, с медиите сме едно цяло. Ако няма зрители, ако няма слушатели, сами се сещате, че съществуването на медиите е абсолютно излишно. Ние заедно съставляваме едно общо цяло. А в това цяло, за да не се правят грешки, СЕМ е органът, който ще трябва да контролира и в двете посоки\", коментира Рашидов. Според него СЕМ трябва да следи за поведението на медиите и да гарантира както свободата на зрителите, така и свободата на самите медии. Имаме остра нужда от чисто нов закон или от фундаментални промени на сегашния, който е остарял морално и технологично, заяви Бетина Жотева от СЕМ. Тя припомни, че миналата година е приета нова европейска директива за аудиовизуални медийни услуги, която у нас трябва да се превърне в закон до септември-октомври 2020 г. По силата на тази директива интернет-сайтовете трябва да се припознаят като електронни медии. Информацията, която идва от сайтовете, е много по-голяма от тази, която идва от телевизиите и радиата, има много хора, които се информират само от интернет, коментира Жотева. Според новата директива всеки един сайт, който има аудио и визуална информация, трябва да е под контрола на регулаторен орган. Сега не можем нито да наблюдаваме сайтове, нито да пишем закони, каза Жотева. Тя отбеляза и проблем с недостига на финансиране на СЕМ. Според Тома Биков от ГЕРБ важен е въпросът за отговорността на медиите. \"Медиите към този момент не носят достатъчно отговорност. Това не е критика, това е съвет\", каза той. Имаме нужда от минимално количество честност, човещина, проверка на новини и информация в интернет, смята той. Според него политиците носят своята отговорност на няколко нива - през избори, през подаване на оставки, през понасяне на публичен линч. Може би трябва да попитаме колко е високо доверието в българските медии, коментира Биков и допълни, че високият рейтинг на една телевизия например не означава и високо доверието на зрителите към нея. Моят призив е медиите да знаят, че когато се руши доверието в останалите три власти, ще се руши доверието и в тях, а когато една медия не се ползва с доверие, тя спира да е медия, коментира той. Красимир Богданов от Обединените патриоти призова СЕМ да направи мониторинг на медиите, които използват субтитри при предаването на новини, свързани със Северна Македония и да им обърне внимание, че това е крайно неуместно и трябва да бъде прекратено. \"Българската наука отдавна е доказала, че езикът, който се говори в Северна Македония, е регионална норма на българския книжовен език. Нещо повече - в една голяма част от съвременните граници на България се използва именно този диалект. Във връзка с това смятам за крайно неуместно централни български медии да продължават да използват субтитри, когато предоставят новини, свързани със Северна Македония\", заяви депутатът. Той отбеляза, че в духа на Договора за приятелство и добросъседство между България и Северна Македония на официални двустранни срещи между представители на двете държави превод не се използва. Богданов призова Министерството на финансите да обърне по-сериозно внимание на бюджета на СЕМ за следващата година, тъй като има необходимост от повече средства. Павел Шопов от ОП отправи критики към някои предавания на БНТ. Според него се правели опити да се докаже, че Русия не ни е освободила. Според него друго предаване имало за цел да дискредитира българските свещенослужители. В доклада на СЕМ се посочва, че общият обем наблюдение на радио- и телевизионни програми за 2018 г. е в размер на 23 426 часа, от тях за телевизионни програми - 14 938 часа, а за радио - 8488 часа. На пазара на аудио-визуалните медийни услуги работят 112 регистрирани български доставчици, които създават 145 програми. В радиосектора има 60 доставчици на медийни услуги, които имат индивидуални лицензии за доставяне на 84 програми чрез наземно аналогово радиоразпръскване. Все още съществува и кабелно разпространение на радиопрограми, където 23 регистрирани доставчици на радиоуслуги създават 24 кабелни радиопрограми. От административнонаказателната дейност на СЕМ за 2018 г. е видно, че са издадени 42 наказателни постановления, от тях 38 са обжалвани и са образувани или предстои образуване на дела пред съответните съдилища, 4 не са обжалвани. Постановени са 48 съдебни решения.", "date": "2019.04.10", "title": "Депутати и СЕМ за нов закон за радиото и телевизията, да включи и сайтовете"}
{"url": "https://www.24chasa.bg/novini/article/7393497", "text": "ГЕРБ и правителството на Бойко Борисов никога не делят общините на „наши“ и „ваши“. За разлика от БСП – ние не използваме популизъм, а даваме само реални обещавания към хората и работим по тяхното изпълнение. Това е причината ние постоянно да сме на терен, сред гражданите – така хем можем да чуем от самите тях доволни ли са от нашата работа, хем те могат да ни запознаят със своите проблеми, а ние да ги отнесем до компетентните институции, където да се търси решение за тях. Това каза Цветан Цветанов пред актива на ГЕРБ в Нови пазар. На срещата присъстваха кметът на община Нови пазар Ивайло Камаджиев, общинският ръководител на ГЕРБ-Нови пазар Ангел Куцаров, общинското ръководство, общински съветници и кметове на кметства. Цветан Цветанов съобщи, че само за последните три години с постановления на Министерски съвет са отпуснати над 3 млн. лв. за Нови пазар. Той обясни, че вследствие на отличната работа на приходните агенции, безкомпромисната борба с контрабандата и високия икономически растеж – се генерира допълнителен приход, който държавата може да разпределя за българските региони или за определени дефицитни сектори. „Пример за това са заделените над 1.35 млрд. лева от излишъка за изграждането на АМ \"Хемус\". Отделно има възможност в страната ни да бъде направена инвестиция за 1,4 млрд. евро за завод за коли, нещо невиждано досега“, сподели той. Цветанов припомни, че в този мандат на правителството минималните пенсии бяха направени 200 лв., а всяка година се отпускат коледни и великденски надбавки за пенсионерите. Той коментира и друга актуална тема с фалшивите ТЕЛК-ове. „През 1990 година едва 2% от населението в пенсионна възраст е било с ТЕЛК, а сега процентът е 15. Това е огромен финансов ресурс и ако спрем фалшивите ТЕЛК-ове ще има повече пари за българските пенсионери“, обясни Цветанов. Той дискутира с членовете на местната структура и другата приоритетна тема - за образованието, като основно бяха засегнати въпросите как детските градини да кандидатстват по проекти и обвързването на присъствията в училище със социалните помощи. Цветанов определи тази политика като отговорна и обвързваща по-стабилно родителите с присъствието на децата им в училище. Зам.-председателят на ГЕРБ заключи, че с победа на европейските избори добрите неща в България ще продължат да се случват и това ще бъде вот на доверие към успешното управление на правителството.", "date": "2019.04.10", "title": "Цветанов: За последните 3 години са дадени над 3 млн. лева за Нови пазар"}
{"url": "https://www.24chasa.bg/novini/article/7393484", "text": "В навечерието на Европейския съвет днес Европейската комисия отчете подготовката на ЕС за оттегляне на Великобритания без споразумение. ЕК представи насоки за държавите от ЕС в пет области - място на пребиваване на гражданите и социалноосигурителни права, защита на данните, лекарства и медицински изделия, полицейско и съдебно сътрудничество по наказателноправни въпроси, и риболов, предаде БТА.  Целта на представените насоки е да се осигури гладкото изпълнение на извънредните мерки на европейско и национално равнище, ако Великобритания напусне ЕС без споразумение на 12 април или по-късно, както и да се поддържа съгласуван подход. Оттеглянето без споразумение ще причини смущения и не е желателно, но ЕС е напълно готов за него, се посочва в съобщение на комисията. На 3 април председателят на ЕК Жан-Клод Юнкер подчерта пред Европейския парламент, че в случай на раздяла без споразумение, от Великобритания ще се очаква да даде отговор на три основни въпроса като предпоставка за започването на разговори с ЕС за бъдещите отношения. Това са: (1) защитата и зачитането на правата на гражданите, които са използвали правото си на свободно движение преди оттеглянето, (2) спазването на финансовите задължения, поети от Великобритания като държава от ЕС, и (3) спазването на буквата и духа на споразумението от Разпети петък и на мира на остров Ирландия, както и целостта на вътрешния пазар на ЕС. Насоки в пет области 1. Място на пребиваване на гражданите и социалноосигурителни права Европейската комисия редовно напомня, че цели защитата на правата на гражданите на Великобритания, живеещи в ЕС, при раздяла без споразумение и че държавите от Общността следва да приемат щедър подход по отношение на техните права. От Великобритания се очаква да приеме реципрочен подход. Държавите от ЕС-27 подготвиха национални извънредни мерки, за да осигурят непрекъснатост на законното пребиваване на британските граждани, установени в ЕС-27, в срока непосредствено след раздялата в случай на оттегляне без споразумение. В днешните насоки се прави преглед на извънредните мерки на ЕС, особено на регламента за определяне на извънредни мерки в областта на съгласуваността на системите за социална сигурност. Комисията предложи държавите в ЕС да приемат едностранен съгласуван подход, за да се справят с някои от проблемите, които не са обхванати от регламента и посочи области, в които отделните държави могат да предоставят допълнителна закрила чрез свои собствени национални едностранни мерки. 2. Полицейско и съдебно сътрудничество по наказателноправни въпроси При раздяла без споразумение нормативната уредба на ЕС по отношение на полицейското и съдебното сътрудничество ще престане да се прилага за Великобритания. Затова сътрудничеството с Лондон ще трябва да се основава на други правни рамки и лостове за сътрудничество, основани на международното и националното право. В днешните насоки са изброени съответните други лостове, на които ЕС и държавите могат да разчитат, за да осигурят непрекъснатост на правоприлагането и съдебното сътрудничество, и високо равнище на сигурност за гражданите. Дават се и указания на държавите в ЕС за изключването на Великобритания от различни бази данни, мрежи и информационни системи на ЕС. 3. Лекарства и медицински изделия Медицинският сектор е приоритет в работата на ЕК по подготовка на британското оттегляне от самото начало, като първите насоки бяха представени през юли 2017 година. Благодарение на мерките за готовност по-голямата част от лекарствените изделия, засегнати от оттеглянето, би трябвало да отговарят на законодателството на ЕС на датата на раздялата. Възможно е, въпреки всички усилия, някои лекарствени и медицински изделия да не отговарят на изискванията навреме. Има опасност от недостиг, ако дружествата не предприемат бързи действия. В днешните насоки се посочва как ЕК ще работи с Европейската агенция по лекарствата и националните власти, за да следи обстановката отблизо и да разрешава възникването на възможни затруднения. Изброени са и възможностите за използване на изключения от съществуващите правила, за да се ограничи опасността от недостиг на лекарствени средства и медицински изделия при раздяла без споразумение. 4. Защита на данните Според ЕК съществуващите възможности за защита на данните с държави извън ЕС са достатъчни, за да се отговори на непосредствените нужди на предаването на данни към Великобритания при оттегляне без споразумение. В днешните насоки се предоставят подробности за тези възможности, за ясно определените условия за използване на изключения, както и за стъпки, които дружествата и властите в ЕС ще трябва да предприемат, за да осигурят спазването на правилата на ЕС за защита на данните. 5. Риболов ЕС прие две извънредни мерки в областта на риболова, за да предвиди всички възможности при напускане без споразумение. ЕС е създал подходяща правна рамка, за да позволи на британските плавателни съдове реципрочен достъп до европейските води през 2019 г., ако Лондон предостави същия достъп до своите води на европейските плавателни съдове. ЕС е съобразил изискванията за допустимост на Европейския фонд за морско дело и риболов, за да могат рибарите, които трябва да прекратят дейността си, ако Великобритания не предостави непрекъснат достъп до своите води, да получат обезщетение. В такъв случай би било от съществено значение държавите в ЕС да имат общ подход, за да се предоставят условия на равнопоставеност между рибарите от ЕС в различни държави и да се осигури опазване на морските ресурси. В днешните насоки се предоставя подробна информация за такъв съгласуван подход. Комисията работи с най-засегнатите държави по рамка за надзор на промените в риболовните дейности във водите на ЕС, за да се избегне нарушаване на конкуренцията. Оттегляне без споразумение При оттегляне без споразумение Великобритания ще се превърне в чужда държава. Цялото първично и вторично законодателство на ЕС ще спре да се прилага по отношение на Великобритания. Няма да има преходен срок, както е предвидено в споразумението за оттегляне. Това ще доведе до съществени затруднения за гражданите и дружествата. При такъв развой отношенията на Великобритания с ЕС ще се уреждат от международното публично право, включително правилата на Световната търговска организация. ЕС ще трябва незабавно да приложи правилата и тарифите си по границите си с Великобритания. Това включва проверки за митническите, санитарните и фитосанитарните изисквания, както и проверка на съответствието с изискванията на ЕС. Въпреки значителните подготвителни мерки, предприети от митническите власти на държавите от ЕС, този надзор може да доведе до значително забавяне по границите. Британските субекти ще престанат да отговарят на условията за получаване на безвъзмездни средства от ЕС и за участие в процедури за възлагане на европейски поръчки при настоящите условия. Британските граждани повече няма да бъдат граждани на ЕС. Те ще подлежат на допълнителни проверки, когато пресичат границите, за да влязат в ЕС. Държавите от ЕС предприеха значителни подготвителни мерки на пристанищата и летищата, за да може тези проверки да се извършват възможно най-ефективно. Въпреки това проверките могат да причинят забавяне. Работа на ЕС за готовност и извънредни мерки при оттегляне без споразумение От декември 2017 г. ЕК се подготвя за възможна раздяла без споразумение. До днес ЕК е представила 19 законодателни предложения, от които 18 са били приети или одобрени от Европейския парламент и Съвета на ЕС. Само едно предложение за бюджета на ЕС за 2019 г. предстои да бъде подкрепено от съзаконодателите. То ще се прилага със задна дата, от датата на оттегляне, след като бъде одобрено. ЕК представи 92 известия за готовност с подробни указания за различните области, засегнати от от британското оттегляне. Предвидените извънредни мерки на ЕС няма да смекчат цялостното въздействие на напускане без споразумение, не отменят липсата на готовност и не възпроизвеждат пълните предимства на членството в ЕС, нито благоприятните условия, предоставяни в преходен срок, както е предвидено в споразумението за оттегляне. Тези предложения са временни и с ограничен обхват, и ще бъдат приети едностранно от ЕС. Те не са договорени с Лондон. Финансова подкрепа Въпреки че последиците от напускане на Великобритания без споразумение ще се усетят в целия ЕС, за някои региони и икономически отрасли ще има по-преки последици. Комисията проучи как текущите фондове и програми на ЕС могат да бъдат използвани при липса на споразумение и ако Великобритания не плати предвиденото в бюджета на ЕС. Чрез препрограмиране на определени структурни фондове, задействане на мерки срещу смущенията на селскостопанските пазари и използване на възможности като Програмата за конкурентоспособност на малките и средните предприятия, Европейския фонд за приспособяване към глобализацията, фонда \"Солидарност\" и Европейския фонд за стратегически инвестиции, може да се осигури допълнително целево финансиране. В някои области може да бъде предоставена и техническа и финансова помощ от ЕС, например за обучение на митнически служители по програма \"Митници 2020\". С други програми могат да бъдат подпомогнати подобни проекти за обучение в областта на санитарния и фитосанитарния контрол. За селското стопанство в законодателството на ЕС са предвидени различни възможности за справяне с най-непосредствените последици от оттеглянето на Великобритания, особено ако това стане без споразумение. За по-непосредствена подкрепа за засегнатите заинтересовани страни, например малки и средни дружества, голяма част от чиято дейност зависи от Великобритания, правилата на ЕС за държавната помощ предлагат гъвкави решения за национални мерки за подпомагане.", "date": "2019.04.10", "title": "Еврокомисията с насоки към държавите от съюза при Брекзит без сделка"}
{"url": "https://www.24chasa.bg/novini/article/7393486", "text": "Националният статистически институт обявява конкурс за лого на Преброяване 2021. Това съобщиха от пресцентъра на НСИ. Крайният срок е 10 май, 12.00 часа.  В конкурса могат да участват само ученици и студенти от средните и висшите училища по изкуствата, както и от учебни заведения, в които съществуват специалности, свързани с графичния дизайн и визуалната комуникация. Националният статистически институт е воден от разбирането, че младите таланти на България трябва да растат като отговорни граждани, че с идеите си те могат да увличат след себе си собствените си връстници, се посочва в съобщението. \"Участвайте! Създайте запазения знак на най-изчерпателното статистическо изследване, което се провежда веднъж на 10 години!\", призовават от НСИ.", "date": "2019.04.10", "title": "НСИ обявява конкурс за лого на Преброяване 2021"}
{"url": "https://www.24chasa.bg/novini/article/7393498", "text": "169 кг. кокаин, разпределени в 6 сака, са заловени от служители на гранична полиция край село Тюленово. Разследването се води в тясно сътрудничество с органите на Регионалната дирекция на Граничната полиция в Бургас и ОД на МВР в Добрич под ръководството на Окръжната прокуратура в Добрич. \"Окръжната прокуратура в Добрич ръководи досъдебно производство за контрабанда на кокаин в особено големи размери, представляваща особено тежък случай – престъпление по член 242, ал. 4, във връзка с ал. 2 от Наказателния кодекс, за това че са пренесени през границата на страната без надлежно разрешение наркотични вещества. Предметът на контрабандата е в особено големи размери и случаят е особено тежък. Предвиденото наказание за това престъпление е лишаване от свобода от 15 до 20 години и глоба от 200 000 до 300 000 лева\", съобщиха от апелативна прокуратура Варна. Във вторник вечерта, при извършване на действия от служители на Гранична полиция са открити 6 сака със специфично сгънати пакети. Веществото в тях е реагирало на кокаин на полевия тест за наркотици. Количеството на кокаина е 169 кг.", "date": "2019.04.10", "title": "Прокуратурата: За кокаина, открит край Шабла, виновникът може да получи до 20 г. затвор (Снимки)"}
{"url": "https://www.24chasa.bg/novini/article/7393560", "text": "Японското правителство отмени заповед за евакуацията на част от град Окума в префектурата Фукушима, където се намира едноименната повредена атомна електроцентрала, предаде ДПА. Критиците казват, че решението има предимно символична стойност. Заповедта за евакуация е отменена за около 40 на сто от град Окума. Само 367 души, или около 3,5 на сто от предишното население на града с 10 341 жители, са регистрирани като живеещи в този район, предаде БТА. Достъпът до останалите около 60 на сто от града е забранен поради високите равнища на радиация. След катастрофата преди 8 години жителите на Окума бяха евакуирани в други части на Фукушима и извън префектурата. \"Евакуираните са изтощени умствено и физически\", заяви Масуми Ковата, член на градския съвет на Окума. Той добави, че дори ако бъде отменена заповедта за евакуация за останалата част от града, мнозина няма да смеят да се завърнат. Преди две години правителството отмени заповедта за евакуация на голяма част от намиращия се в съседство град Томиока. Само 10 на сто от населението се завърна, като в тази цифра се включват работници, преместили се там за операцията по извеждане на АЕЦ от експлоатация, отбелязва ДПА.", "date": "2019.04.10", "title": "Япония отмени евакуацията за част от град Окума"}
{"url": "https://www.24chasa.bg/novini/article/7393521", "text": "Шофьор застава на подсъдимата скамейка за смъртта на пътник при катастрофа. Окръжна прокуратура-Благоевград е внесла за разглеждане в съда обвинителен акт срещу Н. Н. На 25 май 2016 г. той управлявал лек автомобил БМВ от София за Гоце Делчев. В колата му имало и двама пътници - Х.М. и Г.В. Около 17,50 ч той се движел със скорост от около 79 км/ч между Добринище и с. Места, зад товарен автомобил с полуремарке. Водачът на камиона натиснал спирачки, за да намали скоростта и предприел пресичане на лявата лента, за да завие към отбивка за асфалтова база. Водачът на БМВ-то пък не намалил скоростта, което довело до скъсяване на дистанцията. Н. Н. предприел технически неправилни действия, когато, намирайки се на разстояние на около 25 м, отклонил колата си наляво, навлизайки в насрещната лента за движение. Товарният камион продължил с косо навлизане в лявата лента и намалил скоростта до 16 км/ч. Обвиняемият Н. предприел отклоняване на автомобила надясно, при което загубил частично напречната си устойчивост. Поради скъсената дистанция между двете превозни средства последвал удар. В резултат на сблъсъка между двете МПС пътуващият на предната седалка в лекия автомобил Г. В. получил тежки травми и починал на място. Експертиза установила, че шофьорът на колата е имал възможност да предотврати катастрофата, ако е предприел спиране или намаляване на скоростта в по-ранен момент.", "date": "2019.04.10", "title": "Шофьор на съд за загинал спътник при катастрофа в Благоевградско"}
{"url": "https://www.24chasa.bg/novini/article/7391858", "text": "Семейната кола и 2000 лева, както и швейцарски часовник, бяха откраднати от дома на журналистка в софийския квартал \"Люлин-10\". Автомобилът, заедно с важни документи в него, е изчезнал в нощта срещу вторник, а парите и семейните ценности вероятно липсват от поне няколко дни по-рано.  Вторник сутринта около 07:30 часа семейство Керекчийски разбират, че колата им \"Форд мондео\" я няма на паркинга пред блока. По-голямата загуба обаче са медицински документи на съпруга, който е раково болен и страда от болестта на Хочкин. Сред тях са томографски изследвания и цялата история на лечението от последната година и половина - две, епикризи, документи за ТЕЛК. \"Спираме я буквално срещу апартамента. Кухнята и терасата гледат към улицата, където всички паркират, и имаме видимост\", сподели потърпевшата журналистка Нора Чолакова-Керекчийска пред \"24 часа\". Тя обаче отрече да са чули нещо през нощта или да са забелязали, че автомобилът липсва преди да си легнат. \"Сутринта забелязах през прозореца, че колата я няма. В първия момент реших, че съм забравил къде съм паркирал, но когато слязох пред блока, се убедих, че автомобилът е изчезнал\", каза съпругът на журналистката Иван Керекчийски. Той веднага подава сигнал на тел. 112, след това се свързва и със застрахователя си, а по-късно двамата дават показания в 9-то РУ на МВР. Други важни документи, които са откраднати заедно с автомобила, са големият талон, талон за технически преглед, застрахователни полици и бележка за платен годишен данък. \"Общо взето всичко без малкия талон, книжката ми и личната карта. Никога не оставям големия в колата, оставих го вечерта, защото на другия ден щях да посетя застрахователя си, за да заведа някои щети\", обясни Керекчийски. Доста по-късно през деня във вторник семейството осъзнава, че крадците явно са минали през дома им дни по-рано.  \"Колата е застрахована с един ключ и мислех, че само с него съм я купил. Обадих се на човека, от когото я взех, и той каза, че ми е дал 2 ключа при покупката. Жена ми също потвърди това\", обясни с изумление Иван. Журналистката се прибира в дома си в \"Люлин\" около 15:30 часа и започва да търси втория резервен ключ, когато открива, че той липсва. Освен него Нора Чолакова-Керекчийска намира изпразнени няколко плика с пари, на стойност около 2000 лева, предназначени за 9-годишния им син. Тогава осъзнава, че и домът им е бил ограбен.  \"Няма как да е било същата вечер, защото ние си бяхме вкъщи. Нямаше ни през нощта срещу миналия четвъртък (04.04) и събота (06.04) срещу неделя (07.04). При първото ни отсъствие мъжът ми се върна в апартамента рано сутринта на 4-ти април, а през уикеда се върнахме в неделя вечерта. Липсват още швейцарски часовник, може би и дребни бижута\", разказа тя. \"Сега вече, когато връщам лентата назад, се сещам някакви неща. Дръжката на външната ни врата на апартамента е от вида топки, които нямат нужда от допълнително заключване. Въпреки това ние винаги го правим поне по 2-3 пъти. Преди 7-8 до 10 дни обаче, когато се прибрах, не беше заключено допълнително и се учудих\", обясни Нора Чолакова-Керекчийска. Тя добави, че според нея всичко тръгва от 23-ти март, когато съпругът й изгубва ключовете си за дома им. На връзката имало ключ както за вратата на входа на блок 111 в кв. \"Люлин-10\", така и за апартамента. Бравата им била малко по-специфична и затова ключът се отличавал от другите, бил по-дълъг. \"Според мен е имало информация и са ни следели\", заключи журналистката. От СДВР потвърдиха пред \"24 часа\", че сигнал за откраднатия автомобил от софийския кв. \"Люлин-10\" е постъпил при тях на 09.04. (вторник). Те уточниха, че в момента тече досъдебно производство по случая, заради което не могат да дадат повече подробности.", "date": "2019.04.10", "title": "Обраха дома на журналистка в София, откраднали и семейната кола"}
{"url": "https://www.24chasa.bg/novini/article/7393593", "text": "Нарушаването на процедурите за преминаване на украински кораби през Керченския проток крие опасност от възникване на военен конфликт с Русия, в който може да бъде въвлечена и Организацията на Северноатлантическия договор (НАТО), предупреди в декларация руският Съвет на Федерацията (горната камара на парламента), цитиран от ТАСС. \"Преминаването на украински кораби през Керченския проток не е въпрос на съотношение на силите или на присъствието на НАТО в Черноморския район, а изключително проблем за спазването от украинска страна на установените процедури, които са й добре известни и тя успешно използваше до ноември 2018 г. Опитите на Украйна да заобикаля тези процедури крият риск от възникване на военен конфликт между Украйна и Русия, в който може да бъде въвлечена и НАТО, се казва в документа. Декларацията за деструктивната политика на алианса е посветена на 70-ата годишнина от създаването му, уточнява ТАСС, цитирана от БТА.", "date": "2019.04.10", "title": "Русия: Има опасност от война с Украйна заради корабите й в Керченския проток"}
{"url": "https://www.24chasa.bg/novini/article/7393610", "text": "Китай откри нов пропускателен пункт на границата си със Северна Корея, предаде Франс прес, цитирана от БТА. Пунктът представлява мост над река Ялу, по чието протежение минава част от границата между Китай и КНДР. \"След години на непрестанни усилия бе открит пропускателният пункт между Цзян (Китай) и Манпхо (Северна Корея)\", заявиха в интернет страницата си властите на град Цзян. Проектът на стойност 280 милиона юана (37 милиона евро) ще позволи преминаването всяка година на 200 000 души и на 500 000 тона стоки между Китай и КНДР, изтъкна кметството на Цзян. През пропускателния пункт вече премина първата група китайски туристи, отбелязва Франс прес. Режимът на севернокорейския лидер Ким Чен-ун обаче продължава да е подложен на международни санкции, чиято цел е КНДР да се откаже от ядрената си програма. Китай, който е основен съюзник на Пхенян и най-големият външнотърговски партньор на КНДР, уверява, че прилага международните санкции. По данни на китайските митнически служби, които се оспорват от някои експерти, севернокорейският износ за Китай е намалял с повече от 90 процента от 2016 г., спадайки през миналата година до 189 милиона евро. Отмяната на санкциите бе основното условие на Ким Чен-ун на срещата му през февруари във Виетнам с американския президент Доналд Тръмп. Срещата приключи без постигането на напредък по искането на Тръмп за безусловна денуклеаризация на севернокорейския режим. Новият пропускателен пункт разполага с детектор на радиацията, заявиха властите на Цзян. Тази мярка демонстрира загрижеността на Китай по отношение на ядрената програма на Северна Корея. През септември 2017 г. в граничните райони на Китай със Северна Корея имаше земетресение вследствие на ядрен опит на Пхенян, припомня Франс прес.", "date": "2019.04.10", "title": "Китай откри нов пропускателен пункт на\nграницата си със Северна Корея"}
{"url": "https://www.24chasa.bg/novini/article/7393785", "text": "Министерският съвет прие доклад за изпълнението на Плана за действие на Република България при оттегляне на Обединеното кралство от ЕС без споразумение. Подготовката за Брекзит без споразумение протича на две нива: ЕС и национални институции. На ниво ЕС са направени 19 законодателни предложения, обхващащи най-неотложните мерки за справяне с непосредствените последици от Брекзит без споразумение. Те ще позволят запазване на безвизовото пътуване от и за Обединеното кралство, координацията в системите за социална сигурност, гарантиране на транспортните връзки, както и бюджета на ЕС. На национално ниво компетентните ведомства отбелязват значителен напредък по изпълнението на Плана за действие за Брекзит без сделка. Предприети са законодателни промени в Закона за чужденците в Република България, проведени са обучителни дейности за администрацията, изпратени са информационни съобщения до лицата, търгуващи с Обединеното кралство. Българските институции вече имат обособени рубрики на сайтовете си, посветени на Брекзит, които да информират заинтересованите лица за промените в съответния сектор. МВнР има рубрика - https://www.mfa.bg/bg/custoninews/main/20428, в която се публикува информация за български граждани и фирми. На сайта има и рубрика на английски език за британските граждани, живеещи у нас https://www.mfa.bg/en/customnews/main/20588. Редица други институции публикуват полезна информация от своята компетентност.", "date": "2019.04.10", "title": "Българските институции вече работят по плана за Брекзит без сделка"}
{"url": "https://www.24chasa.bg/novini/article/7393728", "text": "Технически университет - Варна създаде първата лаборатория в област „Мехатроника и чисти технологии“ – един от четирите тематични сегмента от Иновационната стратегия за интелигентна специализация на Република България 2014-2020г., разработена от Министерството на икономиката. Лаборатория С 2.3 „Изследване на подводни шумове, сигнали и вибрации на морски съдове и съоръжения“ е част от лабораторен комплекс към Център за компетентност „Интелигентни мехатронни, еко- и енергоспестяващи системи и технологии“ по проект Център за компетентност „Интелигентни мехатронни, еко- и енергоспестяващи системи и технологии“*. Бюджетът за изграждането на новата хидроакустична лаборатория в ТУ – Варна е 279 263.69 лв., от които 222 000 лв. са инвестиция в апаратура. Лабораторията вече разполага с три хидрофона на датската фирма Bruel&Kjаеr тип 8104, 4-канален усилвател на слаби хидроакустични сигнали, кабели за дълбоководни изследвания и термографска камера Testo 890-2. Предстои закупуването на високоскоростна камера. Лабораторията вече има и своя отличителен графичен знак – логото кореспондира с трите страни на нейната специализация: средата на работа, сигналите, които се обработват и научната област – измерванията. На откриването на лабораторията в Технически университет – Варна присъстваха представители на управляващия орган на проекта – ИА „Оперативна програма „Наука и образование за интелигентен растеж“, партньорите от консорциума на проекта, медии и представители на морския бизнес и сродни изследователски организации от Варна. Няколко ключови фактора дават насока за създаването на лабораторията и за нейната специализация. На първо място - локацията, излазът на море на Варна и наличието на други водни пространства, благодатни за хидроакустични изследвания – водни канали, езера, язовири. Вторият значим мотив за стартиране на проекта в ТУ – Варна е наличието в морската столица на голям пристанищен комплекс, на фериботен комплекс и на голяма промишлена зона, която разчита на воден транспорт. Определящ фактор е и наличието на много сериозни научни институти и звена във Варна, в областта и в Черноморския регион като цяло, които са потенциални партньори. Целева група на проекта и потенциални потребители на резулатите от изследванията, освен бизнеса, са административни и регулиращи органи и много неправителствени организации в областта на морските изследвания, екология, опазване на водите и природните ресурси и др. Портфолиото на лабораторията включва акустично и хидроакустично измерване, изследване, контрол и диагностика на шум и вибрации на надводни съдове и подводни апарати, експертизи във връзка със съблюдаване показателите на шум в околната среда и методологичните стандарти за добро екологично състояние на морските води, изследване на подводния хабитат, флора и фауна, рибни пасажи и стада от делфини за целите на опазване на околната среда и биоразнообразието и на промишления риболов, изследвания за целите на геофизиката, сеизмологията, експлоатацията на подводните и подземните ресурси, националната сигурност и отбрана. Още през тази година започват конкретните научни изследвания с най-доброто оборудване в България за изследване и обработка на подводни шумове и сигнали. Екипировката, с която гостите се запознаха, вече е въведена в експлоатация, тествана е и първите експериментални резултати бяха представени от ръководителя на лабораторията, доц. Ивайло Неделчев от катедра „Теоретична и измервателна електротехника“ в ТУ – Варна. В екипа са още доц. Христо Пировски - експерт по шум и вибрации, гл. ас. Христо Живомиров - експерт по измерване и обработка на сигнали. Научен секретар на звеното е инж. Георги Димитров, дългогодишен експерт по комуникации и хидроакустични измервания. – подчерта при откриването проф. д-р инж. Венцислав Вълчев, ректор на ТУ – Варна. Консорциумът по този проект ще изследва проблематика с много широк спектър в различни интердисциплинарни научни направления – от мехатронни технологии и приложението им в машиностроенето, електрониката, автоматизацията до чистите технологии. Главната цел на проекта обаче е да осигури инфраструктура, според доц. д-р инж. Илия Железаров – водещ координатор на проект Център за компетентност „Интелигентни мехатронни, еко- и енергоспестяващи системи и технологии“ и зам.-ректор на ТУ – Габрово:  Доц. Железаров допълни още, че хоризонтът на проекта е 10 години, т.е. той трябва да работи до 2028 година: Ректорът ТУ – Габрово, основен бенефициент по проекта, проф. дтн Райчо Иларионов обобщи приноса на ОП „Наука и образование за интелигентен растеж“ така:  За Технически университет – Варна това е първата лаборатория от няколко, които ще бъдат разкрити по проекти, финансирани по ОП „Наука и образование за интелигентен растеж“. Ще бъдат изградени лаборатории \"Роботизирани системи - морска роботика\" и \"Транспортен инженеринг – енергийно ефективен електрически транспорт\" към Националния център по мехатроника и чисти технологии – един от трите одобрени центъра за върхови постижения у нас. Целта отново е да се подпомогне повишаването на нивото и пазарната ориентация на научно-изследователската работа в университетите и научните организации.", "date": "2019.04.10", "title": "Технически университет – Варна разкри първата у нас лаборатория в област  „Мехатроника и чисти науки“"}
{"url": "https://www.24chasa.bg/novini/article/7393829", "text": "В края на март във виенския зоопарк Шьонбрун се е родила маймунка от вида Colobus polykomos. \"Този вид е застрашен в природата, тъй като тропическите гори в Западна Африка, където е родината на редките екземпляри, се изсичат. И в зоопарковете те са рядкост, затова радостта ни от появата на новороденото е голяма\", заяви директорката на зоопаркаа Дагмар Шратер. Бебето все още не може да се види лесно, тъй като е вкопчено в майка си. Но поради доверието, изградено през годините на маймуните към техните гледачи, е било възможно те да го зърнат отблизо и да определят пола му. Новороденото е женско, казва се Макени и носи името на град в Сиера Леоне, предава БТА. Макени изглежда все още необичайно. При раждането си тези маймуни са бели с черно \"домино\" на очите. Когато станат на четири месеца, сменят козината си с блестящо черна. Майката на име Кваку е с опит в отглеждането на малки. Първата й рожба Мали е двегодишна, втората Того е на годинка. Интересът на братчето и сестричката към бебето е голям. \"Мали е прекрасна сестра. Даже вече го поноси на предни лапи, разбира се под зоркото око на Кваку\", разказва една от гледачките на маймунките. След две-три седмици Макени ще направи първите си стъпки. Тогава ще е много интересно да се наблюдава нарасналото семейство. \"Мали и Того много хубаво си играят, скачат от клон на клон и се дразнят взаимно. Скоро към тях ще се присъедини и малката сестричка\", разказва с любов гледачката на маймунките.", "date": "2019.04.10", "title": "Маймунка от застрашен вид се роди в зоопарка във Виена (Видео)"}
{"url": "https://www.24chasa.bg/novini/article/7393792", "text": "Нямам притеснения от разследвания срещу мен, каза във Велико Търново Елена Йончева и обясни, че апартаментите и са обезщетение за земя на нейния дядо. \"Земя, която е купена в София през 30-те години на миналия век. Моят дядо е от Панагюрище. През 1924 година пристига в София, купува земя и в къщата, която той построява, се е родил моят баща, родила съм се и аз. В последствие тази земя е дадена за строителство на кооперация и цялото ми семейство получава обезщетение. Оттам са тези апартаменти, за които някои сайтове писаха\", каза соцдепутатката. След като осъди за обида премиера Борисов и на втора инстанция, тя го призова да си подаде оставката. \"Това, което виждаме с \"апартамент гейт\" е само върхът на една огромна грамада. Скоро ще разберем и за нея, става дума за сметки в чужбина за стотици милиони, става дума за имоти в Европа, и не само\", изреди Йончева. Тя определи оставката на Делян Добрев като \"бягство от отговорност\", защото той остава областен председател на ГЕРБ да се занимава с изборите. По същия начин постъпил и Цветан Цветанов. Той в момента щял да концентрира всички свои усилия в правене на предизборна кампания. Според нея всички тези оставки водят към \"Борисов гейт\". \"Имам предвид това, че 2/3 от сигналите за корупция по висшите етажи на властта не се разследват. Това е констатация на ЕК. Става дума за известни политически лица и цялата отговорност се носи от Борисов\", допълни Йончева. Във Велико Търново соцдепутатката и колегите й от региона се срещнаха с граждани, притеснени от качеството на въздуха в града и безразборната сеч на дървета. Срещата с дузината природозащитници се състоя пред вратите на завод на австрийска компания за производство на дървесни плоскости. Йончева и депутатите от БСП обещаха независима мобилна лаборатория за измерване на замърсяването на въздуха, защото не вярват на данните на РИОСВ и екоминистерството, че всичко е в норми.", "date": "2019.04.10", "title": "Елена Йончева: Имотите ми са обезщетения за земя на моя дядо"}
{"url": "https://www.24chasa.bg/novini/article/7393839", "text": "Столични полицаи установяват всички факти и обстоятелства около инцидент, станал днес в ранния следобед, съобщават от пресцентъра на МВР. По първоначална информация три деца на 7,9 и 12 години и възрастен мъж, с когото се разхождали в покрайнините на софийското село Железница, били нападнати и нахапани от две кучета порода „ротвайлер“, оставени без надзор. Пострадалите са откарани в болница за оказване на медицинска помощ. На място незабавно са изпратени полицейски екипи, които локализирали кучетата. Предприети са действия за установяване на собственика или собствениците им. Очаква се служители от Столично общинско предприятие „Екоравновесие“ да приберат животните. Работата по образуваното досъдебно производство продължава.", "date": "2019.04.10", "title": "Два ротвайлера нападат и хапят три деца и възрастен, МВР търси собственика им"}
{"url": "https://www.24chasa.bg/novini/article/7387531", "text": "Новият сайт   е дигиталното продължение на известната страница “Спомен” в хартиеното издание на вестник “24 часа”, с която се отдава почит на починалите. От години това е предпочитаното място за възпоменания и траурни обявления, където освен това се публикува и информация за кончината на известни личности, епитафии и спомени за добродетелите на отишли си бележити люде и най-обикновени хора. Преди всичко spomen.bg е страница в услуга, помощ и утеха на живите. Особено на тези, които неминуемо са се оказали изправени пред трудния момент на раздяла с близък човек. На посочените най-отгоре в сайта телефони и имейли отговарят консултанти, чиято работа е да помогнат лесно и бързо да бъде подадена траурна обява. Всяка от шестте основни рубрики отваря падащо меню към различни секции (виж инфографиката). Вариант за некролог, съответно текст, размер и цвят може да бъде избран от рубриката ”Как/Къде”. Опцията “Варианти за възпоменания” дава възможност за избор къде да бъде публикуван некрологът - във вестника, в сайта или на двете места. Има и вариант за на покойника. В случай че сте избрали опцията за възпоменание в сайта, то ще се появи отдясно на най-видното място в рубриката “Тъжен помен”. Само с един клик върху вече публикуваната обява всеки, който пожелае, ще може да напише под нея своите съболезнования. Това действие дава и още една опция - да бъде запалена виртуална свещ в памет на починалия. И тук всичко става само с един клик. Съболезнованията и виртуалните свещи са напълно безплатни функции, които просто дават възможност за проява на почит към близък човек, макар и от разстояние. Рубриката “Услуги” прави лесна връзката към траурни агенции, гробищни паркове, фирми за изработка на паметници, надгробни плочи и поддръжка на гробни места, житарни, кетъринг компании, хосписи и т.н. В същото време има възможност специализираните агенции и фирми, магазини за цветя, застрахователни компании и др. да се свържат лесно със сайта, за да бъдат включени в каталога за услуги. различни законови разпоредби, уреждане на наследства, донорство и действие при смърт в чужбина. В раздел “Пътят към Бога” има информация за храмове и манастири, православни празници, както и за дните, в които отдаваме специална почит на мъртвите, също и за чудотворни икони и др. “Утеха” е рубрика, в която могат да се прочетат текстове по фундаменталните въпроси за живота и смъртта, народната памет, както и интересни истории от страната и чужбина. В сайта може да се намерят отговори на съвсем резонни въпроси като например какво да правим със снимките на умрелите ни близки. Хората са свикнали по стените в къщите на родителите и бабите им да висят портрети и общи снимки на отдавна умрели предци. Някога това не се е смятало за опасно. Днес обаче има много хора, които заради прочетено тук и там в интернет се чувстват объркани и смятат, че снимките на починалите носят негативна енергия и могат да повлияят на здравето и на съдбата на живите. Например снимката на току-що умрял близък, която е била на погребението или поклонението. Обикновено тази фотография се е харесвала на покойния приживе, а вероятно и роднините са я харесвали. Но след като е била поставена до ковчега в черна рамка или с жалейка в ъгъла, тя вече носи определена тежка символика. Най-малкото навява скръбни спомени от тежкия ден на раздялата. Но След погребението е прието тази снимка да се държи на видно място вкъщи 40 дни. След това близките решават сами какво да правят с нея. Ако все още тъгуват много от загубата, по-добре е да приберат снимката за по-спокойни времена. Ако вече са претръпнали от загубата, снимката може да се прибере някъде или да си остане в хола или в друга стая, но не и в спалнята. Православната църква не вижда нищо лошо в това снимките на умрели роднини да се държат вкъщи. Според църквата пред Бога всички са равни - умрелите и живите. Но според екстрасенси и специалисти по паранормалното точно такава снимка на покойник може да стане врата към отвъдното, ако виси на стена. Ако тази врата е постоянно отворена, живите може да почувстват върху себе си енергията на мъртвите. Хора, които спят под такива портрети, са казвали, че имат постоянно главоболие, усещат слабост и често боледуват. Най-лошо е слагането на такива портрети в детски стаи, тъй като децата ще се чувстват постоянно под зоркия поглед на мъртъвците. Други смятат, че снимки, направени в деня на погребението, също носят лоша енергия. Не е ясно защо изобщо тогава се снима, тъй като такива кадри изобразяват само скръб, горест и мъка. Затова най-добре е човек да се избави от тях. И тъй като пред смъртта всички наистина са равни, в която са споменати световни и български бележити личности. По почина на страница “Спомен” във в. “24 часа”, сайтът също напомня за хора, които приживе са направили много, но години след смъртта им вече са забравени или паметта за тяхното дело е изтляла. Освен полезни съвети и информация в сайта spomen.bg има и предложения за подходящи книги, музика и филми. Съвети за пътувания и разтуха, окуражителни и утешителни думи, защото дори когато сме преживели огромна загуба, животът трябва да продължи.", "date": "2019.04.10", "title": "Почит към починалите - вeче и в сайта spomen.bg"}
{"url": "https://www.24chasa.bg/novini/article/7393828", "text": "47-годишният Теодор Николов, срещу когото варненската районна прокуратура образува предварително производство, след като той заплаши от профила си във фейсбук премиера Бойко Борисов с убийство, е пострадал в дома си при запалване на газ и е приет с тежки изгаряния във Военноморска болница Варна. \"Взрив на газова бутилка не е имало. На тел. 112 е получен сигнал за изтичане на газ в апартамент на ул. \"Ген. Попов\" 21. Пристигналите на мястото огнеборци са установили, че в апартамент на третия етаж е имало горене, при което са обгорели дървена ламперия и PVC прозорец, като най-вероятно пострадалият мъж е гасил сам горенето. Той е откаран в болница от екип на бърза помощ с изгаряния по лицето и ръцете\", обясниха за \"24 часа\" от пресцентъра на полицията. Приятели на Теодор обаче публикуваха в социалните мрежи призив за помощ: \"Спешно трябва кръв за един наш приятел, Теодор Николов. Той е в интензивното отделение във Военноморска болница с над 70% изгаряния и с опасност за живота. Който може да дари кръв да отиде в центъра в двора на Окръжна болница, да каже за кого е кръвта и в коя болница е настанен пациента. Може да се свържете с мен на тел. 0889 940037 колкото се може по-бързо. Трябва кръв от 4-6 човека, защото може да го изтървем. Това не е шега. Моля да помогнете, не става въпрос за хиляди хора, а за няколко човека, които спешно да се отзоват. Надяваме се да се намерят добри хора, благодаря ви предварително!\"", "date": "2019.04.10", "title": "Мъжът, заплашил Бойко Борисов, е в болница с тежки изгаряния"}
{"url": "https://www.24chasa.bg/novini/article/7393862", "text": "Сръбската Демократическа партия е поискала днес от административния съвет на парламента да се отнеме депутатският мандат на лидера на радикалите Воислав Шешел, предаде Танюг, цитирана от БТА. Повод за това искане е, че Шешел е заплашил депутатката на демократите Александра Йерков, че ще \"бъде намазана с катран и облепена с гъша перушина\". Председателят на парламентарната група на Демократическата партия Горан Чирич заяви днес, че езикът на омразата е обичаен за Шешел. Той припомни, че лидерът на радикалите е осъден на 10 години затвор в Международния трибунал за военни престъпления и самата присъда задължава административния съвет да му отнеме мандата. Чирич каза, че има и инициатива за смяна на председателката на парламента Мая Гойкович за това, че не е реагирала по-рано на заплахи на Шешел по адрес на Йерков и други депутати.", "date": "2019.04.10", "title": "Искат отнемане на депутатския мандат на Воислав Шешел"}
{"url": "https://www.24chasa.bg/novini/article/7393892", "text": "На 12 април 2019 г. Военновъздушната учебна база „Георги Бенковски” ще бъде домакин на открит летателен ден по повод 40-ата годишнина от полета на първия български космонавт Георги Иванов и Международния ден на авиацията и космонавтиката, съобщиха от пресцентъра на министерството на отбраната. Той ще започне в 10:30 ч. с тържествена церемония. В 11.00 ч. е началото на летателната програма със самолети „Pilatus” - 9М и L-39 „Albatros“. От 11.00 ч. до 13.00 ч. ще се проведе статичен показ на авиационна, самолетообслужваща и специална техника. Гостите ще имат възможност да разгледат и да се запознаят с летателните характеристики на самолети L-29, „Pilatus“ - 9М и тренировъчния самолет L-39 „Albatros“. Ще бъдат представени специализирани средства за противовъздушна отбрана - транспортно-зарядна машина, теглови макети на ракети и верижна машина. Ще могат да разгледат противопожарния автомобил „Мерцедес АКТРОС” и неговото специално оборудване. Ще бъдат представени и различни видове леко стрелково оръжие, височинно оборудване и летателни костюми. На празника ще гостуват учениците от 9-ти и 10-ти клас на СУ „Евлоги Георгиев” – гр. Тръстеник, СУ „Христо Смирненски” – гр. Гулянци и СУ „Асен Златаров” – с. Гиген, област Плевен, в които се води учебна програма от Военните окръжия с участието на военнослужещи от авиобазата. Многобройни са групите от детски градини и училища от градовете Плевен, Ловеч, Долна Митрополия и Тетевен, заявили желание да гостуват на военните пилоти. Последователи на професията на военния пилот вече не липсват. В СУ „Христо Смирненски” гр. Плевен отскоро е сформиран клуб „Млад астроном”. Неговите членове от петите класове с нетърпение очакват 12 април, за да посетят летище Долна Митрополия и да се докоснат до авиацията. Вратите за посетители ще бъдат отворени от 10.00 ч. до 13.00 ч. Пропускателният режим ще се осъществява през контролно–пропускателния пункт от източната страна на летище Долна Митрополия (преди кръстовището в посока Плевен – Гулянци). Хора, носещи обемист багаж, няма да бъдат допускани в района на военното формирование.", "date": "2019.04.10", "title": "12 април ще бъде открит летателен ден на летище Долна Митрополия"}
{"url": "https://www.24chasa.bg/novini/article/7393911", "text": "“Умен водомер” сам открива скрити течове в дома. Това е възможно вече с услугата “Умен дом”, която за първи път се предлага в България от ВиК оператора “Софийска вода”. Услугата е достъпна чрез водомер с модул за дистанционно отчитане, който изпраща данни за преминаващите през него количества вода в дома ежедневно. Проверката ще става онлайн и клиентите ще имат непрекъснат достъп до приложението през личния си профил на сайта на ВиК оператора. Станислава Стефанова от отдел “Нерегулирани дейности” в “Софийска вода” вече използва услугата. Тя показа нейния профил в сайта, като подчерта, че един от бонусите е, че всеки потребител ще може да анализира потреблението си. Има възможност да се сравнява потреблението и с предходни периоди. Самата тя е проверила консумацията и възможни течове в ден, когато не е имало никого в дома . Дистанционните водомери ще спестят и нуждата инкасатори да влизат в домовете. Стефанова допълни, че вече има клиенти, които са заявили услугата. ВиК операторът предлага различни пакети, като водомер и модул ще струват 300 лв. Клиентите могат да закупят устройствата и на разсрочено плащане - 100 лв. е първоначалната вноска и след това по 17 лв. месечно за 1 година. Когато вече има монтирани водомери с импулсни изводи можем да предложим само решение с монтаж на модул, визуализация и интеграция на данните. “Всички знаем максимата, че времето е ценно. Времето, което отделяме за битови задачи, трябва да бъде намалено”, каза изпълнителният директор на “Софийска вода” Васил Тренев. Смяната на титуляр на партида вече може да се заяви и онлайн през сайта на дружеството. Така потребителите печелят не само време, но и могат да извършват процедурата безплатно, бързо и лесно, без да посещават офисите на дружеството в определения им едномесечен срок от придобиването на жилището. Новата услуга промоционално ще бъде безплатна за клиентите, които желаят да сменят титуляра на партидата до 10 юли 2019 г. Тренев допълни, че общо ВиК операторът има 690 хил. клиенти, а 110 хил. от тях използват електронна фактура. Досега клиентите я получаваха през специална платформа. С новата услуга вече всяко физическо лице ще я получава директно на електронната си поща. Миналата година загубите на вода в столицата са намалени с 10 млн. куб м, съобщи зам.-директорът на дружеството Станислав Станев.", "date": "2019.04.10", "title": "\"Умни водомери\" сами откриват течове в домовете"}
{"url": "https://www.24chasa.bg/novini/article/7393630", "text": "Днес Комисията представя първата в историята снимка на черна дупка. Тя е заснета от телескоп с показателното име Event Horizon ( Хоризонт на събитията) в рамките на международно научно сътрудничество с участието на учени, финансирани от ЕС. Това важно откритие дава нагледно доказателство за съществуването на черните дупки и представлява сериозна крачка напред за съвременната наука, съобщават от Европейска комисия. Наблюдение на черна дупка се извършва за първи път в историята. То е резултат от широкомащабното международно сътрудничество по проекта Event Horizon Telescope (EHT), в който ключова роля имат изследователи, финансирани от ЕС. Това голямо научно постижение бележи прелом в нашето разбиране за черните дупки, потвърждава предвижданията на Айнщайновата обща теория на относителността и разкрива нови възможности за изследване на нашата Вселена. Първата успешна снимка на черна дупка беше представена днес едновременно на шест пресконференции по цял свят. Комисарят по въпросите на изследванията, науката и иновациите Карлош Моедаш заяви: „Науката неведнъж е черпила вдъхновение от фантастиката. Черните дупки са загадка, която отдавна вълнува нашето въображение. Благодарение на приноса на европейските учени днес тяхното съществуване вече не е само теоретична концепция. Това фантастично откритие отново доказва, че чрез съвместна работа с партньори от цял свят непредставимото може да стане действителност и нашето познание да се устреми към нови хоризонти.“ Председателят на Европейския научноизследователски съвет Жан-Пиер Бургиньон добави: „Поздравявам учените от цял свят, които с това вдъхновяващо откритие разшириха границите на нашето познание. Особено се радвам, че забележителен принос за този пробив имат учените, финансирани от Европейския научноизследователски съвет. Смелият подход на ЕС — да финансира изследвания, които водят до промяна в научната парадигма — за пореден път даде плодове. Той освен това потвърждава целта на Европейския научноизследователски съвет да подпомага изследвания, които са високорискови, но многообещаващи.“ Посредством Европейския научноизследователски съвет ЕС осигури решаваща подкрепа за EHT. Той предостави финансови средства за трима водещи учени и техните екипи, които участваха в откритието, и подпомогна разработването и модернизирането на голямата инфраструктура на телескопа, която е от ключово значение за успеха на проекта. Днешните резултати се присъединяват към поредицата от достижения на програмата на ЕС за финансиране на научните изследвания и иновациите „Хоризонт 2020“ и предхождащите я рамкови програми. Водена от тези успехи, Комисията предложи програмата „ Хоризонт Европа“, която е най-амбициозната програма на ЕС до момента и има за цел да поддържа неговата позиция на световен лидер в научните изследвания и иновациите. КОНТЕКСТ Черните дупки са изключително плътни космически обекти с невероятна маса на много малко пространство. Те влияят на околността си по екстремен начин, като изкривяват пространство- времето и нагряват до свръхвисоки температури всяка материя, която попадне в тях. Направената снимка показва черната дупка в центъра на галактиката Месие 87, която се намира в съзвездието Дева. Тази черна дупка отстои на 55 милиона светлинни години от Земята и масата ѝ е 6,5 милиарда пъти по-голяма от масата на Слънцето. За да може да се наблюдава пряко непосредствената околност на черната дупка, в рамките на проекта Event Horizon Telescope трябваше да се модернизират и да се свържат в мрежа осем телескопа по целия свят. Те са разположени на труднодостъпни места с голяма надморска височина — от Сиера Невада в Испания, през вулкани на Хавайските острови и в Мексико и планини в Аризона, до чилийската пустиня Атакама и Антарктика. В този впечатляващ международен проект участват над 200 изследователи от Европа, Северна и Южна Америка и Източна Азия. Европейският научноизследователски съвет предостави финансиране на учените, които участват в EHT, чрез следните проекти по програма „Хоризонт 2020“ и Седмата рамкова програма на ЕС: - проекта BlackHoleCam, който е на стойност 14 милиона евро и има за цел заснемане, измерване и изучаване на черни дупки. Този шестгодишен научноизследователски проект се изпълнява от 2014 г. от трима водещи учени и техните екипи: професор Хайно Фалке от университета „ Радбауд“ в Неймеген (който е и председател на Научния съвет на EHT), професор Михаел Крамер от Института за радиоастрономия „Макс Планк“ и професор Лучано Рецола от университета „Гьоте“ във Франкфурт; - проекта RadioNet, който подпомага консорциум от 27 институции в Европа, Република Корея и Южна Африка с цел да се интегрират върхови инфраструктури за научни изследвания в областта на радиоастрономията. Той обхваща радиотелескопи, радиоинтерферометри, архиви с данни и работещата в световен мащаб Европейска мрежа за интерферометрия със свръхдълга база. Проектът се координира от Института за радиоастрономия „Макс Планк“. През последните 15 години ЕС инвестира в RadioNet 30,3 милиона евро. Европейският научноизследователски съвет е създаден от ЕС през 2007 г. и е главната европейска организация, която подпомага висококачествени научни изследвания, разширяващи границите на човешкото познание. Всяка година той подбира и финансира най-добрите и най- талантливите изследователи, без значение какви са гражданството и възрастта им, за осъществяването на проекти в Европа. Европейският научноизследователски съвет предлага четири основни схеми за предоставяне на субсидии: за начинаещи изследователи, за утвърдени изследователи, за водещи изследователи и за синергия. Посредством схемата си от субсидии за доказване на концепция той помага на субсидираните изследователи да преодолеят дистанцията между авангардните изследвания и ранните етапи на пазарна реализация.  ", "date": "2019.04.10", "title": "Вижте първата по рода си снимка на черна дупка"}
{"url": "https://www.24chasa.bg/novini/article/7393869", "text": "Българин, изгонен доживот от Гърция заради серия престъпления, бе задържан за кражба и палеж на къща в Камено, съобщиха от Апелативната прокуратура. На 10 април Бургаският районен съд наложи мярка за неотклонение постоянен арест за Йордан Б. На 19 ноември, м.г. той проникнал в двуетажна постройка в Камено, разбивайки прозорец. После с отвертка отключил и претарашил стаите. Крадецът отмъкнал мобилни телефони, техника и инструменти на стойност над 300 лв. Вещите били на трима души, които стопанисвали къщата. След като овършал двуетажната сграда с площ над 120 км. той залял с бензин стаите на първия етаж и драснал клечката. Нанесените щети, според държавното обвинение, са за 40 200 лв. Обвиняемият е задържан благодарение на отличните действия на служителите на Областната полицейска дирекция, коментират от Апелативната прокуратура. Според наблюдаващия прокурор има достатъчно данни, че Йордан В. е извършил престъплението, в което е обвинен. Представителят на държавното обвинение е категоричен, че обвиняемият може да се укрие или да извърши ново престъпление. Той мотивира тезата си с фактите, че обвиняемият има предходни осъждания за кражби, закана за убийство и противозаконно отнемане на МПС. По делото имало и справка, че Йордан В. е излязъл от затвора през февруари м.г., излежавайки 6-годишна присъда. Той бил осъден в Гърция за кражба, грабеж и незаконно притежаване на оръжие, заради което бил доживотно депортиран от гръцките власти.", "date": "2019.04.10", "title": "Съден в Гърция за въоръжен грабеж обира и пали къща в Камено"}
{"url": "https://www.24chasa.bg/novini/article/7394127", "text": "Ученици и студенти участват в Национално състезание по водене на парламентарен дебат, организирано от Народното събрание по повод 140-ата годишнина от приемането на Търновската конституция. Надпреварата, която е на тема е „Лисабонският договор успешно замества договора за европейска конституция и не пречи на задълбочаването на европейската интеграция“, се организира в партньорство с „Асоциация Дебати България“, съобщиха от пресслужбата на НС. В рамките на инициативата са организирани няколко дебата. Най-добре представилите се отбори ще участват във финала на състезанието, който ще бъде на 15 април 2019 г. в 11.30 часа в пленарната зала на Народното събрание. Победителите в Националното състезание ще бъдат наградени от председателя на парламента Цвета Караянчева. Кристиан и Иво Харманджиеви се представиха най-добре на първия от поредицата дебати, който се проведе на 4 април 2019 г. в София. Учениците от Първа английска гимназия в София, подчертаха, че Лисабонският договор представлява максимума на обединеност, която Европа може да има, въпреки многото народи, култури и езици. Те защитиха и тезата, че популизмът се възползва от нестабилността и от страховете на хората в ЕС. Анастасия Радева и Момчил Пачев спечелиха втория дебат на 5 април 2019 г. в Плевен. В изложенията си те посочиха, че конституцията на Европа се различава с това, че тя напълно разглежда всички законови актове и политики, правейки ги по-актуални и релевантни към днешните проблеми на Общността. Лисабонският договор предлага много добра рамка, в която евроинтеграцията може да продължи, заявиха в изложенията си Алекзандър Бъчваров и Тодор Рогошев от отбора, който спечели регионалния дебат в Пловдив. Договорът от Лисабон по никакъв начин не пречи на европейската интеграция, но централизираната власт, която се предлага с него не може да се справи с регионалните проблеми, посочиха младежите. Дебати в рамките на състезанието ще има на 10 април 2019 г. в Софийския университет „Св. Климент Охридски“ и на 12 април 2019 г. в Нов български университет.        ", "date": "2019.04.10", "title": "Ученици и студенти на Национално състезание по водене на парламентарен дебат"}
{"url": "https://www.24chasa.bg/novini/article/7393963", "text": "Лихвата и размерът на месечната вноска са това, което най-много Ви вълнува, когато решите да вземете ипотечен кредит. Обикновено правите собствено проучване за предложенията на различни банки преди да направите своя информиран избор. Независимо от привлекателните параметри при подписване на договор за такъв вид кредит, непредвидените флуктуации във финансовите пазари могат да доведат до нежелано увеличение на лихвата, обърквайки иначе прецизно планираните Ви разходи. Имайки предвид този добре познат казус, БАКБ създаде поредния иновативен продукт за граждани в широкото си продуктово портфолио. „Лихвите се вдигат, Вашата-не“ е посланието на новия кредитен продукт на банката. Вие можете да бъдете уверени, че лихвата Ви няма да нарасне при увеличение на ОЛП и/или 6-месечен EURIBOR в размер до 0,50%. Жилищен кредит „ ” следва специална 3-степенна схема на олихвяване, гарантираща сигурна защита в условията на променливия световен финансов климат. С нея първоначалният лихвен процент важи единствено за първата година, а след нейното изтичане лихвен процент номер 2 и 3 се редуват на двугодишни периоди, за да бъде гъвкав в пазарната среда. Избирайки жилищен кредит „ “ ще имате по-нисък размер на ГПР, съответно и по-малък размер на разхода по кредита и на общата дължима сума. Можете да използвате новия ипотечен кредит, както за покупка на ново, по-голямо жилище за семейството, така и за рефинансиране на вече взет ипотечен кредит с не така привлекателни условия. Разбира се, можете да помислите и за инвестиция в нов недвижим имот с цел отдаване под наем. Колкото до параметрите на продукта, неговият максимален срок е 35 години, а максималният размер е до 500 000 лева или 250 000 евро. Процентът на финансиране може да достигне до 85% от пазарната стойност на обезпечението. Иновативен с трите си различни лихвени периода, жилищен кредит „ ” е гъвкав към пазара, за да бъде стабилен към клиентите на банката: качество, с което финансовата институция заслужено се гордее през годините.", "date": "2019.04.10", "title": "По-спокойни за утрешния ден с новия ипотечен кредит на БАКБ"}
{"url": "https://www.24chasa.bg/novini/article/7394148", "text": "В онлайн изданието на вестника от 8.4.2019г. има статия със следното заглавие:  Съдържанието на статията е за Емил Ивов Мачиков, който бил длъжностно лице от ДСБ и в нея се казва, че последният сменил името си от Илиев, заради имотни измами с дружеството „Здравец инженеринг” ООД. В потвърждение на изложените обстоятелства в статията е представено становище на адв. Борислав Вълчев, в качеството му на адвокат на Константин Мавродийски и адвокат на фирмата на Мавродийски, дружеството „Кристиан 98” ЕООД. В това становище на адвоката е намесено името на фирмата „СК-13 Финанс” АД, която представлявам. В статията се казва буквално следното: „С изключването на Илиев, известен днес като Мачиков, от дружеството „Здравец Инженеринг“ обаче не слага край на сагата. По време на управлението си той е сключвал предварителни договори за покупка на апартаменти с трети страни. След напускането му една от тези страни, в лицето на компанията „СК-13 финанс“ завежда дела срещу „Здравец Инженеринг“ и иначе казано, срещу вече измаменият Константин Мавродийски. Дела, които продължават и до днес.” Това твърдение на адвоката, което е цитирано по-горе, не е вярно. Фирмата „СК-13 ФИНАНС” АД никога не е водила дела срещу „Здравец инженеринг” ООД, в несъст., за своя сметка и в своя полза. Дружеството „Здравец инженеринг” ООД, ЕИК 131255014, е обявено в несъстоятелнст с решение на Софийския градски съд. Фирмата ни е подала молбата по чл. 625 от Търговския закон за откриване на производството по несъстоятелност, която беше уважена от съда. След откриване на несъстоятелността, поради бездействие на вече сменения синдик, от фирмата „СК-13 ФИНАНС” АД като кредитор с приети вземания в несъстоятелността, са подадени по реда в закона искове за попълване на масата на несъстоятелността, но по тях ищец е и синдикът Елин Топалов. Тези искове са от името и за сметка на всички кредитори на несъстоятелността. Всички тези данни са публични и може да бъдат проверени в търговския регистър по партидата на търговеца. На второ място не е вярно, че К. Мавродийски е онеправдан и измамен бизнесмен. Напротив, има сигурни доказателства, че във водени изпълнителни дела от „Кристиан 98” ЕООД, ЕИК 1218468871, което е собственост на Мавродийски, делата са водени срещу собственото му дружество „Здравец инженеринг” ООД в несъст., всичките имоти на фирмата са придобити по незаконен начин от „Кристиан 98” ЕООД, без да е платена цената и без да е имало издаден изпълнителен лист. Прокуратурата е на мнение, че е реализирана схема за източване на несъстоятелното дружество- „Здравец инженеринг” ООД, в което „Кристиан 98” ЕООД е съдружник заедно с Емил Ивов Илиев. Схемата за източване е посредством сключени ипотеки между съдружниците след началната дата на неплатежоспособност и посредством проведени грубо незаконни изпълнителни дела, по едно и също време с воденото дело за несъстоятелност. Бяхме информирани от Софийската градска прокуратура/СГП/ непосредствено преди публикуване на тази статия, в качеството на жалбоподатели по пр.пр. № 8235/2017г. на СГП, че има извършена експертиза по нашите данни от СГП. Съгласно заключението на експертизата имало извършено престъпление по повод на придобиването на имотите от „Кристиан 98” ЕООД във водени изпълнителни дела. Става въпрос за значителни имуществени интереси на стойност няколко милиона евро. Следователно, с публикуването на това изявление на адв. Б. Вълчев, се цели без никакво съмнение да се окаже нерагламентирано и незаконосъобразно влияние в полза на развитието на имуществените дела на Мавродийски, за да не бъде попълнена масата на несъстоятелността на „Здравец инженеринг” ООД, в несъстоятелност. Ако не ни бъде предоставено право на отговор, това ще доведе до злепоставяне не само на дружеството „СК-13 Финанс” АД, а ще доведе до увреждане на всички кредитори на „Здравец инженеринг” ООД, в несъстоятелност, в това число е държавата, с предявени вземания на държавата по делото за несъстоятелност в размер на около половин милион лева и с множество други кредитори. Именно тези кредитори, по списъка публикуван в търговския регистър са били измамени от съдружниците Емил Илиев и „Кристиан 98” ЕООД. На разположение сме, да предоставим данни и доказателсва съобразно горното съдържание. С уважение: адв. Антонина Рибарова", "date": "2019.04.10", "title": "Право на отговор: Фирмата ни е намесена користно"}
{"url": "https://www.24chasa.bg/novini/article/7394150", "text": "Планираните за днес преговори в Брюксел за назначаване на европейски главен прокурор са били отменени зарази блокирането на разговорите Европейски парламент - Съвет на ЕС, които на предишните кръгове не успяха да постигнат съгласие за общ кандидат. Целият процес може да бъде отложен за периода след изборите за Европейски парламент, съобщава румънският информационен сайт Зиаре. Европейският парламент запазва подкрепата си за бившата шефка на румънската антикорупционна прокуратура Лаура Кодруца Кьовеши, заяви днес пред румънската частна телевизия Диджи 24 румънският евродепутат Зигфрид Мурешан, говорител на Европейската народна партия, предаде БТА. Съветът на ЕС подкрепя кандидатурата на френския прокурор Жан-Франсоа Бонер. Първият главен прокурор на Европейската прокуратура, която трябва да заработи през 2020 г., следва да бъде избран по общо съгласие между Европейския парламент и Съвета на ЕС. Мурешан каза, че подновяването на дискусиите ще има смисъл в момента, в който Съветът на ЕС е готов да се откаже от своята позиция. \"Нашата позиция, на Европейския парламент, е по-силна, тя е резултат от публично изслушване, докато Съветът нямаше толкова прозрачна процедура, колкото ЕП\", коментира Мурешан. Възможно е преговорите да бъдат продължени от следващия Европейски парламент, който ще се събере официално на 1 юли, тъй като тази седмица са последните заседания на сегашния състав на парламента, а следващата седмица е последната пленарна сесия, отбелязва Зиаре. Сайтът посочва, че Европейският парламент е упрекнал Съвета на ЕС, че \"се поддава на натиска на румънското правителство\". Правителството на Виорика Дънчила лобира и оказва натиск, който е сред причините за това Съветът на ЕС упорито да не приема кандидатурата на Кьовеши, отбелязва Зиаре. Евродепутатката от Зелените Джудит Сарджентини, която е известна като поддръжничка на Лаура Кьовеши, публикува днес в Туитър послание, в което посочва, че преговорите със Съвета на ЕС нямат смисъл, докато не се вземе предвид ролята на румънското правителство в дискредитирането на длъжността европейски прокурор.", "date": "2019.04.10", "title": "Отмениха преговорите за избор на европейски главен прокурор"}
{"url": "https://www.24chasa.bg/novini/article/7394159", "text": "Президентът на САЩ Доналд Тръмп заяви днес, че нито е виждал, нито е чел доклада от разследването на специалния прокурор Робърт Мълър за руска намеса в американските избори, предаде Ройтерс, цитирана от БТА. Не съм чел доклада \"Мълър\". Не съм виждал доклада \"Мълър\", заяви Тръмп от градината на Белия дом, цитиран от Франс прес. Министърът на правосъдието и главен прокурор Уилям Бар потвърди вчера, че \"ще бъде в състояние\" да направи обществено достояние доклада \"до седмица\" след премахване на съдържането, което може да изложи на риск други разследвания, да разкрие поверителни източници или да навреди на репутацията на \"периферни\" действащи лица. На изслушване в Конгреса Уилям Бар вчера отказа да каже дали е информирал Белия дом или му е показал доклада, посочва Ройтерс. Тръмп обвини в \"опит за преврат\" и \"измяна\" хората, започнали разследването за конспирация на предизборната му кампания с Русия за повлияване на вота в негова полза. Президентът заяви, че иска да се разследва откъде е тръгнало федералното разследване. Пред репортери в Белия дом Тръмп го нарече \"незаконно разследване\", извършено от \"мръсни ченгета\", отбелязва Асошиейтед прес.", "date": "2019.04.10", "title": "Тръмп не бил чел доклада на Мълър от разследването за руска намеса"}
{"url": "https://www.24chasa.bg/novini/article/7394156", "text": "Имотите са минали през много проверки, включително и от НАП. Така Валери Симеонов коментира пред bTV новината, че прокуратурата нареди проверката на негови сделки с имоти. Естествено, ще си потърся правата, но трябва да се докопам до сигнала да видя кой го е подал. Но така са решили, така са направили.  Не знам кой е подал сигнала, заяви той. По-рано днес Върховната касационна прокуратура възложи на КПКОНПИ проверка по сигнал за закупени имоти на занижени цени от \"СКАТ\" ООД, управлявано от Симеонов. Тези сделки досега са проверявани много пъти. Нямам никакви притеснения за нищо, каза той. Не съм беден, богат съм, но си насочвам парите за много по-полезни работи, коментира той. За какво да подавам оставка, не мога да разбера, каза Симеонов. Имам подозрения от къде идва този сигнал и тази клевета, коментира Симеонов. Той заяви, че утре ще направи нови разкрития. Председателят на партията НФСБ и депутат от Обединените патриоти Валери Симеонов заяви пред журналисти в парламента, че не се притеснява от проверка на имотни сделки.  \"Това са фирмени сделки, това са във фирмените баланси имоти. Проверявано е един милион пъти и от НАП, и от служби, защото имаше сигнали, подадени срещу мен. Аз и като физическо лице съм проверяван два пъти. Спокоен съм. Този път ще ударят на камък\", заяви Симеонов. \"Вие говорите с бивш управител на фирма, бивш управител на фирма, ако си е вършел работата, е извършил сделка на данъчна оценка, естествено. Иначе моите съдружници могат да ме уволнят. При фирмените сделки винаги се гони най-изгодната цена\", каза депутатът. Някъде да сте чули, че при Валери Симеонов има разминаване между дела и документи, попита той. На въпрос откъде идва сигналът срещу него, Симеонов каза: \"Сещам се откъде, от една особа, вероятно\". Попитан дали това има връзка с днешните му изказвания в парламента, той посочи: \"Не, с изказването ми вчера или оня ден\". \"Говори се за незаконни строежи, няма такова нещо. Проверявано е. Има осъдени хора за такива твърдения. Говори се за 74 000 лв., които получавам всеки месец от войската, която е настанена в моя хотел. Хотелът е затворен от половин година. Какво повече да приказваме? Говори се, че Христиан Митев ми уредил сделка в Бургас. Пълна лъжа. Аз си купувам там имота, който е около сградата, която е купена от частна фирма, със земята под сградата. Христиан Митев хабер си няма от тези работи. Говори се, че Валентин Касабов е бил председател на Комисията по устройство на територията. Никога не е бил. Лъжи, лъжи, лъжи. Става въпрос за абсолютно законна сделка на огромна цена\", коментира Симеонов. Като разбера кой е подал сигнала и как го е подал, ще го осъдя, коментира още Валери Симеонов.", "date": "2019.04.10", "title": "Симеонов за проверката на имотите му: Всичко е проверявано многократно от НАП"}
{"url": "https://www.24chasa.bg/novini/article/7394166", "text": "Ватикана започна за първи път собствено разследване   предаде Асошиейтед прес. Адвокатката на семейство Орланди - Лаура Сгро, потвърди днес пред АП, че Държавният секретариат е разрешил да започне разследване на гроб в Тевтонското гробище в чертите на Ватикана след анонимен сигнал, че трябва да се търси там, накъдето сочи статуя на ангел в гробището, предава БТА. Ватикана бе съобщил на 27 март, че разглежда молба от семейство Орланди за отваряне на гроб близо до статуя на ангел.", "date": "2019.04.10", "title": "Ватикана започва свое разследване за изчезването на Емануела Орланди преди над 35 г."}
{"url": "https://www.24chasa.bg/novini/article/7394195", "text": "Международен екип учени за пръв път успя да получи изображение на черна дупка, която се очертава от огромен сияещ оранжев пръстен, пише в. \"Дейли мейл\". Отдавна е известно, че тези космически чудовища поглъщат всичко заради титаничната си гравитация. Дори и светлината, поради което са невидими и оттук идва злокобното им име. Но свръхнагретият материал, който кръжи около черните дупки, може да очертае тяхната \"паст\", какъвто е и случаят с подученото изображение, информира БТА. \"Ние можахме да видим невидимото\", възкликна ръководителят на проекта Event Horizon Telescope Шепърд Долман, като представи на света оранжевия кръг. Той е оформен около супермасивната черна дупка в центъра на галактиката Месие 87, която се намира в съзвездието Дева. Тя отстои на 55 милиона светлинни години от Земята и масата й е 6,5 милиарда пъти по-голяма от масата на Слънцето. Изданието отчита, че сме свидетели на едно от най-значимите научни открития на столетието. \"Получените изображения може да ни се сторят не толкова важни на пръв поглед, но те ще обогатят разбирането ни за черните дупки. Снимките са плод на \"херкулесов труд\", който обедини международните усилия на много учени и обсерватории. Сега имаме много детайлно изображение на черна дупка\", заяви директорката на Националната научна фондация на САЩ Франс Кордова", "date": "2019.04.10", "title": "\"Дейли мейл\": Черната дупка се крие зад огромен оранжев огнен пръстен!"}
