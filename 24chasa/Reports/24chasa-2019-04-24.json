{"url": "https://www.24chasa.bg/novini/article/7419996", "text": "Украйна поиска извънредно заседание на Съвета за сигурност на ООН заради решението на Русия да опрости издаването на руски паспорти за жителите на Донбас. Възможно е то да се състои на 25 април, предаде ТАСС, позовавайки се на източник от световната организация. В писмото до председателя на съвета Украйна заявява, че руското решение застрашава суверенитета й, предава БТА. По-рано днес руският президент Владимир Путин подписа указ, който опростява процедурата по даване на руско гражданство на жители на Донецка и Луганска област на Украйна. Те вече ще могат да получат руски паспорт до три месеца след подаване на молба. Малко след оповестяването на решението на Русия, украинският постоянен представител в ООН Володимир Елченко съобщи в Туитър, че Украйна се е обърнала към световната организация.", "date": "2019.04.24", "title": "Украйна поиска извънредно заседание на Съвета за сигурност на ООН заради указа на Путин"}
{"url": "https://www.24chasa.bg/novini/article/7419939", "text": "Решението за предоставяне на жителите на Донбас на гражданство на Руската федерация по опростен ред има чисто хуманитарен характер, защото ситуацията, в която те се оказаха, не бива да бъде търпяна, заяви руският президент Владимир Путин пред руски депутати, предаде ТАСС. \"Нямаме никакво желание да създаваме проблеми на новата украинска власт, но да се търпи ситуация, при която хора, живеещи на територията на тези Донецка и Луганска република, лишени напълно от всякакви граждански права, това вече преминава границата от гледна точка на правата на човека. Те не могат да се придвижват нормално, не могат да удовлетворяват най-елементарните си потребности и да се ползват от елементарните си права. Това е въпрос от чисто хуманитарен характер\", каза руският лидер, цитиран от БТА. Украинският президент Петро Порошенко обвини Москва в подготовка за създаване на руски анклав на територията на Украйна. \"Фактически става дума за подготовка на Кремъл за следваща стъпка на агресията срещу нашата държава - анексия на украински Донбас или създаване на руски анклав в Украйна\", написа Порошенко във Фейсбук.", "date": "2019.04.24", "title": "Путин: Указът за жителите на Донбас има чисто хуманитарен характер"}
{"url": "https://www.24chasa.bg/novini/article/7419942", "text": "Учени в Германия създадоха прозрачни човешки органи, като използваха нова технология, която открива пътища за триизмерно принтиране на части от човешкото тяло, като например бъбреци за трансплантация, предаде Ройтерс, цитирана от БТА.  Екип под ръководството на Али Ертюрк от университета \"Лудвиг Максимилиан\" в Мюнхен разработил технология, която използва разтворител, за да създаде органи, като прозрачни бъбреци или мозъци. След това органът е подложен на лазерна сканираща микроскопия, за да може учените да уловят цялата структура, включително кръвоносните съдове и всяка клетка на съответното й място. По този начин учените напечатват \"скелето\" на органа. След това запълват триизмерния принтер със стволови клетки, които функционират като мастило и са инжектирани на правилното място, създавайки функционален орган. Докато триизмерно принтиране вече е използвано за производство на резервни части в индустрията, Ертюрк увери, че получените резултати са крачка напред към триизмерно принтиране в медицината. \"Досега на триизмерно принтираните органи липсваше детайлна клетъчна структура, защото са базирани върху изображения на компютърната томография - каза той. - Сега можем да видим къде се намира всяка клетка в прозрачните човешки органи и да направим точно копие, използвайки технология за триизмерно биопринтиране, за да създадем реален функциониращ орган. Смятам, че сега сме много по-близо до създаване на реален човешки орган.\"", "date": "2019.04.24", "title": "Германски учени създадоха прозрачни \nчовешки органи"}
{"url": "https://www.24chasa.bg/novini/article/7419802", "text": "Голям облак пясък от Сахара засипва България, Хърватия, Румъния. В понеделник вече падна кален дъжд в София и изцапа автомобилите. Дъжд, примесен с пясъчни частици, валя преди ден в Западна и Централна България. От метеорологичната станция на Рожен обясниха, че вероятно става дума за оцветен валеж с пясъчни частици от Сахара, който се наблюдава обичайно през пролетта в региона. В четвъртък и петък у нас небето ще е потъмнено от сахарския пясък. В събота обаче въздушната маса ще се смени с влажен океански въздух. Въздухът ще е мръсен през цялата седмица, предупреждават хърватските метеоролози. “Автомобилите са мръсни. Това се случва по-често на Адриатическото крайбрежие, в Далмация, и по-рядко във вътрешността на страната”, потвърди метеорологът Дарио Бързоя. Въздушна маса с прахови частици от Сахара ще достигне Румъния през идните дни. В периода 23-28 април движението на въздуха преобладаващо от южна посока ще благоприятства придвижването на въздушна маса с прахови частици от Сахара в посока от Северна Африка към Южна, Източна и Централна Европа, заяви дежурният метеоролог в Националната метеорологична служба в Румъни. Той допълни, че концентрацията на прахови частици там се очаква да бъде ниска, тъй като валежите ще доведат до утаяване на праха. Облакът с прах от Сахара не представлява опасност за здравето, посочва “Зиаре”. Единственото неудобство е, че хората може да намерят автомобилите си замърсени с червеникав прах. ", "date": "2019.04.24", "title": "Дъжд изцапа с пясък от Сахара коли у нас, в Хърватия и Румъния (Обзор)"}
{"url": "https://www.24chasa.bg/novini/article/7419971", "text": "Новоизбраният президент на Украйна Володимир Зеленски призова Запада за по-строги санкции срещу Русия, която  , предаде Франс прес. \"Украйна разчита на подкрепата на международната общност и на усилването на дипломатическия натиск и санкциите срещу Русия\", се казва в изявление на екипа на актьора Зеленски, който в неделя спечели втория тур на президентските избори с над 73 процента от гласовете. По-рано днес руският президент Владимир Путин подписа указ, който опростява процедурата по даване на руско гражданство на жители на Донецка и Луганска област на Украйна. Те вече ще могат да получат руски паспорт до три месеца след подаване на молба. Това решение на Москва \"е ново потвърждение на истинската роля на Русия като държава агресор, която води война срещу Украйна\", се казва още в изявлението. \"Този указ за жалост не ни приближава към решаване на основната задача - прекратяването на огъня (в Източна Украйна). Въпреки това Украйна ще прави всичко зависещо от нея да защити, да окаже необходимата помощ и да осигури правата на своите граждани, които се намират в окупирани територии\", се казва в изявлението на екипа на Зеленски, цитирано от ТАСС.", "date": "2019.04.24", "title": "Зеленски за указа: Потвърждава, че Русия е държава агресор, която води война срещу Украйна"}
{"url": "https://www.24chasa.bg/novini/article/7419975", "text": "Окръжният съд в Монтана наложи наказание 6 години килия за 38-годишния Стоян М. , опитал да превози с лодка по Дунав мигранти иракчани. Случаят е от септември 2016 г. край ломското село Добридол. Мъжът обърнал лодката и шестима от групата чужденци се удавили. Четири от жертвите са деца. Пред магистратите той се призна за виновен и поиска съкратено съдебно следствие. Така присъдата му бе намалена от 9 на 6 години за причинена смърт по непредпазливост. Никой от близките на удавените не е поискал обезщетение. Десетте бежанци от Ирак са докарани в България от Турция и настанени в къща в село Буковец. После наели Стоян М. и негов ортак да ги закарат с лодка до румънския бряг. Четири деца и двама възрастни са потънали в Дунава, а тялото на 2 годишно момиче още не е открито. Останалите били откарани в Румънско от друг каналджия, който се издирва. Стоян М. нямал документ за управление на речни съдове, стана ясно на съдебния процес. Подсъдимият С.Т.М. от гр. В. е признат за виновен в това, че на 08.09.2016 г. вечерта, в района на речен км. 760 на река Дунав при остров „Добрина“ без да има необходимата правоспособност, при управление на плавателен съд, представляващ нерегистрирана самоделна лодка с двигател от 5 к.с. и дефиниран като „малък речен кораб е причинил смъртта им. Присъдата не е влязла в сила и може да се обжалва пред Апелативния съд в София.", "date": "2019.04.24", "title": "Дадоха 6 години затвор на мъж за смъртта на иракчани"}
{"url": "https://www.24chasa.bg/novini/article/7419981", "text": "Шотландия проведе референдум за независимост през 2014 г., на който мнозинството от гласоподавателите отхвърлиха идеята тя да се раздели от останалата част от Обединеното кралство и този резултат трябва да бъде уважаван. Това заяви говорител на британския премиер Тереза Мей, предаде Ройтерс. , припомня БТА. Шотландия е част от Обединеното кралство от повече от 300 години. На референдума през 2014 г. гражданите й отхвърлиха предложение за независимост с разлика от 10 процентни пункта.", "date": "2019.04.24", "title": "Говорител на Мей: Резултатът от референдума през 2014 г. за независимостта на Шотландия трябва да се зачита"}
{"url": "https://www.24chasa.bg/novini/article/7419788", "text": "След почти 2 г. на поста (от 23 август 2017 г.) Константин Каменаров вече не е генерален директор на БНТ и мястото му бе поверено на Емил Кошлуков за следващите 3 месеца. Това гласува Съветът за електронни медии вчера, след като в 9,30 ч в деловодството му е била внесена оставката на Каменаров. Заедно с нея е била депозирана и оставката на Валери Запрянов, член на Управителния съвет на БНТ. “Това е мой морален дълг. Поканен съм от генералния директор и смятам, че трябва да си тръгна с него. За втори път напускам БНТ по същата причина. През 1996 г. си тръгнах заради Иван Гранитски. Коко   имаше страхотна концепция и се радвам, че успях да работя за нея”, каза Запрянов пред “24 часа”. Два часа преди оставките и Гергана Паси обяви във фейсбук, че, солидарна с Константин Каменаров, напуска Обществения съвет на телевизията и публикува писмото, което е пратила до БНТ.  СЕМ гласува единодушно оставката на Каменаров, която той подава два дни след решението на Софийския градски съд, че потвърждава присъдата му за шофиране в нетрезво състояние. И петимата членове - София Владимирова, Бетина Жотева, Ивелина Димитрова, Иво Атанасов и Розита Еленова, бяха на мнение, че е взел добро решение сам да си тръгне. В противен случай те трябваше да прекратят мандата му, тъй като осъдителната присъда го прави несъвместим с поста. В срок от 3 месеца СЕМ трябва да обяви конкурс за генерален директор на БНТ. Пак по закон съветът бе длъжен веднага да избере временен генерален директор на медията, тъй като след приетата оставка тя остава без ръководство. Ивелина Димитрова предложи и двете решения - за оставката и избора, да бъдат отложени с няколко дни, за да се потърсят още потенциални кандидати за поста. Повод за това се оказа фактът, че почти всички кандидати, с които от СЕМ са разговаряли, са отказали. “Всички се обединихме около това, че заместникът трябва да е човек от телевизията, тъй като предстоят напрегнати дни за медията - след два дни започва предизборната кампания за европейските избори, малко след това е посещението на папата”, обясни Димитрова. Още в понеделник вечерта, след като научават за потвърдената присъда, в СЕМ се събират на оперативно заседание, след което започват да разговарят с доста голям списък от хора, за да търсят заместник на Каменаров. “Тези личности и сега са на важни позиции в телевизията и не беше ясно какво ще се случи, ако те бъдат оголени”, каза Димитрова. Някои са отказали по лични причини, други - защото наистина предстои много работа и е важно да са там, където са в момента. Сред обсъжданите имена в медийните среди бяха Уляна Пръмова, Валери Запрянов, Василена Матакева, Симеон Касабов. На заседанието обаче имена не бяха споменати, тъй като никой от тях не е дал разрешение за това. “Само Емил Кошлуков изрази съгласие пред съвета да поеме поста на временно изпълняващ длъжността”, каза Розита Еленова. С три гласа в негова подкрепа Кошлуков беше избран да управлява временно БНТ. Иво Атанасов гласува “против”, Ивелина Димитрова - “въздържал се”. При наличието на мнозинство и реален избор предложението за отлагане на процедурата отпадна. Емил Кошлуков встъпва в длъжност веднага. “Няма да има промени, няма и закога, работата продължава”, каза той пред “24 часа”. СЕМ прие и оставката на Валери Запрянов. Изненадващо най-много време съветът отдели да обсъжда новия си председател, който се избира всяка година измежду 5-имата членове. В крайна сметка всички единодушно гласуваха София Владимирова да остане на поста за трети пореден мандат. В 7 ч сутринта в сряда, 24 април, Гергана Паси публикува във фейсбук писмото си, с което обявява, че напуска Обществения съвет на БНТ, солидарна с Константин Каменаров. Ето текста:", "date": "2019.04.24", "title": "Емил Кошлуков, новият шеф на БНТ: Няма закога да се правят промени (Обзор)"}
{"url": "https://www.24chasa.bg/novini/article/7419791", "text": "\"Ние поставихме висока оценка на нашите досегашни евродепутати и затова всички те са на избираеми места\", така депутатът от ГЕРБ Тома Биков коментира листата на партията в студиото на \"Още от деня\". В студиото на   той коментира започващата кампания за европейските избори и скандала с апартаментите. \"Ние сме с ясното съзнание, че подлежим на най-висок контрол и от публичната среда, и от антикорупционните закони, които бяха приети. Ние сме в управлението и сме най-голямата партия и този смисъл сме най-уязвими\", така Биков коментира скандала с апартаментите и оставките във властта. Той обяви, че от ГЕРБ очакват от органите на реда и да направят пълни разследвания на всеки, за когото тегнат съмнения. \"Моето лично мнение е, че политиците имат по-малко права от другите граждани в едно демократично общество\", каза Биков и допълни, че политиката придобива своя \"нормален образ\", че е едно тежко занимание, което върви с редица ограничения. Той обяви, че битката за корупцията е непрестанна във всички държави и вярва, че от ГЕРБ могат \"да спечелят битката за доверието\". Според Биков цялата кампания на БСП е изградена върху дискредитирането на институции и даде като пример това, че водачът на листата на БСП Елена Йончева критикува прокуратурата. \"Аз съм много доволен от това, че прокуратурата ще провери тези къщи (строени с европейски фондове - б.р.). Става неясно защо Европа е давала тези пари. Тя ги дава, за да може в тези селски райони, които са изостанали, да се завърти някакъв бизнес\", коментира Биков и попита дали къщите на свекъра на Елена Йончева са посещавани от туристи.", "date": "2019.04.24", "title": "Тома Биков: В едно демократично общество политиците имат по-малко права от гражданите"}
{"url": "https://www.24chasa.bg/novini/article/7419807", "text": "Големият орган в \"Нотр Дам\" е останал невредим при пожара, който опустоши катедралата миналата седмица, съобщи Асошиейтед прес, цитирана от БТА.  Специалистът Паскал Коарен, който реставрирал органа през 2017 г., сега внимателно го изследвал. Коарен заключил, че органът не е получил никаква повреда при пожара, който разруши по-голямата част от покрива на катедралата. \"След двучасовото си изследване не забелязах никаква повреда, която да е била причинена от пожара\", отбеляза той. По думите му, термометърът във вътрешността на органа не надвишил 17 градуса Целзий в деня на пожара, а това гарантира, че не са повредени нито електронните компоненти, нито тръбите на музикалния инструмент.", "date": "2019.04.24", "title": "Oрганът в \"Нотр Дам\" е останал невредим при пожара, увери специалист"}
{"url": "https://www.24chasa.bg/novini/article/7419823", "text": "Западноафриканската държава Гана откри най-голямата служба за медицински доставки с дронове, която ще осигурява ваксини и животоспасяващи лекарства на 12 милиона души, съобщиха Ройтерс и ДПА. \"Никой в Гана няма да умира, защото няма достъп до лекарство, което му е необходимо спешно\" - каза президентът Нана Акуфо-Адо, откривайки мрежата в гр. Оменако, където е един от четирите разпределителни центъра. Дроновете ще доставят 148 кръвни продукти, животоспасяващи лекарства и ваксини. Тя ще се поддържа от базираната в Калифорния компания \"Зиплайн\". Всеки от центровете ще разполага с до 30 дрона, предава БТА. Засега дроновете могат да правят до 600 доставки при поискване на ден, но те могат да се увеличат до 2000. Максималният товар на дрон е до 1,8 кг, скоростта на летене - 110 км/ч. Проектът е с подкрепата на Световния алианс за ваксини и имунизации и фондацията \"Бил и Мелинда Гейтс\", включително и на няколко компании като Ю Пи Ес и \"Пфайзър\". Когато пациент в отдалечена клиника трябва да получи спешно лекарство или ваксина, медицински работник ще прави поръчка с текстово съобщение. То ще бъде поставено на дрона до минути и за около половин час животоспасяващата доставка ще стига до пациента. Тя ще бъде спускана с парашут до клиниката. По подобен, но по-малък проект, вече са направени повече от 13 000 доставки в Руанда от 2016 г. ", "date": "2019.04.24", "title": "Дронове ще доставят ваксини, кръвни продукти и лекарства в Гана"}
{"url": "https://www.24chasa.bg/novini/article/7419832", "text": "Над 280 000 българи тръгват на път за Великден. Допълнителни патрули на КАТ по магистралите ще следят за спазване на правилата, предаде NOVA.  Традиционно най-натоварени ще са пътищата към Сърбия и Гърция, както и магистралите „Тракия” и „Хемус”. Именно там обаче има ремонти. На места се очаква да се образуват тапи. Предвидени са алтернативни маршрути през Подбалканския път и Искърското дефиле. През следващите 4 дни всички екипи ще са на крак. За да няма сериозни задръствания, регионалното министерство въвежда забрана за движение на тежкотоварни камиони в най-натоварените дни от 16 до 20 часа. Повишава се и бдителността около гари, летища и пристанища. Може да се наложи дори и да ви спрат за проверка на документи или багаж.", "date": "2019.04.24", "title": "Над 280 000 българи тръгват на път за Великден"}
{"url": "https://www.24chasa.bg/novini/article/7419835", "text": "От 15 април 2019 г. Българската агенция по безопасност на храните (БАБХ) извършва извънредни тематични проверки във връзка с предстоящите официални празници в обекти за производство и търговия с храни (складове, търговски вериги, магазини и др.), предлагащи агнешко месо и други традиционни храни, характерни за великденските и гергьовденски празници. Това съобщиха от пресцентъра на агенцията. По време на инспекциите контролните органи проверяват придружаващите документи за произход и безопасност на храните и здравната маркировка, поставена върху трупното месо. При извършване на проверки на място, в обектите за търговия с храни на агнешко трупно месо от Северна Македония, дистрибутирано директно до получатели в България с нечетлива маркировка, БАБХ, съгласно българското и европейското законодателство, предприема мерки, свързани с възбраняване на агнешкото месо с нечетлива здравна маркировка. В България има Гранични инспекционни пунктове (ГИП), одобрени за внос на опаковани храни. Пратките агнешко трупно месо постъпват в ЕС през граничен пункт в Гърция, тъй като няма одобрен български ГИП. Те се придружават с ветеринарен здравен сертификат издаден от компетентните органи в Северна Македония. При постъпване на пратките агнешко месо на ГИП, официалните компетентни органи в Гърция извършват физическа и документална проверка за съответствие, след което генерират в единната електронна европейска системата „TRACES“ единен ветеринарен документ за въвеждане (CVED), съдържащ информация от ветеринарния здравен сертификат. Предлаганото в търговската мрежа на територията на България трупно агнешко месо от Северна Македония е маркирано с печати, които съдържат информация за регистрационния номер на обекта (кланицата), одобрена да извършва търговия с Европейския съюз (ЕС). Предварително опакованото агнешко месо се разпространява в търговската мрежа етикетирано, съгласно изискванията на пряко приложимото европейско законодателство по отношение на етикетирането и представянето на храни. Част от задължителните реквизити при етикетирането на месото е обявяването на произхода му.", "date": "2019.04.24", "title": "От 15 април БАБХ проверява агнешкото в складове, търговски вериги и магазини"}
{"url": "https://www.24chasa.bg/novini/article/7419908", "text": "Кипърската полиция съобщи днес, че 35-годишен мъж, заподозрян за убийството на двете жени, чиито тела бяха намерени в изоставена минна шахта, е разследван и за трето убийство, съобщава в. \"Сайпръс мейл\". Полицията заяви, че военнослужещият Никос Метаксас е разследван за предумишлено убийство и отвличане с цел извършване на убийство по трети случай. Според съобщение на полицията разследването на новия случай е започнало след анализ на данните от телефона на заподозрения, предаде БТА. Те са били обявени за изчезнали миналата година. Властите продължават да издирват шестгодишно момиченце, дъщеря на една от жените, което също се предполага, че е мъртво. По-рано днес началникът на пожарната служба Маркос Транголас съобщи, че е завършило претърсването на 95-процента от минната шахта, но екипите са стигнали до препятствие, което им е попречило да продължат. Те ще се опитат да го преодолеят утре сутринта, използвайки по-малка камера. Изданието посочва, че едната жертва, чието тяло бе открито на 14 април, е идентифициарана като 38-годишната филипинка Мери Роуз Тибурсио, майка на изчезналото момиченце. Другата жена, за която първоначално бе съобщено, че е 28-годишна филипинка, все още не е идентифицирана, но е установено, че е азиатка. Нейното тяло бе открито на 20 април. И двете жертви са били голи и завързани, посочва изданието.", "date": "2019.04.24", "title": "Военният, заподозрян за убийството на двете жени в Кипър, е разследван за трето убийство (Снимки)"}
{"url": "https://www.24chasa.bg/novini/article/7419860", "text": "71-годишен мъж издъхна на прага на V градска болница в София вчера - малко след като го изписали. За случая съобщи Пламен Стойков във фейсбук. “В момента, в който болният излезе пред болницата, рухна на земята и почна да стене. 30 минути съм се молил някой да излезе да го види, защото видимо не е добре. След това се обадих на 112”, разказва Стойков. По негови думи екипът пристигнал след 30 минути и констатирал, че има вода в белия дроб. А след две минути мъжът починал. “Една жена излезе от болницата, докато още човекът беше жив, и каза, че се преструвал и нищо му нямало”, каза още Стойков. “Сигналът е получен в 11,54 ч. По това време обаче свободен екип в центъра не е имало. Линейка с реанимационна апаратура се е освободила в 12,11 ч и веднага се насочва към V градска болница. Колата пристигнала на адреса в 12,24 ч и, за съжаление, заварва мъжът починал. Но въпреки това правят интубация и всичко възможно”, казаха от Спешна помощ. Директорът на V градска болница е разпоредил проверка. От “Медицински надзор” също ще направят проверка на случая.", "date": "2019.04.24", "title": "Мъж почина на прага на V градска болница в София минути, след като бе изписан"}
{"url": "https://www.24chasa.bg/novini/article/7419883", "text": "Стотици хора бяха евакуирани в Норвегия заради горски пожари. Стихията все още не е овладяна. Съседна Швеция също се бори с пожари. Експерти предупреждават за драматична заплаха от разпространяване на огнищата и в други части на Стария континент заради необичайна суша, предаде  Пожарите лумнали от горите на Сокндал в Югоизточна Норвегия. Огънят бързо се разразил и принудил обитателите на 150 къщи да се евакуират. Властите съобщиха, че стихията вече е изпепелила над 7 квадратни километра. В Швеция около 50 души бяха евакуирани заради настъплението на огнената стихия. Полша осъмна с пейзажи, наподобяващи Сахара. Оказа се, че бурята не е пустинна, а е от голямото запрашаване, предизвикано от сухото време. През празничните за католиците дни пожари лумнаха и в Германия. Там метеоролозите вече предупредиха, че през следващите месеци страната е заплашена от суша. През последните години горските пожари зачестиха в Северна Европа. Но лумването на пожари през април е изключително притеснително, предупреждават климатолозите. Причина за огненото бедствие е изключително сухата зима в тази част на Европа. Прогнозата е и лятото да е такова. За разлика от Южната част на континента, където се очакват бури и наводнения.", "date": "2019.04.24", "title": "Високи температури и пожари в Северна Европа"}
{"url": "https://www.24chasa.bg/novini/article/7419507", "text": "12 картини на известната българска художничка Дора Бонева, съпруга на поета Любомир Левчев, са били откраднати през последната седмица, съобщиха за  от семейството. Кражбата е станала от хранилището им в мазето на кооперацията. Творбите са изрязани от рамките, навити на руло и изнесени. Рисувани са в периода от 56-а до 80-те години на миналия век и са изключително ценни. Дора Бонева е ученичка на Дечко Узунов и е представител на експресивния реализъм. Изчезнали са картини и на дъщерята на Бонева – Марта", "date": "2019.04.24", "title": "Откраднаха 12 картини на съпругата на поета Любомир Левчев"}
{"url": "https://www.24chasa.bg/novini/article/7419580", "text": "Автобус на градския транспорт блъсна 81-годишен мъж на пешеходна пътека в Пловдив. Той е в тежко състояние и е настанен в болница. Сигнал е подаден на тел. 112 в 11.45 ч. Движението в района на кръстовището на ул. „Съединение”, където стана инцидента, бе затруднено. В София пък автобус се удари с кола в местността \"Камбаните\". От катастрофата бяха засегнати и няколко паркирани автомобила. Пострадали при инцидента няма.", "date": "2019.04.24", "title": "Автобус блъсна възрастен мъж на пешеходна\nпътека в Пловдив"}
{"url": "https://www.24chasa.bg/novini/article/7419600", "text": "Реализирани са над 2 млн. продажби на електронни винетки. Това заяви министърът на регионалното развитие Петя Аврамова по време на изслушването си в Регионална комисия за напредъка по въвеждането на електронната система за таксуване, съобщи  . „Към 20 април чрез електронната система за пътно таксуване на база време са реализирани 2 755 821 броя продажби на обща стойност 182 997 922 лв. 82 % от приходите са от таксуване на пътни превозни средства до 3, 5 тона, леки и лекотоварни автомобили. 3% са от автомобили с тегло между 3, 5 и 12 тона. 15 % са в резултат на закупени електронни винетки за автомобили над 12 тона“, отчете регионалният министър. Тя подчерта, че важен елемент от процеса на обслужване на клиентите е осигуряване на правото на потребителя на пътя да прехвърли електронната си винетка при смяна на регистрационния номер на автомобила. „От началото на март тази услуга се поддържа с възможност за подаване на документи изцяло по електронен път. В рамките на една работна седмица постъпват средно 910 заявки за пререгистрация, за които екипът на национално тол управление извършва действия по установяване на допустимост, процедиране на заявлението в електронната система, а именно прехвърляне на правото за ползване на пътната мрежа към новия регистрационен номер“, обясни Аврамова и добави, че са предоставени 199 896 броя винетки на социално слаби лица. „Полагаме усилия срокът по пускането на ТОЛ системата в действие на 16 август да бъде спазен”, заяви Аврамова. Тя уточни още, че 10 800 км. от Републиканската пътна мрежа попадат в обхвата на ТОЛ системата и предстои да се определи за каква част от тях ще има нулева такса, тъй като са в лошо състояние. На въпрос дали е помислено въвеждането на различни цени при използването на платената пътна мрежа, която да зависи от часовете и дните, проф. Олег Асенов, който изпълнява длъжността на директор в Националното ТОЛ управление, каза, че това не е възможно към този момент, защото в заданието не е било заложено такава функционалност. Министър Аврамова обясни още, че към 20 април системата за електронни винетки функционира устойчиво и добави, че основен приоритет в дейността на националното тол управление е било въвеждането в експлоатация на етап 1, което засяга таксуването на база време или така наречената електронна винетка. Регионалният министър подчерта, че от 1 март е въведена система, която разкрива и предотвратява дублиране на плащанията. „Установени са 10 случая, при които плащането е направено по банков път“, уточни тя.", "date": "2019.04.24", "title": "Продали над 2 милиона електронни винетки"}
{"url": "https://www.24chasa.bg/novini/article/7419582", "text": "Сърбия желае пълно сътрудничество с Китай, заяви сръбският президент Александър Вучич, който пристигна днес на посещение в Пекин, предаде Танюг. \"В Европа, когато споменете Китай, всички започват да се оправдават. Аз никъде не се оправдавам. За разлика от онези, които ежедневно ни говорят, че не ни е мястото в Европа или че не ни искат, китайците ни казват: Ние искаме с вас. И ние искаме с тях\", каза Вучич пред журналисти, добавяйки, че Китай не застрашава суверенитета и целостта на Сърбия, предаде БТА. Сръбският президент заяви, че на Сърбия, като на малка страна, е оказана голяма чест и уважение в Китай и всеобхватното стратегическо сътрудничество на двете страни в много области е потвърждение за тяхното приятелство. Той отбеляза още, че Китай инвестира в Сърбия повече, отколкото в останалите страни от Югоизточна Европа, а Сърбия първа в региона е подкрепила инициативата \"Един пояс - един път\". Президентът на Сърбия Александър Вучич пристигна в Пекин начело на голяма правителствена делегация. Той ще има срещи с президентите на Китай и Русия, с които, освен по двустранни въпроси, ще разговаря и за Косово. Вучич ще участва и във Форума \"Един пояс - един път\".", "date": "2019.04.24", "title": "Вучич: За разлика от онези, които не ни искат в Европа, китайците ни казват: Ние искаме с вас"}
{"url": "https://www.24chasa.bg/novini/article/7419652", "text": "Влак, транспортиращ опасни вещества, е дерайлирал в провинция Квебек в Източна Канада, съобщават канадските железници, цитирани от Си Би Ес и БГНЕС. Според информацията, около десет вагона с опасен товар са дерайлирали, но токсични вещества не са попаднали в околната среда. По-късно телевизионният канал съобщи, че дерайлиралият влак не представлява опасност, като специални екипи извършват проверка на място.", "date": "2019.04.24", "title": "Товарен влак с опасен токсичен товар дерайлира в Канада"}
{"url": "https://www.24chasa.bg/novini/article/7419664", "text": "Президентът Тръмп заяви, че \"ще сезира Върховния съд\" на САЩ, ако демократите направят опит да започнат процедура за импийчмънт срещу него, предаде Асошиейтед прес. \"НЕ СЪМ НАПРАВИЛ НИЩО НЕРЕДНО\", написа Тръмп в Туитър. Той заяви, че липсват не само \"Тежки Престъпления и Закононарушения\", едно от основанията за импийчмънт съгласно Конституцията на САЩ, а и \"няма никакви мои Престъпления\". Тръмп заяви, че демократите са извършили престъпления и че \"гледат към Конгреса като към последна надежда!\", защото \"Ние изчакахме доклада на Мълър и ПОБЕДИХМЕ.\" В публикувания миналата седмица доклад на специалния прокурор Робърт Мълър за руска намеса в изборите в САЩ от 2016 г. се казва, че Тръмп се е опитал да поеме контрола над това разследване, отбелязва БТА. Тази седмица председателят на комисията по юридически въпроси на Камарата на представителите Джеролд Надлър заяви, че в доклада на Мълър има \"съществени доказателства, че президентът Тръмп е възпрепятствал правосъдието и е извършил и други нарушения\". През 1993 г. Върховният съд постанови, че авторите на Конституцията не са предвидили съдилищата да имат правомощия да се произнасят по процедури за импийчмънт и че процедурите за импийчмънт и отстраняване от длъжност са задължение единствено на Конгреса, отбелязва АП. ", "date": "2019.04.24", "title": "Тръмп заплаши демократите с Върховния съд, ако опитат да започнат процедура за импийчмънт"}
{"url": "https://www.24chasa.bg/novini/article/7419663", "text": "Облечен в болничната си униформа, Грант Амато прекарал часове наред в шерифското управление, след като властите откриват трите трупа в дома му. Простреляни са майка му, баща му и брат му, съобщи  . От записите, които прокуратурата предостави на сайта става ясно, че Амато отрича многократно, че има нещо общо с тройното убийство. Според прокуратурата обаче именно той е застрелял хладнокръвно семейството си, защото е откраднал от тях 200 хиляди долара, които е изпратил на българка, с която се запознал през юни миналата година в сайт за порно камери. Българката се казва Силвия и е работила в сайта myfreecams.com. Двамата с Амато продължили онлайн връзката си и в twitter. Семейството на американеца обаче било против. Това според прокуратурата бил и мотивът на Амато да избие близките си. Прокуратурата открива телата на бащата на Грант – Чад Амато, на 59 години, майката Маргарет Амато, на 61 години, и на брата Коуди, на 31 години, които били в дома си в Чулуота, Флорида, в петък, 25 януари. Градчето се намира близо до Орландо. На следващия ден шерифите водят на разпит Грант. Той е заподозрян, но не е арестуван тогава. Кадрите от разпита показват 29-годишния Амато спокоен и без емоции. Той нито веднъж не повишава гласа си, но категорично отрича да има нещо общо с престъплението. От показанията става ясно, че Амато имал скандал с баща си, който разбрал, че той продължава тайно връзката с българката в интернет. Разправията продължила три часа, докато Грант си събирал багажа да се изнася. Той твърди, че майка му и брат му са опитали да успокоят ситуацията, но безуспешно. Но Грант продължава да отрича, че е убил семейството си. На третия час от интервюто разследващите показват на Амато снимки от местопрестъплението с труповете на баща му, майка му и брат му. Във видеото виждаме Амато да клати главата си, да покрива лицето си с ръце и изглежда, че се бори със сълзите си. “Баща ти те е нападнал и ти си се опитал да се защитиш?”, пита единият детектив. “Не, не съм извършил нищо от това”, отговаря Амато. В следващия час детективите се опитват да накарат мъжа да признае, но безуспешно. Те му казват, че може да го разберат, ако Амато се е защитавал от баща си, който го е тормозил, но не разбират защо е убил майка си и брат си, който винаги му е помагал и го е защитавал. “Нямам отговор за нищо друго”, отговаря Амато Детективите отбелязват, че той не изглежда да съжалява за случилото си. “Не знаеш дали се чувстваш зле за това, което си причинил на твоето семейство?”, пита единият детектив. “Аз съм обвиняван за всичко през последната половин година. Аз се опитвах да продължа напред в позитивна посока и всеки ден ми се напомняше за всички проблеми, които съм причинил отново и отново, но няма нищо, което да направя, за да променя това”, отговаря Амато. От прокуратурата показаха и писмо, което той е написал до шестима приятели, които познавал от онлайн група за порно, в което се извинява за лъжите, които им казал. “Моето семейство научи за нея (Силвия, бел. ред.), за уебсайта и за всички пари, които съм похарчил”, пише Амато в писмото. Той признава още, че не карал BMW, а Honda Accord, живеел с родителите и брат си, а не сам, и не бил професионален покерджия, а бивш медицински служител, който бил уволнен след обвинения, че откраднал приспивателното пропофол. Амато пише това писмо някъде след 9 януари, когато излиза от клиниката за секс и онлайн зависимости, в която го праща семейството му. Той признава, че е останал там, докато е могъл, за “да убедя семейството ми, че съм добре и може да ме пуснат”. В писмото Амато признава, че може да общува със Силвия само през лични съобщения в twitter, но не и в сайта. Мъжът бил напълно опустошен от спирането на контакта с българката. “Не мога да функционирам нормално без нея, пише той. – “Никога няма да я преживея” “Мразя се за всичко, което сторих, и ненавиждам мисълта, че никога няма да съм с нея отново”, пише още Амато. “След всичко, което дадох и опитах, за да бъда с нея… Просто не мога да проумея как ще бъда без нея.” В първия разпит пред полицаите Амато признава, че българката вземала по 90 жетона за минута и че той харчил по $600 за 5,000 жетона, с които прекарвал по 4 часа на вечер да я гледа онлайн. Той вземал парите от баща си и брат си, на които казвал, че били, за да промотира свой онлайн бизнес. Разследващите изчислили, че Амато е прекарал общо 11 дни в платен порно чат с българката. Два дни след първия разпит детективите арестуват Грант Амато за тройното убийство. В разпита преди ареста, предоставен ни от прокуратурата като звуков файл, детективите казват, че са открили видео и записки на семейството, от които става ясно, че те са се страхували от него и са водили сметка за всички пари, които са му дали. Преди да щракнат белезниците, той отново казва, че не може да признае за престъплението. В друго видео от първия разпит на Амато в деня след убийствата при него влиза третият брат, Джейсън, който живее отделно. Джейсън: – Окей, знаеш какво се е случило, предполагам? Грант: – Да. Джейсън: – Ще те питам в прав текст, ти нямаш нищо общо с това? Грант: – Не. И малко по-късно: Джейсън: – Трудно ми е да си представя, че може да стигнеш до тази точка, но кого мога да виня? Как ще открием кой е извършил това? Грант: – Не знам. Нямам никакви отговори. По време на разглеждането на гаранцията на Грант в края на март прокуратурата посочи, че в това видео Джейсън на няколко пъти обвинява директно брат си за тройното убийство. Грант нито веднъж не отрича да е извършил престъплението и според прокуратурата това представлява косвено признание. “Всичко води към обвиняемия и никой друг, посочи прокурор Стоун. – Никой друг не е имал проблеми с жертвите.” Защитникът на Амато обаче посочва, че въпреки някои лъжи по време на първия разпит за местонахождението на клиента му в различни моменти разследващите не са представили никакви физически доказателства, които да го свързват с престъплението. “В нито един момент от разпита той не признава, че е бил въвлечен в този нещастен инцидент”, казва адвокат Джеф Дауди. Срещу Грант Амато има три обвинения за предумишлено убийство от първа степен. Прокуратурата иска смъртното наказание “Това не е някаква драма. Това е най-голямата трагедия в моя живот и аз съм погрешно обвинен”, пише до репортер от местна медия през март Амато. В съда единственият му жив брат Джейсън се обръща към него: “Може би нямаше да успея да те спра. Може би щеше да ме нараниш и мен. Но поне щях да знам какво се е случило.” “Ще се моля за теб, братко. Защото не мога да се моля за мама, татко или за Коди повече”, завърши показанията си Джейсън.", "date": "2019.04.24", "title": "Българката Силвия, заради която американец изби семейството си, работела в сайт за порно камери (Видео)"}
{"url": "https://www.24chasa.bg/novini/article/7419700", "text": "Министърът на външните работи на Украйна Павло Климкин заяви, че  е \"продължение на агресията\" и \"намеса\" във вътрешните работи на Украйна, предаде ТАСС. \"Решението на Руската федерация за издаване на руски паспорти на окупираните украински територии - това е продължение на агресията и намеса в нашите вътрешни работи. Това е нов \"паспортен\" етап на окупацията на Донбас\", написа министър Климкин в Туитър, предаде БТА. Украйна се е обърнала към Съвета за сигурност на ООН във връзка с решението на руското ръководство за опростяване на реда за получаване на руско гражданство за жителите на Донбас, съобщи в Туитър постоянният представител на Украйна в ООН Володимир Елченко, предаде ТАСС. Елченко нарича решението на Русия \"дръзка крачка\" и добавя, че то \"противоречи на одобрените от Съвета за сигурност Мински споразумения\". По-рано днес президентът Владимир Путин подписа указ, с който се позволява на жителите на редица райони в югоизточните региони на Украйна да получават руско гражданство по опростен ред, припомня ТАСС.", "date": "2019.04.24", "title": "Киев: Указът на Путин за жителите на Донбас е продължение на агресията на Москва"}
{"url": "https://www.24chasa.bg/novini/article/7419694", "text": "Както знаете, днес СЕМ определи освобождаване на г-н Каменаров като шеф на Българската национална телевизия. Аз съм временно изпълняващ длъжността, затова според мен не е редно да водя публицистика, особено преди изборите. Затова искам да се обърна към зрителите и да им благодаря за интереса, любопитството и подкрепата. Поли Златарева ще бъде ваш домакин през този и другия месец. Това съобщи водещият на \"Още от деня\" Емил Кошлуков, който сега ще бъде временен шеф на БНТ.  Кошлуков сподели, че одобрява концепцията на Каменаров за управление на телевизията и иска да я следва, не да я променя.  \"Искам да му благодаря за времето,  което прекарахме заедно. Той е много добър директор\", добави още Кошлуков.  Оставката е депозирана в деловодството на СЕМ в 9,30 ч. За временно изпълняващ директор на БНТ бе избран Емил Кошлуков, програмен директор на БНТ1. СЕМ прие и оставката на Валери Запрянов, член на Управителния съвет на БНТ. Тя е подадена едновременно с тази на Каменаров. До оставката се стигна, след като през юни 2016 г., пътна полиция го спира и установява наличие на алкохол в кръвта по време на шофиране. Софийският градски съд потвърди изцяло присъдата на шефа на БНТ за шофиране в нетрезво състояние. Той е осъден на 1 година и 3 месеца условно с 3 години изпитателен срок и 600 лева глоба затова, че е карал с 1,6 промила алкохол в кръвта.", "date": "2019.04.24", "title": "Емил Kошлуков: Не е редно да водя публицистика особено преди избори"}
{"url": "https://www.24chasa.bg/novini/article/7419715", "text": "Българският лекарски съюз /БЛС/ настоява в спешен порядък да отпаднат лимитите за броя легла по клиники в педиатрията. Ограничението да е общо за броя легла за педиатричните болници и отделения. Това се посочва в позиция, приета на заседание на Управителния съвет на БЛС днес, съобщиха от Съюза. БЛС настоява за увеличаване на цените на медицинските дейности /особено за педиатричните пътеки/ още в рамките на сега действащия Анекс към НРД 2018, като за тази цел се използва резерва на НЗОК. От лекарската организация искат още изплащане на т. нар. \"надлимитна дейност\" на болниците на стойност 153 млн. лв. с икономии реализирани от бюджета за болничната помощ за 2019. Съсловната организация настоява да бъде въведена потребителска такса за преглед на дете, която да бъде поета от държавата. БЛС настоява за достойно заплащане на всички, работещи в здравния сектор, което да се реализира чрез реално остойностяване на труда на медицинските специалисти Според БЛС през последните месеци сме свидетели на поредица от протести - тези на професионалистите по здравни грижи от страната, а от началото на април и на педиатрите от Специализираната болница по детски болести \"Проф. д-р Иван Митев\". БЛС е категоричен, че не това е начинът да се реши задълбочаващият се с години проблем за остойностяване на труда на здравните специалисти, са посочили от Съюза и са допълнили, че единственият начин за публично финансиране на здравеопазването в България е през НЗОК, а финансирането на отдалечените региони е отговорност на Министерство на здравеопазването чрез програмата за лечебните заведения, работещи в неблагоприятни условия. БЛС се солидализира с изказаните от педиатрите от Специализираната болница по детски болести \"Проф. д-р Иван Митев\" проблеми. Те има възможност и трябва да бъдат решени чрез повишаване на цените на КП в болничната помощ и чрез повишаване на цените на медицинските дейности и капитацията в извънболничната.", "date": "2019.04.24", "title": "Лекарският съюз настоява да отпаднат лимитите за броя легла по клиники в педиатрията"}
{"url": "https://www.24chasa.bg/novini/article/7419775", "text": "Видео, публикувано в Twitter, показва как тълпи от мигранти в Гърция на случаен принцип подпалват треви и храсти. Огньовете пламват в близост до гръцкото село Додуларе, докато мигрантите се опитват да достигнат границата със Северна Македония. Кадрите са от 5-ти април, 2019 г. Последвали са и сблъсъци с полицията.", "date": "2019.04.24", "title": "Мигранти подпалват полета в Гърция (Видео)"}
{"url": "https://www.24chasa.bg/novini/article/7419927", "text": "Офертите за концесия на летище София ще бъдат отворени на 9 май в открито заседание на комисията за провеждане на процедурата в 9.00 часа. Това заяви министърът на транспорта, информационните технологии и съобщенията Росен Желязков пред ресорната парламентарна комисия, цитиран от пресцентъра на МТИТС. На заседанието могат да присъстват участниците или техни представители, както и други лица. Така, както е според закона, първо ще бъдат обявени допуснатите участници. След това, отново по реда на тяхното подаване ще бъдат отворени офертите на участниците. Комисията ще прочете обвързващите предложения на всички допуснати участници. На това заседание ще бъдат обявени и параметрите, които предлага всеки от участниците - размер на годишното концесионно възнаграждение, размер на инвестициите, планове за развитие на летището, е допълнил още министърът. Росен Желязков е уточнил, че бъдещият концесионер следва да изгради нов терминал и писта на най-голямото летище у нас до десетата година от подписването на концесионния договор, защото капацитетът на съществуващите вече е запълнен. \"Вчера беше публикувана позиция от Световната банка с поздравление към правителството, към доброто протичане на процедурата и за петте подадени оферти от изключително сериозни кандидати, включващи световни летищни оператори\", е отбелязал министърът. Транспортният министър е определил позицията на опозицията като ясно изразена и политическа. \"Няма как да не призная, че най-успешните концесии в летищната и пристанищната инфраструктура са направени по времето на управлението на тройната коалиция, за което е и видимо, че това води до подобряване на услугата и до подобряване на инфраструктурата\", е коментирал министърът. Във връзка с исковата молба на Европейската комисия пред Съда на Европейския съюз, че страната ни не е изпълнила задълженията си спрямо безопасността на железопътния транспорт в Общността, отнасящи се към дейността на звеното за разследване на произшествия във въздушния, водния и железопътния транспорт, министър Желязков е заявил, че са подготвени промени в три закона. Това са Законът за гражданското въздухоплаване, Законът за железопътния транспорт и Кодексът на търговското корабоплаване. Също така се предлага да бъде създаден Национален борд за разследване на произшествия във въздушния, водния и железопътния транспорт като самостоятелно юридическо лице към Министерския съвет, второстепенен разпоредител с бюджет към министъра на транспорта, информационните технологии и съобщенията. Административното, техническото и финансовото обслужване на Националния борд ще се осъществява от администрацията на министъра на транспорта, информационните технологии и съобщенията. Членовете на борда ще се назначават от министър-председателя. \"Как административно ще бъде структурирано звеното, няма отношение към качеството на разследването. Наред със законовите промени, подготвяме и план за търсене и спасяване, който ще реализираме основно с колегите от Министерството на отбраната и Министерството на вътрешните работи, както и с Държавното предприятие \"Ръководство на въздушното движение\", категоричен е бил министърът.", "date": "2019.04.24", "title": "Росен Желязков: На 9 май ще бъдат отворени офертите за концесия на летище София"}
{"url": "https://www.24chasa.bg/novini/article/7419508", "text": "Ръководителите на Великобритания и Република Ирландия се присъединиха днес към опечалените на погребалната церемония за северноирландската журналистка Лайра Маккий, убита по време на размирици в Лондондери миналата седмица, предадоха Ройтерс и Асошиейтед прес. Политическите партии в британската провинция Северна Ирландия имат дълбоки разногласия, като ирландските националисти искат провинцията да бъде присъединена към Ирландия, а т.нар. юнионисти настояват тя да остане част от Обединеното кралство. Тези дни двата политически лагера излязоха с необичайно съвместно изявление, в което осъдиха убийството и призоваха към спокойствие, предава БТА. На погребалната церемония в белфастката катедрала \"Света Ана\" към местните партийни лидери и стотиците опечалени се присъединиха британският премиер Тереза Мей, премиерът и президентът на Република Ирландия - Лио Варадкар и Майкъл Хигинс, както и лидерът на британската Лейбъристка партия Джереми Корбин. Групировката \"Нова ИРА\", която е противник на мирното споразумение от Велики петък 1998 г., пое отговорност за смъртта на Маккий и поднесе извинения на близките й. Групировката призна, че неин член е прострелял жената случайно, когато е открил огън срещу \"врага\", тоест полицаите. Властите в британската провинция арестуваха във връзка с убийството двама младежи и една 57-годишна жена, но те бяха освободени, без да им бъдат предявявани обвинения. Полицията твърди, че \"Нова ИРА\" е извършила нападението с кола бомба през януари т.г. срещу полицейски участък в Лондондери. Смъртта на Маккий породи опасения, че тази малка маргинална въоръжена група се възползва от двегодишния политически вакуум в провинцията и от напрежението около Брекзит, посочиха информационните агенции. ", "date": "2019.04.24", "title": "Тереза Мей и Лио Варадкар изпратиха в последния й път журналистката Лайра Маккий (Снимки)"}
{"url": "https://www.24chasa.bg/novini/article/7419444", "text": "Президентът на Шри Ланка Маитхрипала Сирисена поиска оставките на шефа на полицията и на министъра на отбраната заради бомбените атентати срещу църкви и хотели, съобщи говорител на президентската пресслужба, цитиран от Ройтерс и БТА.  Според президента двамата не са го информирали за получени разузнавателни сведения за вероятни самоубийствени нападения, с които те разполагали в началото на този месец. Джихадистката групировка \"Ислямска държава\" разпространи видео чрез своята новинарска агенция Амак, в което показва осем мъже, които според нея са извършили серията от кървави атентата в Шри Ланка навръх Великден. Застанали под черното знаме на \"Ислямска държава\" те се заклеват във вярност към лидера й Абу Бакр ал Багдади, след което започват да се молят. Само един от мъжете във видеото е с открито лице - името му е Мохамед Захран. Служители от разузнаването на Шри Ланка, както и премиерът, смятат, че именно Захран, тамилски говорещ проповедник от източната част на островната страна, вероятно е \"мозъка\" на терористичните атаки. Той е добре известен заради екстремистките си възгледи според мюсюлмански лидери и според доклад на разузнаването на Шри Ланка от 11 април, видян от Ройтерс. Лидери на три видни мюсюлмански групировки в Шри Ланка казаха пред Ройтерс, че са имали през последните три години няколко срещи със служители от отбраната и разузнаването на Шри Ланка, за да ги предупредят за радикалните възгледи на Захран, след като той е започнал да разпространява в интернет послания в подкрепа на \"Ислямска държава\". Според тях Захран е маргинална фигура с по-малко от 200 последователи, който започнал да качва ектремистки видеоматериали във Фейсбук през 2016 г., призовавайки за насилие срещу немюсюлманите. Тези видеоклипове, качени в профил във Фейсбук под името Захран Мулави, са били отстранени от мрежата. В един от тези видеоклипове, показани от Абдул Разик, генерален секретар на мюсюлманската група \"Цейлон Тауахид Джамат\", Захран отправя заплахи с атаки с коли бомби срещу цивилни. Разик твърди, че е предупредил за Захран служителите от контратероризма в телефонно обаждане през 2016 г. \"Не зная защо те не предприеха нищо срещу него\", каза той. Предупреждения, че Захран е опасен, са отправяли и други ислямски лидери в страната, но властите са ги игнорирали. На 11 април, броени дни преди атентатите, е имало разузнавателна информация, че Захран се намира в източния град Катханкуди. Според Хилми Ахамед - вицепрезидент на Мюсюлманския съвет на Шри Ланка, градът с голямо мюсюлманско присъствие и десетки уахабитски джамии е известен като \"Саудитска Арабия на морето\". Захран проповядвал там и на други места по източното крайбрежие. Ахамед твърди, че също е придупредил служители за Захран през 2016 г. и отново през декември 2018 г., след акто будистки статуи били вандализирани в централна Шри Ланка. Според Ахамед в случая е бил замесен Захран. \"Там има един мюсюлманин, който проповядва омраза, арестувайте го. Накрая той може да се окаже опасен за Шри Ланка. Нито един мюсюлманин няма да протестира\", казал Ахамед на служителите.", "date": "2019.04.24", "title": "Президентът на Шри Ланка поиска оставките на шефа на полицията и на министъра на отбраната"}
{"url": "https://www.24chasa.bg/novini/article/7419449", "text": "Американският президент Доналд Тръмп призова Мексико да положи повече усилия, за да спре нов мигрантски \"керван\", отправил се към САЩ, и отново заплаши да затвори границата или да изпрати още войници, предадоха световните агенции, цитирани от БТА.  \"Много голям керван от над 20 000 човека е тръгнал през Мексико\", заяви Тръмп в Туитър. По думите му мексиканските власти са ограничили размера му, но той продължава да се движи към САЩ. \"Мексико трябва да задържи останалите или ще бъдем принудени да затворим част от границата и да извикаме армията\", заяви Тръмп. Според него Мексико не прави достатъчно, за да задържи и върне мигрантите. Той каза, без да представи доказателства, че \"мексикански военни неотдавна са извадили оръжие срещу американци от Националната гвардия. Според него инцидентът вероятно е \"тактика за отклоняване на вниманието от наркотрафиканти\". \"По-добре да не се случва отново! Сега изпращаме ВЪОРЪЖЕНИ ВОЙНИЦИ на границата\", заяви Тръмп.", "date": "2019.04.24", "title": "Тръмп отново заплаши да затвори границата с Мексико"}
{"url": "https://www.24chasa.bg/novini/article/7419481", "text": "\"Кметът Йорданка Фандъкова да не бяга от отговорност за изсечените борове до стадиона на футболния отбор \"Витоша\" в Бистрица.\" Това заяви лидерът на БСП - София и председател на групата на социалистите в СОС Калоян Паргов. Той, кандидати за евродепутати и общинският съветник от БСП Альоша Даков, посетиха мястото на изсечените борове и разговаряха с арх. Димитър Димитров от сдружението \"Граждани за София\". \"Няма как кметът на София да избяга от отговорност, която тя лично носи на поста, на който се намира. Призовавам я да се намеси и виновните за случилото се да получат справедливо наказание\", коментира Калоян Паргов. Според него в ролята си на кмет, тя трябва да бъде на страната на закона. \"В последните години много се говори, че София е зелена столица. Но с подобни действия София по-скоро става кафява столица. Ако допуснем да се случва такава безразборна и безнаказана сеч на дървета, ще застрашим сериозно здравето на хората в града. А и без друго, в последните години, София трудно диша заради силно замърсения въздух\"- отбеляза той. Калоян Паргов добави, че заедно с общинските съветници от групата на БСП ще направят всичко необходимо, за да бъде установено- дали има законно разрешение за тази сеч и на какво основание е извършена тя. \"Ако няма такова, означава, че има грубо нарушение и погазване на закона. Ще направим и запитване до направление \"Зелени системи\" - дали са издавали предписание за премахване на боровете. Когато има такова предписание, според Наредбата задължително трябва да има и компенсация със залесяване на други места. Настояваме да знаем къде и кога ще бъде осъществено това залесяване\", отбеляза Паргов.", "date": "2019.04.24", "title": "Паргов: Фандъкова да не бяга от отговорност за изсечените борове в Бистрица"}
{"url": "https://www.24chasa.bg/novini/article/7418624", "text": "Окръжната прокуратура в Добрич предаде на съд 54-годишния Иван Т. за причиняване смъртта на родната си майка чрез умишлено нанесена средна телесна повреда, както и за неизпълнение на заповед за защита от домашно насилие над нея, издадена по съдебно дело от Районния съд в Каварна. Отношенията между майка и син били влошени, тъй като Иван злоупотребявал с алкохол и биел 72-годишната жена. Това станало причина за образуване на гражданското дело в Районния съд в Каварна, по което била издадена заповед за незабавна защита срещу домашно насилие. На подсъдимия му било забранено да приближава жилището на майка си, както и местата за социални контакти и отдих на разстояние по малко от 20 метра. Първото съдебно заседание било насрочено за 20 септември 2018 г. На 17 септември около обяд Иван отишъл в дома на свой познат с бутилка ракия. До 17 часа изпил около 300 грама. Домакинът го приканил да си отива, което разсърдило пияния Иван. Около 19 часа той отишъл до къщата на майка си. Започнал да се кара с нея, да я обижда, заканил се да я убие и й нанесъл множество удари. Жената паднала на земята. Разправията била чута от съседи. Един от тях видял лежащата на земята жена, опитал се да я свести. Извадил телефона си, за да потърси лекарска помощ, но подсъдимият му забранил, започнал да го блъсна и съседът избягал. Въпреки всичкоq отишъл в селския магазин, споделил за видяното с продавача и подал сигнал на тел. 112. 72-годишната жена била транспортирана в болница в тежко състояние и на 2 ноември починала в клиниката по неврохирургия във Варна вследствие на тежка черепно-мозъчна травма. Подсъдимият е с мярка за неотклонение „Задържане под стража“ от началото на досъдебното производство срещу него. Предстои делото срещу Иван Т. да бъде насрочено за разглеждане в Добричкия окръжен съд. Ако той бъде признат за виновен, може да получи наказание от 2 до 8 години лишаване от свобода за умишлено причинената средна телесна повреда, довела до смъртта на майка му.", "date": "2019.04.24", "title": "Син отива на съд за убийството на майка си (Обновена)"}
{"url": "https://www.24chasa.bg/novini/article/7419246", "text": "Прокуратурата е събрала достатъчно доказателства, че Лютви Местан не е бил толкова изряден шофьор и затова повторно му отне книжката. Това стана ясно от думите на говорителя на главния прокурор Румяна Арнаудова. Свидетелството за самоуправление му беше веднъж отнето след катастрофата, при която загина 6-месечно бебе, но съдът отмени тази мярка с аргумента, че Местан не е обществено опасен. Именно в тази връзка прокуратурата е събирала доказателства дали Местан е изряден шофьор. Оказало се, че той не се намира на адреса, на който официално е обявил, че живее. Затова и всъщност книжката му досега не е била взета изобщо, тъй като от СДВР не са успели да го открият и да му я изземат още първия път. Освен това от 2013 г. до момента той има издадени едно наказателно постановление, един акт и 13 фиша - всичките за привишена скорост. Санкциите са в размер от 100 до 300 лв.", "date": "2019.04.24", "title": "Прокуратурата отново отне книжката на Лютви Местан"}
{"url": "https://www.24chasa.bg/novini/article/7419252", "text": "Жена е пострадала при катастрофа по околовръстния път на Добрич. Инцидентът е възникнал на 23 април, около 09,15 ч. – съобщават от Областната дирекция на МВР. На място е установено, че товарен автомобил „Мерцедес” с шуменска регистрация, застига и блъска отзад завиващ лек автомобил „Ауди” с добричка регистрация. Вследствие на инцидента, 39-годишната жена, управлявала лекия автомобил, е с натъртвания в областта на таза, без опасност за живота. Пътното произшествие е обслужено по административен ред.", "date": "2019.04.24", "title": "Тир блъсна кола край Добрич, жена е пострадала"}
{"url": "https://www.24chasa.bg/novini/article/7419253", "text": "Съгласно правителствено Решение, имоти - публична държавна собственост, се обявяват за имоти - частна държавна собственост, с предоставени права за управление на Министерство на отбраната. За ведомството е отпаднала необходимостта от ползването на имотите - публична държавна собственост, а като имоти - частна държавна собственост, с тях могат да се извършват разпоредителни действия - продажба чрез търг, съгласно Закона за държавна собственост. Обектите със сменен статут се намират в области Хасково и Монтана. Правителството възложи също така на Агенцията по приватизация и следприватизационен контрол да извърши приватизация чрез публичен търг с явно наддаване на два поземлени имота - частна държавна собственост, намиращи се в гр. Монтана, с построените в тях сгради - незавършено строителство. Приватизацията се извършва по предложение на областния управител на област Монтана, в чието управление са имотите. Единият се намира на ул. „Макгахан“ № 14 и е с площ 15 840 кв. м, заедно с построената в него на груб строеж едноетажна сграда на транспорта, със застроена площ 1 064 кв. м. Вторият имот се намира на ул. „Сирма войвода“ № 2 и е с площ 26 501 кв. м, ведно с построената в него девететажна сграда - незавършено строителство, в груб строеж, със застроена площ 3 151 кв. м, с предназначение за здравно заведение. \"Хирургичният блок ще бъде обявен за продажба. Надявам се да бъде проявен инвеститорски интерес и да бъдат премахнати тези язви в града заедно с бившия полигон на ТМТ\", заяви областният управител на Монтана Росен Белчев.", "date": "2019.04.24", "title": "Правителството се разпореди с имоти в Монтана"}
{"url": "https://www.24chasa.bg/novini/article/7419248", "text": "746 къщи за гости, простроени с 202 милиона лева евросредства, и близо 100 моторни превозни средства, високопроходими джипове, АТВ-та и яхти, купени да се разхождат с тях туристи, ще бъдат проверени от прокуратурата, съобщи говорителят на главния прокурор Румяна Арнаудова. Цацаров е разпоредил проверката днес. Съмненията на прокуратурата са, че в тези къщи за гости не се извършва туристическа дейност. След изтичане на задължителния 5-годишен срок, в който те трябва да приемат туристи, собствениците им ги ползвали за лични нужди. Освен това прокурорите смятат, че част от къщите на гости са построени в забранени територии - тоест в територии с развит туризъм като Черноморието например. Арнаудова даде за пример Ахелой. В самото селище не можело да се финансира с евросредства изграждането на къщи за гости, тъй като то е туристическа дистинация и има развит туризъм. Около него обаче можело, независимо, че било възможно и да е по-близо до морето, обясни говорителят на главния прокурор. Всички ние имаме подозрение, че някой може да е пречил или да е мотивирал друг, за да получи финансиране, каза Арнаудова. Затова тя призова хората, които искат да споделят информация, да свидетелстват. Прокуратурата има и съмнения, че част от моторните превозни средства не са били използвани по предназначение - за разходка на туристи. Целта на АТВ-тата била да се извършват разходки в планината, на катамараните и яхтите - екскурзии по Дунав. Но тепърва ще се изяснява дали въобще такива са правени. Арнаудова съобщи и подробности за проверката, която се извършва по отношение на бившия зам.-министър на икономиката Александър Манолев. Оказало се, че на 17 април някой е минал през община Сандански и е оставил ключ за къщата за гости, която се свързва с Манолев, и помолил да не се разбива вратата. Арнаудова уточни още, че не получават голямо съдействие от община Сандански. Кметът единствено им отворил вратата след 17:30 часа, за да им предаде документи, но останалите служители казвали, че не знаят нищо по случая.", "date": "2019.04.24", "title": "Проверяват 746 къщи за гости и над 100 яхти, АТВ-та и джипове, купени с евросредства"}
{"url": "https://www.24chasa.bg/novini/article/7419276", "text": "Френският рокаджия Дик Ривърс умря от рак в деня, в който навърши 74 години, предаде Франс прес, цитирана от БТА.  Бившият фронтмен на групата \"Ле ша соваж\" бе сред известните френски изпълнители на рокендрол заедно с Джони Холидей и Еди Мичел. \"Ривърс почина в парижка болница\", поясни неговият мениджър Дени Сабуре. Дик Ривърс, чието истинско име е Ерве Форнери, е роден на 24 април 1945 г. в Ница. Когато е 15-годишен, сформира бандата \"Ле ша соваж\" и приема псевдонима Дик Ривърс, заимстван от едноименния персонаж във филма на режисьора Хал Кантър \"Да те обичам\". Ролята на Дик Ривърс във филма се изпълнява от Елвис Пресли. Младият Ерве се вдъхновява именно от Елвис Пресли, за да стане рок музикант. \"Когото чух Елвис да пее, си казах, че открих Бог - довери навремето Ривърс. - Пея от 50 години - 60-те години на миналия век сякаш бяха вчера.\" Той е издал 35 албума.", "date": "2019.04.24", "title": "Почина френският рокаджия Дик Ривърс"}
{"url": "https://www.24chasa.bg/novini/article/7419269", "text": "На първо място в изборните бюлетини за европейските избори през май ще бъде коалиция “Патриоти за Валери Симеонов”. Това стана ясно днес по време на тегленето на жребия за определяне на номерата на партиите в ЦИК. Общо 27 са партиите, коалициите и независимите кандидати, които са се регистрирали за евроизборите. Срокът изтече на 23 април. Днес бяха изтеглени номерата, с които партиите ще бъдат записани в бюлетините, чрез жребии, който изтеглиха членовете на ЦИК. От парламентарно представените партии на 3-то място е ВМРО, 12-то ГЕРБ, 14 - “Атака”, 18 - БСП, на 20-о място е ДПС, на 23-о - \"Воля\". 1.“Патриоти за Валери Симеонов” 2. Път на младите (НДСВ и Новото време) 3. ВМРО - Българско национално движение 4. Инициативен комитет Ваня Григорова 5. Партия на зелените 6. ПП “Волт” 7. Николай Ненчев - независим 8. Венислава Атанасова - независим 9. “Възход” 10. КП “Коалиция за България” 11. Десислава Иванчева - независим 12. ГЕРБ 13. Демократична България (Да, България и ДСБ) 14. ПП “Атака” 15. Минчо Куминев - независим 16. ДОСТ 17. Пряка демокрация 18. “БСП за България” 19. “Глас народен” 20. ДПС 21. “Движение заедно” 22. Българско национално обединение 23. “ВОЛЯ” - Българските родолюбци 24. “Движение 21” 25. Христо Симеонов - независим 26. “Движение презареди България\" 27. “Възраждане”                                                                                                                                                                                                                                     ", "date": "2019.04.24", "title": "Коалицията на Валери Симеонов на първо място в изборните бюлетини за евровота (Обновена)"}
{"url": "https://www.24chasa.bg/novini/article/7419280", "text": "Саудитска Арабия и Обединените арабски емирства дължат своето съществуване на Иран, който навремето е отказал да помогне на бившия иракски президент Саддам Хюсейн да ги нападне. Това заяви днес иранският президент Хасан Рохани, цитиран от националната телевизия на Иран, предаде Ройтерс. \"Ако не беше това рационално решение на Иран тогава да не сътрудничи със Саддам, сега нямаше да има и следа от тези държави\", каза Рохани. По думите му Саудитска Арабия и ОАЕ \"дължат на Иран своето съществуване днес\", предава БТА. През 1990 г. Ирак напада Кувейт, което довежда до седеммесечна иракска окупация на тази страна. \"Преди да нападне саудитския съсед Кувейт, Саддам е казал на Иран, че Ирак и Иран ще споделят 800 километра граница в Персийския залив\", твърди Рохани. \"Това показва, че Саддам освен Кувейт е искал да окупира Саудитска Арабия, Оман, емирствата и Катар\", заключава иранският президент. Шиитски Иран и сунитска Саудитска Арабия са замесени във войните в Сирия и Йемен, припомня Ройтерс.", "date": "2019.04.24", "title": "Хасан Рохани: Саудитска Арабия и ОАЕ дължат своето съществуване на Иран"}
{"url": "https://www.24chasa.bg/novini/article/7419278", "text": "Русия ще започне доставките на системи за противоракетна отбрана С-400 на Турция през юли, заяви пред Интерфакс ръководителят на руската държавна компания \"Рособоронекспорт\" Александър Михеев, съобщава Ройтерс. Всичко вече е обсъдено и договорено, посочи той. САЩ заплашват да наложат санкции на Турция, ако тя купи С-400 от Русия. Турция заявява, че покупката на С-400 не трябва да предизвика санкции от САЩ, тъй като Анкара не е противник на Вашингтон и остава ангажирана с НАТО.", "date": "2019.04.24", "title": "Русия ще започва доставките на системи С-400 за Турция през юли"}
{"url": "https://www.24chasa.bg/novini/article/7419308", "text": "Възприемаме номер 12 като 12-та победа, която предстои да постигне ГЕРБ. Това заяви пред журналисти зам.-шефът на ГЕРБ Цветан Цветанов минути, след като жребият с номерата на партиите в изборните бюлетини бе изтеглен от ЦИК. „Всеки път жребият определя номерата на политическите партии и на всички тези, които участват в избори. Всеки може би излиза доволен от избора, който е направен“, продължи Цветанов. И пожела успех на всички кандидати, като ги призова да бъдат толерантни един към друг. \"Да докажем, че искаме да покажем силна и обединена Европа с нашите 17 евродепутати, които ще бъдат избрани за Европейския парламент“, допълни той.", "date": "2019.04.24", "title": "Цветанов: Възприемаме номер 12 в бюлетината като 12-та предстояща победа"}
{"url": "https://www.24chasa.bg/novini/article/7419319", "text": "Европейската комисия прие нов регламент за определяне на максималния лимит за използването на промишлено произведените трансмазнини в храните от ЕС. Мярката има за цел да защити здравето на потребителите и да предостави на европейците възможности за по-здравословно хранене. Това съобщиха от Представителството на Комисията в България. През годините редица научни изследвания, включително и на Европейския орган за безопасност на храните, подчертаха че хранителният прием на трансмазнините трябва да бъде възможно най-нисък, за да се избегнат рисковете за здравето. Максималният лимит, който е наложен днес, е до 2 грама от промишлено произведени трансмазнини на 100 грама от мазнините в храна, предназначена за крайния консуматор и храна за доставка на дребно. Също така, производителите трябва да предоставят информация за количеството трансмазнини в храна, доставена на други предприятия, ако лимитът от 2 грама е надвишен. Регулацията ще влезе в сила от 2 април 2021г.", "date": "2019.04.24", "title": "ЕК приема нов регламент за намаляване на трансмазнините в храните"}
{"url": "https://www.24chasa.bg/novini/article/7419350", "text": "Утре севернокорейският лидер Ким Чен Ун ще се срещне за пръв път с руския президент Владимир Путин. За Ким, който се надява да се покаже като сериозен световен играч, тази среща на върха се очаква да бъде натоварена със символно значение. Тя едва ли обаче ще доведе до облекчаване на тежките санкции срещу КНДР, към което Ким се стреми. След като преди два месеца втората му среща на върха с президента на САЩ Доналд Тръмп приключи без споразумение, срещата му с Путин ще послужи като напомняне на Вашингтон, че Ким разполага и с други опции в региона в подкрепа на лидерството му. Севернокорейският лидер вероятно ще иска да получи по-голяма помощ от единия от двамата си основни поддръжници, но Русия няма да може да даде много. Фокусът на срещата на върха ще е повече върху демонстрирането на дружба, а не върху нови инвестиции или помощ, заявиха анализатори. \"Когато Ким се срещне с Путин, той ще поиска икономическа помощ и едностранно облекчаване на санкциите. Москва е малко вероятно да удовлетвори желанията му\", каза Артьом Лукин, преподавател в Далекоизточния федерален университет във Владивосток. Срещата ще се състои именно в кампуса на това висше училище. \"Бидейки член на Съвета за сигурност на ООН с право на вето, Москва едва ли може да си позволи да накърни собствения си авторитет, дори и в името на дружбата с Ким\", каза Лукин. Макар Русия да твърди, че напълно спазва санкциите, които бяха наложени и с нейния глас, тя се присъедини към призивите на Китай наказателният режим срещу Северна Корея да бъде смекчен, като признание за предприетите стъпки да ограничи изпитанията на ядрени оръжия. \"Стъпките на КНДР към постепенно разоръжаване би трябвало да бъдат последвани от облекчаване на санкциите\", каза руският министър на външните работи Сергей Лавров на заседание на Съвета за сигурност на ООН в края на миналата година. Вашингтон обвини Русия, че \"мами\" със санкциите, и заяви, че разполага с доказателства за \"последователни и широкообхватни руски нарушения\". През февруари Ройтерс съобщи, че руски танкер е нарушил международните търговски санкции, като поне четири пъти между октомври 2017 и май 2018 г. е прехвърлял в открито море гориво на севернокорейски плавателен съд. Миналата седмица руски депутат заяви пред агенция Интерфакс, че Северна Корея е поискала от Москва да позволи на работниците й да продължат да работят в Русия въпреки санкциите, които изискват до края на годината те да бъдат изгонени. \"За Ким е особено болезнен въпросът за севернокорейските работници в Русия\", каза Антъни Рина, специалист по руско-корейските отношения в \"Сайно-НК\" (Sino-NK), уебсайт за анализи, свързани с региона. \"Ким вероятно ще поиска от Русия някакво поле за маневриране, макар че на Москва ще й е трудно да направи услуга на Ким, защото иска да гради имидж на отговорен играч в света\", добави той. САЩ заявиха, че според тях Пхенян печели по над 500 милиона долара на година от своите почти 100 000 работници в чужбина, включително 30 000 в Русия. Според непубликувани доклади на Москва до Съвета за сигурност на ООН Русия през 2018 г. е върнала в родината им близо две трети от севернокорейските работници. В доклад, със съдържанието на който се запозна Ройтерс, се казва, че за 2018 г. броят на севернокорейците с разрешителни за работа в Русия е намалял на около 11 500. След разпадането на Съветския съюз руско-севернокорейските отношения загубиха силата си. Загубата на помощта на Москва често се сочи като един от факторите, довели до глада през 90-те години, който отне живота на стотици хиляди севернокорейци. След като в Москва през 1999 г. президент стана Путин, бащата на Ким Чен Ун - Ким Чен Ир, започна да работи за подобряване на отношенията. Преди внезапната си смърт през 2011 г. той беше посетил Русия три пъти. Москва може да се съгласи например на някакви ограничени по мащаб проекти като автомобилен мост между двете страни над река Тумъндзян (на корейски Туманган, на руски Туманная) или да предостави по-голяма хуманитарна помощ, заяви Лукин. По-рано през тази година Русия изпрати на Северна Корея над 2000 тона жито чрез Световната програма по прехраната. Руски депутати заявиха, че Москва може да прати на КНДР до 50 000 т. Според ООН Русия е продължила да продава на Северна Корея значителни обеми петрол, макар официално все още да действат ограниченията на санкциите. През март севернокорейските държавни медии съобщиха, че в Москва е имало официална среща, на която е било сключено споразумение \"за засилване на контактите и диалога на високо равнище на полето на политиката и активно сътрудничество в икономическата и хуманитарната област\". Въпреки че е малко вероятно Москва да рискува авторитета си в ООН, като наруши открито санкциите, Путин може да обещае да не подкрепя каквито и да било нови санкции, каза Лукин. \"Ким може да очаква приятелски прием тук и може би някаква възможност да получи политическа и икономическа подкрепа от Путин\", добави той. /БТА/", "date": "2019.04.24", "title": "Срещата Ким-Путин изпраща сигнал на САЩ, но едва ли ще има облекчаване на санкциите"}
{"url": "https://www.24chasa.bg/novini/article/7419384", "text": "10 телефонни измами са извършени през първото тримесечие на годината в област Добрич, девет от тях са разкрити - съобщи Красимир Манолов, главен инспектор в сектор „Криминална полиция” при Областната дирекция на МВР в Добрич. Нанесените щети на възрастните хора – предимно жени, са в размер на 56 000 лева. Служителите на реда са успели да възстановят част от сумите - 36 810 лева, при четири от измамите. Задържани са седем лица, от които пет са т. нар. „мулета” и двама „въртачи” – тези, които говорят по телефона с набелязаните жертви на измамата. „Двамата „въртачи” са заловени на територията на друга областна дирекция на МВР, разкриването е извършено съвместно с Главна дирекция „Полиция”- поясни ст. комисар Никола Панчев – директор на Областната дирекция на МВР в Добрич. На две от лицата е наложена мярка за неотклонение „Задържане под стража”. „Най-често телефонните измамници използват сюжета „Оказване на помощ и съдействие на полицията при тефенонни измами” . Извършителите на този вид престъпления се усъвършенстват все повече” -посочи Панчев. Той добави, че един от начините на измамниците да прикрият следите си е изгарянето на телефоните със сим-картите след няколко проведени разговора с възрастни хора. “Нека хората да знаят, че полицията не търси пари от гражданите, за да залавя престъпници”- подчерта още директорът на Областната дирекция на МВР.", "date": "2019.04.24", "title": "В Добричка област са разкрити 9 от 10 телефонни измами"}
{"url": "https://www.24chasa.bg/novini/article/7419353", "text": "Новият брой на списание \"Космос\" излиза за удобство на читателите точно преди празниците. Още от четвъртък изданието е на пазара с много любопитни истории. Научете как перфектният хищник,  , може да спаси човечеството, като чрез разгадаване на уникалния й геном се стигне до пробиви в медицината срещу болести като рака. Разберете може ли в битката с коварната болест да се заложи и на друго средство - марихуаната? Убива ли раковите клетки канабисът?  Знаете ли какво точно е отнело живота пък на легендарния пълководец Александър Велики? Ще се изненадате да прочетете, че е станал жертва на рядък синдром, предизвикващ тежка парализа.  \"Космос\" откри също така неизвестен до момента ръкопис на цар Симеон I, който днес се намира в библиотеката на Медичите във Флоренция.  И още: и", "date": "2019.04.24", "title": "Новият \"Космос\" идва за дългата почивка с много истории"}
{"url": "https://www.24chasa.bg/novini/article/7419379", "text": "Завърши рехабилитацията на 38,9 км от път ІІ-57 Стара Загора - Раднево в областите Стара Загора и Сливен. Проектите лот 1а и лот 1б се финансират от ОП „Региони в растеж“ 2014-2020 г. чрез Европейския фонд за регионално развитие и националния бюджет. Инвестицията е за 27,4 млн. лева. За отсечката има подписан Акт 16 и разрешение за ползване, съобщиха от пресцентъра на Агенция \"Пътна инфраструктура\". Второкласният път ІІ-57 Стара Загора – Раднево осигурява връзката на общините Стара Загора и Раднево с АМ „Тракия“ и е основна пътна артерия към енергийния комплекс „Марица Изток“. Обновяването на пътя подпомага развитието на икономическия потенциал на региона и подобрява достъпът до съществуващите в района множество останки от тракийската култура, до археологическия комплекс в град Раднево и до други природни и туристически забележителности. Двата рехабилитирани участъка от път II-57, включени в лот 1а, преминават през три населени места - с. Сърнево, гр. Раднево и с. Могила. Единият участък започва след околовръстния път на Стара Загора и завършва преди АМ „Тракия“. Началото на втория участък е в близост до АМ „Тракия“ и е до границата с област Сливен. Ремонтираната отсечка, включена в лот 1б, е на територията на област Сливен. Началото на лот 1б е при границата между областите Стара Загора и Сливен, в района на Раднево, а краят е в село Новоселец при кръстовището с път II-55 Нова Загора - Свиленград. Трасето на участъка преминава през селата Пет могили и Новоселец. Второкласният път е с подменена пътна настилка и подобрено отводняване, нова хоризонтална маркировка и пътни знаци. Изпълнител на строително-монтажните работи на лот 1а и на лот 1б е ДЗЗД „Пътно поддържане – 2000“, в което участват: „Пътно поддържане – Сливен“ ЕООД и „ИСА 2000“ ЕООД. Стойността на договора за лот 1а е 20 269 030,19 лв. с ДДС, а на лот 1б е 6 360 786,48 лв. с ДДС. Строителният надзор на лот 1а е осъществен от ДЗЗД „ММЛ – ТК“, в което участват: „Мотт Макдоналд Лимитед“, Великобритания, „Трансконсулт-БГ“ ООД. Техният договор е за 375 301,20 лв. с ДДС. Строителният надзор на лот 1б е изпълнен от „ПЪТИНВЕСТ-ИНЖЕНЕРИНГ“ АД. Договорът им е за 170 886 лв. с ДДС. Авторският надзор на лот 1а и на лот 1б е на „Рутекс“ ООД. Договорът им е за 12 600 лв. с ДДС. Двата проекта имат общото наименование BG16RFOP001-7.001-0008-С04 лот 1 „Път ІІ-57 Стара Загора - Раднево - път ІІ-55 от км 0+250 до км 11+075 и от 12+460 до 40+554, с обща дължина 38,919 км, области Сливен и Стара Загора”. Общата стойност на двата проекта е 27 453 823,87 лв. с ДДС. Финансирането от Европейския съюз е 22 761 173,79 лв. с ДДС. Националното съфинансиране е 4 692 650,08 лв. с ДДС.", "date": "2019.04.24", "title": "Инвестираха над 27 млн. лв. в ремонта на пътя Стара Загора – Раднево (Снимки)"}
{"url": "https://www.24chasa.bg/novini/article/7419393", "text": "Предполагаемият автор на фалшиви съобщения за бомби, едно от които миналата седмица доведе до евакуация на хората от много висока сграда в Мадрид, е арестуван, обяви днес испанската полиция, цитирана от Франс прес. Мъжът, арестуван в следобедните часове, на 16 април причини евакуацията на хората от небостъргача Торе еспасио в Мадрид като твърдеше, че бомба заплашва посолството на Австралия. То се помещава в сградата, където се намират също посолствата на Великобритания, Канада и Холандия, предаде БТА. Арестуван за нарушаване на обществения ред, мъжът ще отговаря и за друга фалшива заплаха от 11 април - за бомба в посолството на Еквадор в испанската столица. Задържаният е познат на органите на реда и във връзка с \"фалшива заплаха срещу германска фондация, намираща се в Мадрид\", уточни полицията съобщение.", "date": "2019.04.24", "title": "Хванаха заподозрян за фалшиви телефонни заплахи срещу посолства в Испания"}
{"url": "https://www.24chasa.bg/novini/article/7419074", "text": "Общинските съвети в общините, където не достигат места в детските градини, ще могат да завишават над максимално определения брой деца в групите на целодневните и полудневните детски градини. Тази възможност се дава след промени в Наредбата за финансирането на институциите в системата на предучилищното и училищното образование, приети от Министерския съвет. В случаите, когато броят на децата в групите, изчислен на базата на Средна месечна посещаемост за период от три последователни месеца, е по-малък от 12 — за яслените групи и 18 - за останалите, броят на децата може да бъде завишен над максималния с до 3 деца. Завишаването ще е възможно при условие, че са спазени здравните изисквания към детските градини. Така ще се подпомогнат усилията на общините за обхващане на по-голям брой деца в системата на предучилищното образование и за пълно обхващане на децата в задължителна предучилищна възраст. Предложените промени са свързани с реализирането на целите на Националната стратегия за учене през целия живот (2014-2020) за повишаване дела на обхванатите в предучилищното образование деца на възраст от 4 години до постъпване в първи клас на 90 % през 2020 г. Друга промяна предвижда възможност броят на учениците в паралелките да се завишава над максималния при формирането на паралелките, както и в случаите на преместване на ученици.", "date": "2019.04.24", "title": "Общинските съвети ще могат да завишават броя на децата при недостиг на места в детските градини"}
{"url": "https://www.24chasa.bg/novini/article/7418987", "text": "Дават на търг бележка на Адолф Хитлер, наречена \"Бележката на самоубийството на Хитлер\", в която се споменава как той отказва да избяга от Берлин, за да остане в историята като доблестен лидер. Бележката е написана няколко дни преди самоубие, информира \"Дейли Мейл\". Германският канцлер изпраща историческата бележка до един от любимите си командири - Фердинанд Шьорнер, койго го е призовал да избяга от обсадената столица. В нея пише следното: \"Ще остана в Берлин, за да участвам в решителната битка за Германия и да дам добър пример за всички останали. Смятам, че по този начин ще направя най-добрата услуга за Германия. За всички останали - трябва да положите огромни усилия, за да спечелите битката за Берлин.\" Президентът на компанията, която продава бележката, споделя: \"Няма друго писмено доказателство, че Хитлер е искал да остане и да умре в Берлин.\"", "date": "2019.04.24", "title": "Последната бележка на Хитлер, написана дни преди да се самоубие, отива на търг"}
{"url": "https://www.24chasa.bg/novini/article/7419102", "text": "Кърджалийският окръжен съд отмени мярката \"Забрана за напускане пределите на Република България\" на лидера на партия ДОСТ Лютви Местан. Ограничението за пътуване в чужбина беше наложено от окръжна прокуратура, след като срещу политика беше повдигнато обвинение за причиняване на смърт по непредпазливост на 6-месечно бебе при катастрофа, станала на разклона за село Загорско на 14 април. Съдът приема, че забраната за напускане на пределите на страната се явява прекомерно ограничение. \"Данните, събрани по делото, и досегашното процесуално поведение на обвиняемия позволяват извода, че и без прилагането на мярката същият няма да осуети развитието на воденото срещу него наказателно производство, съответно няма да избегне наказателната репресия, тъй като няма реална опасност от укриването му в чужбина\", са мотивите на съда. Определението му е окончателно и не подлежи на обжалване.", "date": "2019.04.24", "title": "Съдът отмени забраната Местан да напуска страната"}
{"url": "https://www.24chasa.bg/novini/article/7419034", "text": "Трима са вече заразените с морбили във Великотърновско, съобщи РЗИ. Пациентите са с лабораторно потвърдена диагноза от Националната референтна лаборатория по „Морбили, паротит, рубеола“ в София. Имало е и още един със съмнения, че е инфектиран, но той е с отрицателен лабораторен резултат, уточняват здравните инспектори. Първият случай на опасната шарка бе регистриран на 1 април, когато в Инфекциозно отделение на МОБАЛ „Д-р Стефан Черкезов” – Велико Търново бе приет млад мъж от община Елена със съмнение за морбили. Диагнозата бе лабораторно потвърдена на 02.04.2019 г. Резултатите от проведеното епидемиологично проучване показаха, че най-вероятно се касае за внос на инфекцията. На 12 април се разболя и 44-годишен търновец, който също бе лекуван в инфекциозното отделение. Издирват се всички контактни, а здравните власти призовават родителите да проверят имунизационния статус на децата си за морбили и при установяване на пропуск или съмнение за шарка веднага да се обърнат към общопрактикуващия им лекар.", "date": "2019.04.24", "title": "Трети случай на морбили във Великотърновско"}
{"url": "https://www.24chasa.bg/novini/article/7419107", "text": "Правителството одобри промени в Наредбата за условията и реда за осъществяване на мерки за предотвратяване на изоставянето на деца и настаняването им в институции, както и за тяхната реинтеграция в семейството. Съгласно новите разпоредби дирекциите „Социално подпомагане“ (ДСП) ще трябва да предприемат спешни мерки за предотвратяване на изоставянето на непотърсено дете, прието в лечебно заведение, до 24 часа от деня, в който детето е трябвало да бъде изписано. В момента срокът за предприемане на такива действия е 7 дни. С промените се подобряват и мерките за подкрепа на родителите за реинтеграция на детето в семейството му. Дирекциите „Социално подпомагане“ ще могат служебно да предприемат действия за реинтеграция, непосредствено след настаняване на детето извън семейството му. По досега действащия ред родителите трябва да подадат заявление, че желаят да бъдат предприети такива мерки. Регламентират се и конкретни мерки за закрила в семейна среда, в зависимост от възможностите на семейството и потребностите на детето, както и конкретни дейности за подкрепа на семейството. С промените ще се подобри и координацията и сътрудничеството между ДСП по настоящ адрес на детето и ДСП по местопребиваване на родителите. Правителството одобри и промени в Правилника за прилагане на Закона за закрила на детето, чиято цел е да се подобри социалната работа за превенция на изоставянето и за реинтеграция. В Наредбата за критериите и стандартите за социални услуги за деца също се правят промени. С тях се цели да се гарантира по-високо качество на социалните услуги за деца чрез въвеждане на оценка на професионалната правоспособност на служителите, които работят в тях.", "date": "2019.04.24", "title": "Правителството одобри промени в превенцията на изоставянето на деца"}
{"url": "https://www.24chasa.bg/novini/article/7418896", "text": "Година и 4 месеца затвор получи извратеняк, който точно преди 1 година нахлу в къщата на 76-годишна старица в Златарица, преби я, блудства с нея и й отмъкна 45 лева. Делото в Районния съд в Елена е разгледано по реда на съкратено съдебно следствие, при което подсъдимият се е признал за виновен по обвинението на прокуратурата и наложеното му наказание е намалено с една трета. Съдът призна Г. К. за виновен за това, че на 24.04.2018 г. в гр. Златарица, извършил действия с цел да възбуди и удовлетвори полово желание без съвкупление по отношение на възрастна жена /на 76 години/, като й нанесъл й побой. Престъпление по чл. 150 от НК. Подсъдимият е признат за виновен и за това, че отнел 45 лева от владението на пострадалата, без нейно съгласие, с намерение да ги присвои – престъпление по чл. 194 от НК. Присъдата на първоинстанционния съд е влязла в сила.", "date": "2019.04.24", "title": "16 месеца затвор за мъж, насилил 76-годишна в Златарица (Обновена)"}
{"url": "https://www.24chasa.bg/novini/article/7419123", "text": "Правителството прие промени в Устройствения правилник на Държавната агенция за бежанците. Целта е да бъде приведен в съответствие с Регламент (ЕС) 2016/679 на Европейския парламент и на Съвета относно защитата на физическите лица, във връзка с обработването на лични данни и относно свободното движение на такива данни. Предвид, че при производството по предоставяне на международна закрила се обработват голям обем от лични данни и с цел тяхната защита, в ДАБ при МС се създава длъжност „служител по защита на данните“. Длъжностното лице по защита на данните ще осъществява дейности по законосъобразното прилагане на нормативните актове в областта на защитата на данните, в съответствие с Регламент (ЕС) 2016/679 на Европейския парламент и на Съвета и Закона за защита на личните данни. Прецизират се някои задачи и дейности на териториалните структури на агенцията и на административните звена от общата и специализираната администрация, с което ще се повиши ефективността и ефикасността на администрацията на ДАБ при МС.", "date": "2019.04.24", "title": "В Държавната агенция за бежанците се създава длъжност „служител по защита на данните“"}
{"url": "https://www.24chasa.bg/novini/article/7419078", "text": "Апелативният съд във Велико Търново отмени изцяло присъдите на двамата близнаци от Павликени  - Илия и Станчо Славчеви, известни като Червеите, който през януари 2016 г. откриха стрелба в офис в центъра на Велико Търново, сгащени в момент на обир от познатия в ъндърграунда Айдън Хюсеинов и аверите му Карамфил Бижев и Альоша Атев. Магистратите връщат делото на Окръжния съд за ново разглеждане от друг състав, съобщиха от пресцентъра на съда. С присъдата на Окръжен съд подсъдимият Илия бе признат за виновен в това, че на 18.01.2016 г. отнел като извършител сумата от 250 лева от владението на Карамфил Бижев от гр. Велико Търново, като след заварване на мястото на престъплението, за да запази владението на откраднатите вещи, възпроизвел изстрели с пистолет срещу Карамфил, Айдън и Альоша. Деянието е придружено с опит за убийството на Карамфил. Наложено му бе наказание от 7 години лишаване от свобода при строг режим.  Той е осъден и да заплати на Карамфил Бижев сумата от 10 000 лева като обезщетение за неимуществени вреди и сумата от 250 лева имуществени вреди, които гражданският ищец е претърпял в резултат на престъплението, ведно със законната лихва. Съдът отхвърли предявения от ранения иск за разликата на уважения размер до предявения от 200 000 лева, а също така и отхвърли изцяло предявения от Альоша Атев граждански иск за сумата от 20 000 лева като неоснователни и недоказани. Брат му Станчо получи 4 години строг затвор за опита за кражба при условията на опасен рецидив. Срещу присъдата са подадени въззивен протест от Окръжна прокуратура – Велико Търново и въззивни жалби от защитниците на подсъдимите, както и от частните обвинители и граждански ищци, на основание на които в Апелативен съд – Велико Търново било образувано ВНОХД 18/2019 г.. Съставът на въззивния съд намира, че са налице съществени процесуални нарушения, допуснати от първоинстанционния съд – липса на произнасяне на ВТОС с диспозитива на присъдата по част от повдигнатото с обвинителния акт обвинение срещу Илия и по част от предявените и приети за разглеждане граждански искове от Карамфил както и наличие на противоречия между диспозитива и мотивите на присъдата, както в наказателната, така и на гражданската част. Същите са довели до ограничаване на процесуалните права на прокурора, на двамата подсъдими, на частния обвинител и гражданските ищци, смятат магистратите. Въззивният съд посочва в мотивите си, че във всички случаи съдът е длъжен да се произнесе с присъдата по целия обем на повдигнатото обвинение и на предявените и приети за разглеждане граждански искове. Решението не подлежи на обжалване и протест.", "date": "2019.04.24", "title": "Върнаха делото \"Червеите\" за ново разглеждане"}
{"url": "https://www.24chasa.bg/novini/article/7419080", "text": "Специализираната прокуратура привлече към наказателна отговорност деветима за участие в група за сексуална експлоатация в София, съобщиха от държавното обвинение. Членовете на групата са задържани при операция на ГДБОП и Специализираната прокуратура в различни райони на столицата след 8-месечно наблюдение. Ръководителят й е хванат на столична улица в луксозен джип „Мерцедес“. По време на операцията по неутрализиране на групата са иззети пари в различни валути (равняващи се на около 100 000 лева), телефони, симкарти, флашпамети, компютри, тефтер и. Събраните до момента доказателства сочат, че групата е действала от март 2018 г. Освен ръководителя, важна роля в престъпната структура имали двама от обвинените. Те организирали цялата дейност по предлагане и предоставяне на сексуални услуги – приемали поръчки, изпращали жени на адреси, организирали и транспортирането им. Определени участници набирали жени или ги склонявали към проституция. Двама били ангажирани с доставянето на проституиращите на адреси, като играели ролята и на тяхна охрана. На четирима от групата са повдигнати обвинения и за държане на наркотици, разследва се на кого и с каква цел са предлрагани. На 20 април 2019 г. Специализираната прокуратура поиска съдът да задържи под стража участниците в групата. Специализираният наказателен съд прие, че е налице обосновано предположения те да са извършили престъпленията, за които са обвинени, но не видя опасност да се укрият или да извършат ново престъпление. На осем от тях определи парични гаранции в размер от 5 000 до 15 000 лева, а на един - подписка. Специализираната прокуратура протестира определението пред Апелативния специализиран наказателен съд в частта, отнасяща се до мерките за неотклонение на ръководителя на групата (гаранция в пари от 15 000 лв) и двамата основни организатори на дейността й (парични гаранции от по 10 000 лв). Обвинението иска тримата да бъдат задържани под стража.", "date": "2019.04.24", "title": "Задържаха 9-има за сводничество, карали проститутки по адреси в София (Видео, снимки)"}
{"url": "https://www.24chasa.bg/novini/article/7418603", "text": "Мобилните мрежи от пето поколение, като важна част от инфраструктурата на дигиталната икономика и общество, със сигурност ще окажат дълбоко влияние върху потреблението и производството, каза вчера говорителят на Министерството на промишлеността и информационните технологии на Китай Уън Ку на пресконференция на пресслужбата на Държавния съвет, предава  . През март тази година в Шанхай бе реализиран първият телефонен разговор с 5G мрежа. В тази връзка Уън Ку каза, че това е само малка крачка към ерата на 5G. „Доброто прилагане на 5G мрежата в дългосрочен план е важен въпрос\", добави той. Телекомуникационните компании, производителите на мобилни телефони и съответните индустрии трябва да предложат приложения, които отговарят на търсенето на пазара и се приемат бързо от потребителите. Към момента 4G приложенията са много, например за велосипеди за споделяне, за мобилно плащане и т.н. В бъдеще 5G приложенията в тези сфери ще се увеличават бързо. В обществения живот 5G ще предостави видео с ултра-висока резолюция, ново поколение социални мрежи и онлайн игри. Всичко това ще насърчи обновяването на начините за общуване между хората. Чрез виртуалната реалност зрителите ще имат чувството, че са в концертната зала или на стадиона, когато гледат онлайн предавания. В сферата на производството се очаква 5G технологиите да бъдат внедрени в автомобилостроенето, каза още Уън Ку.", "date": "2019.04.24", "title": "5G ще окаже дълбоко влияние върху производството и потреблението"}
{"url": "https://www.24chasa.bg/novini/article/7419106", "text": "Парламентът на Япония одобри днес закон за обезщетяване на десетки хиляди хора, стерилизирани, често без тяхно знание, съгласно действала до 1996 г. правителствена програма срещу ражданeто на \"некачествени потомци\", предаде Ройтерс, цитирана от БТА. Голяма част от обхванатите от програмата са имали физически или когнитивни увреждания, а други са страдали от проказа - сега лечимо заболяване, известно като болестта на Хансен, или просто са имали поведенчески проблеми. В закона се поднасят \"дълбоки извинения\" на жертвите на програмата, повечето от които са били на възраст под 20 години в момента на операцията, и се обещава те да получат по 3,2 млн. йени (около 29 хиляди долара). Документът бе одобрен единодушно от горната парламентарна камара, след като бе приет от по-влиятелната долна камара. Премиерът на Япония Шиндзо Абе направи изявление, в което също се извини на пострадалите от т.нар. Закона за евгенична защита. Той е влязъл в сила през 1948 г. с първоначална цел борба с недостига на храни и възстановяване на разрушенията през войната. Отменен е чак през 1996 г., като преди това на стерилизация са били подложени около 25 хиляди човека, а най-малко 16 500 от тях не са осъзнавали това. Най-много стерилизации са били извършени през 60-те и 70-те години, а последната такава операция е направена през 1993 г.", "date": "2019.04.24", "title": "Япония ще обезщети хиляди хора, стерилизирани по следвоенна програма"}
{"url": "https://www.24chasa.bg/novini/article/7419133", "text": "Правителството одобри допълнителни разходи в размер на 1 366 000 лв. по бюджета на Националния статистически институт за 2019 г. във връзка с изпълнението на дейности по подготовката на преброяването на населението и жилищния фонд в Република България през 2021 г. С предвидените средства ще бъде изградена информационна система „Преброяване 2021“, а също ще бъдат разработени програма, методология и инструментариум за провеждане на преброяването и извадковите изследвания, преброителни и анкетни карти, инструкции, технически задания за информационно и комуникационното осигуряване на преброяването, както и комуникационен план. Това е най-мащабното статистическо изследване и се провежда на всеки десет години като предоставя данни за броя и структурата на населението по пол, възраст, образование, икономическа активност, професия и други демографски, социално-икономически и етнокултурни признаци. Преброяването ще осигури информация за броя и основните характеристики на сградния и жилищния фонд в страната, както и за жилищните условия на населението.", "date": "2019.04.24", "title": "1,3 млн. лв. са отпуснати за подготовката на преброяването през 2021 г."}
{"url": "https://www.24chasa.bg/novini/article/7419134", "text": "Специални стъклени предпазни огради ще се поставят и на част от спирките по първата и втората линия на метрото, освен и по третата. Това ще бъде направено заради безопасността на хората, обясни кметът на София Йорданка Фандъкова, която тества новите влакове, които ще се движат по третата линия на метрото. Първи с огради срещу самоубийци ще бъдат станциите \"Опълченска\" и \"Национален стадион Васил Левски\". Причината за избора им, че те са едни от най-рисковите. Проучваме и други 10, обясни шефът на \"Метрополитен\" Стоян Братоев. И обясни, че преградите ще се отварят само пред влака.  Кметът посети първо депо \"Земляне\". Там тя седна на специален тренажор за обучение на мишинистите за новите влакове. Самото депо е напълно готово и очаква акт 16.   До края на годината ще бъде пуснат първият етап от 8 км и 8 метростанции. В първият етап влиза и покупката на 20-те нови влакчета. Стойността на първия етап е 298 млн. евро.  Вторият етап от 4 км до Околовръстния път на „Горна баня“ ще е готов през 2020 г. Там ще има и ж.п. гара по линията София- Перник.  Парите по този етап са 101 млн. евро. Очаква се по третата линия на метрото да се движат още 130 хил. пътници. Спестеното време за пътувания пък ще бъде 35 хил. часа дневно. Трафикът по трасето пък ще спадне с 25%, а автомобилите пък ще намалеят с 14 хил. дневно. Вредните газове ще спаднат с 11 хил. тона годишно. Новите 20 влака пък ще се движат по първите 12 км от третата линия на метрото, обясни инж. Братоев. В час пик ще се движат 16, а останалите ще са в резерв. освен модерни мотрисите са и икономични. Машините могат могат да се превръщат в генератори и произвеждат ток. Това води до около 25% икономия на електроенергия. В момента пък върви производството на още 10, които до две години ще започнат да се доставят за следващите етапи на метрото.  ", "date": "2019.04.24", "title": "Слагат прегради срещу самоубийци и по старите спирки на метрото (Видео)"}
{"url": "https://www.24chasa.bg/novini/article/7419137", "text": "Китайските власти са арестували бившия шеф на Интерпол Мън Хунвей по подозрение във вземане на подкупи, съобщи днес върховната прокуратура на страната, цитирана от ДПА. Арестът слага точка на продължилата няколко месеца сага, започнала през септември, когато съпругата на Мън, която живее във Франция, съобщи, че той е изчезнал по време на пътуване до Китай. Това се превърна в световна новина, след като от Интерпол заявиха, че не знаят къде се намира шефът им. Едва след като световната полицейска организация се обърна към китайското правителство относно местонахождението на Мън, Пекин призна, че го е задържал в началото на октомври, предава БТА. Оттогава той е разследван от министерството на обществената сигурност, за което някога пряко отговаряше като заместник-вътрешен министър. В края на март Мън бе изключен от управляващата комунистическа партия - знак, че предстои съдебен процес срещу него. Разследването на Вън е част от подетата от президента Си Цзинпин кампания срещу корупцията в страната. Критици на Си го обвиняват, че използва тази кампания за отстраняване на политическите си съперници и за да укрепи контрола си върху властта. Мън бе избран за президент на Интерпол през 2016 г. и имаше мандат на този пост до 2020-а.", "date": "2019.04.24", "title": "Китай формално обвини бившия шеф на Интерпол в получаване на подкупи"}
{"url": "https://www.24chasa.bg/novini/article/7419160", "text": "Правителството одобри допълнителни разходи/трансфери от резерва по чл. 1, ал. 2, раздел II, т. 5.1 от Закона за държавния бюджет на Република България за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия. Одобрените 33 123 981 лева са за превантивни дейности, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г.", "date": "2019.04.24", "title": "Отпускат още 33 млн. лева за разходи от бедствия"}
{"url": "https://www.24chasa.bg/novini/article/7419171", "text": "Най-довереният политически съветник на севернокорейския лидер Ким Чен Ун, е бил отстранен, твърди южнокорейски депутат, предадоха световните агенции, цитирани от БТА.  Ким Йон-чхол беше ръководител на отдела на Корейската трудова партия, отговарящ за връзките с Южна Корея и отношенията със САЩ. Той беше главният преговарящ на Ким Чен Ун по въпросите за денуклеаризацията. На няколко пъти посети САЩ и се срещна с американския президент Доналд Тръмп. Ким Йон-чхол проведе и няколко срещи с американския държавен секретар Майк Помпейо. Новината за отстраняването му съобщи южнокорейският депутат И Хе-хун, като се позова на южнокорейското разузнаване. Причините за отстраняването на Ким Йон-чхол засега остават неизвестни. Според южнокорейската агенция Йонхап на поста на Ким Йон-Чхол е назначен Чан Гим-чхол. Новината за отстраняването на Ким Йон-чхол идва два месеца след провала на срещата на върха на Ким Чен Ун с Доналд Тръмп в Ханой, приключила без споразумение. А миналата седмица севернокорейското външно министерство каза, че Пхенян повече не иска да разговаря с Помпейо и той трябва да бъде заменен с някой \"по-зрял в общуването\", припомня Ройтерс. Севернокорейският лидер Ким Чен Ун предупреди, че провалът на разговорите във Виетнам може да поднови напрежението със САЩ и каза, че е заинтересуван от нова среща с Тръмп само ако САЩ покажат повече гъвкавост.", "date": "2019.04.24", "title": "Най-довереният политически съветник на Ким Чен Ун е бил отстранен от поста"}
{"url": "https://www.24chasa.bg/novini/article/7418884", "text": "Министерският съвет прие Програма на мерките за закрила на деца с изявени дарби от държавни, общински и частни училища през 2019 година. С приемането на Програмата се постига необходимото конкретизиране на мерките и уточняване на списъка на националните и международните конкурси, олимпиади и състезания, за които са осигурени финансови средства за 2019 година, съгласно Наредбата за условията и реда за осъществяване на закрила на деца с изявени дарби. Програмата предвижда насърчаване на творческите, научните и спортните заложби и потребности на деца с изявени дарби в областта на изкуството и науката, класирани на първо, второ или трето място на конкурс, олимпиада или състезание на национално или международно равнище, а в областта на спорта - на първо, второ и трето място на олимпийски игри, световно първенство, европейско първенство, балканско първенство или на първо място на финали на държавно индивидуално първенство чрез еднократно финансово подпомагане в размер до 195 лева и чрез едногодишни стипендии в размер на 135 лева месечно. С Програмата за 2019 година се предвижда общо 1439 ученици от държавни, общински и частни училища да спечелят призови места на национални и международни конкурси, олимпиади и състезания и да получат финансова закрила от държавата по реда на българското законодателство. Подбраните конкурси, олимпиади и състезания се провеждат през календарната 2019 година и са с доказани високи критерии при излъчване на победителите, мотивират децата за високи творчески, научни и спортни постижения. Приетата Програма за 2019 година представлява логично продължение на Програмите от 2005 година насам за осъществяване на закрила на деца с изявени дарби. Нейното ефективно и последователно прилагане е част от грижата за развитието на духовния, творческия и физическия потенциал на младите хора в България. Министерският съвет прие Решение за предложение до Президента на Република България за издаване на указ, с който считано от 06.05.2019 година да удостои началника на Военномедицинска академия и главен лекар на въоръжените сили на Република България бригаден генерал Венцислав Мутафчийски с висше офицерско звание „генерал-майор“. Съгласно друго Решение, Правителството предлага на Президента на Република България да издаде указ, с който да освободи вицеадмирал Георги Фиданов от длъжността „Военен представител на началника на отбраната във Военния комитет на НАТО и във Военния комитет на Европейския съюз“ и от военна служба, считано oт 23.06.2019 г., поради навършване на пределната възраст за притежаваното военно звание. Министерският съвет предлага контраадмирал Митко Петев да бъде назначен на длъжността „Военен представител на началника на отбраната във Военния комитет на НАТО и във Военния комитет на Европейския съюз” и да бъде удостоен с висше офицерско звание „вицеадмирал”, считано от 23.06.2019 година. Друго предложение на Министерския съвет е контраадмирал Кирил Михайлов да бъде освободен от длъжността „Национален военен представител в Националното военно представителство в Съюзното командване по операциите в Монс, Белгия“ и назначен на длъжността „Командир на Военноморските сили”, считано от 23.06.2019 година. На Президента на Република България се предлага също да издаде указ, с който да освободи бригаден генерал Пламен Йорданов от длъжността „Командир на 61-ва механизирана бригада”, считано от 01.06.2019 година, във връзка с назначаването му на длъжност в многонационалната дивизия „Югоизток” в Букурещ, Румъния. Правителството одобри „Доклад за състоянието на отбраната и въоръжените сили на Република България през 2018 г.“, който представя обективна картина за развитието на отбраната и въоръжените сили през 2018 г. и е израз на осъществяваната политика на прозрачност и отчетност, провеждана от Министерството на отбраната. Докладът акцентира върху факта, че през отчетния период усилията на ръководството на Министерството на отбраната продължиха да бъдат фокусирани върху изпълнение на конституционно възложените мисии и задачи на въоръжените сили, както и на ангажиментите на страната по линия на колективната отбрана в рамките на НАТО и Общата политика за сигурност и отбрана на ЕС. С Доклада правителството на Република България представя и обосновани изводи и насоки за съсредоточаване на усилията през следващия отчетен период, които са в съответствие с приоритетите в сектор „Отбрана“ на Програмата за управление на Правителството на Република България за периода 2017-2021 г. Правителството одобри участието на България с национален щанд на Международната изложба за хранителни продукти, съставки и технологии Saudi Agro-Food 2019. Изложението ще се проведе от 21 до 24 октомври 2019 г. в гр. Рияд, Саудитска Арабия, като страната ни ще участва за втори път в него. Събитието предоставя на българските изложители възможността да покажат своите продукти, като в продължение на четири дни ще могат да се срещнат лице в лице с търговци на едро и дребно, дистрибутори и други професионалисти в бранша. Участниците ще могат да създадат нови партньорства, чрез които да стъпят на пазарите на Саудитска Арабия. Част от разходите по подготовката и участието на страната ни се предвижда да бъдат осигурени по Държавна помощ SA. 47097 „Помощ за участие в изложения“. Правителството одобри допълнителни разходи по бюджета на Министерския съвет за 2019 г. в размер 20 770 000 лв. за държавната субсидия за тази година по чл. 28, ал. 2, т. 2 от Закона за вероизповеданията. От тях 15 000 000 лв. са за източноправославното вероизповедание, което е остатък от държавната субсидия за 2019 г., и 5 770 000 лв. са за мюсюлманското вероизповедание. Средствата по бюджета на Министерския съвет ще се осигурят за сметка на предвидените разходи по централния бюджет и чрез преструктуриране на разходите и/или трансферите по централния бюджет за 2019 г. През 2018 и 2019 г. бяха приети изменения и допълнения на Закона за вероизповеданията, с които се въведе нов ред на финансиране от държавата на регистрираните вероизповедания в страната. С разпоредбите на чл. 28 от закона бяха определени критерии, съгласно които ежегодно със закона за държавния бюджет трябва да се одобрява разпределението на държавната субсидия за регистрираните вероизповедания. Заради това, че Законът за държавния бюджет на Република България за 2019 г. беше приет преди промените в Закона за вероизповеданията, с параграф 19 към преходните и заключителни разпоредби на изменителния закон е предвидено за тази година Министерският съвет да одобри държавната субсидия за вероизповеданията по чл. 28, ал. 2, т. 2 от Закона за вероизповеданията, а именно за източноправославното и мюсюлманското вероизповедание. Допълнителни разходи в размер на 208 350 лв. по бюджета на Министерството на правосъдието са одобрени от Министерския съвет. Сумата е предназначена за възстановяване на направените от министерството разходи по изплащане на обезщетения на граждани и юридически лица, пострадали от бавно правосъдие. Това е общият размер на сумата, изплатена за първото тримесечие на 2019 г. от бюджета на Министерството на правосъдието по сключени споразумения за нарушени права за разглеждане и решаване на делата им в разумен срок. Изплащането на обезщетения за вреди от бавно правосъдие се извършва по реда на Глава трета „а“ от Закона за съдебната власт. Заявления срещу актове, действия или бездействия на органите на съдебната власт, с които се нарушава правото на разглеждане и решаване на делото в разумен срок, могат да подават страни по приключени граждански, административни и наказателни производства, както и обвиняеми, пострадали или ощетени юридически лица по прекратени досъдебни производства. Заявленията се разглеждат от специализирано звено на Инспектората към Висшия съдебен съвет, където се извършва проверка на обстоятелствата, а произнасянето по преписката се дължи в 6-месечен срок от постъпването на заявленията. Ако бъде преценено, че правото на заявителя на правосъдие в разумен срок е било нарушено, министърът на правосъдието или посочено от него лице определя размера на обезщетението, съобразно практиката на Европейския съд по правата на човека и предлага сключване на споразумение със заявителя. Средствата, необходими за изплащане на сумите по сключените споразумения, са планирани в централния бюджет. Правителството прие тарифа за таксите, които се събират по Закона за лечебните заведения и Закона за трансплантация на органи, тъкани и клетки. Това се налага заради законодателните промени, в следствие на които досега осъществявани административни услуги от Изпълнителна агенция по трансплантация и от регионалните здравни инспекции вече ще се изпълняват от новосъздадената Изпълнителна агенция „Медицински надзор“. С Постановлението се определя размерът на държавните такси, които Изпълнителна агенция „Медицински надзор“ ще събира. По предложение на Изпълнителна агенция „Медицински надзор“ министърът на здравеопазването ще издава разрешенията за осъществяване на лечебна дейност на лечебните заведения за болнична помощ, центровете за психично здраве, центровете за кожно-венерически заболявания, комплексните онкологични центрове, домовете за медико-социални грижи и диализните центрове, както и осъществяването на дейност от тъканните банки. До момента тази функция е изпълнявала Изпълнителната агенция по трансплантация. Дейностите по асистирана репродукция ще се разрешават като част от режима по регистрация на лечебните заведения за извънболнична помощ, съответно разрешение за осъществяване на лечебна дейност от лечебните заведения за болнична помощ. До момента министърът на здравеопазването е издавал отделно разрешение за това. Тези нормативни промени налагат определянето на нови държавни такси, съобразени с правомощията на компетентните органи. Министерският съвет утвърди таксите за кандидатстване и за обучение на студенти и докторанти за новата академична 2019/2020 година. В сравнение с учебната 2018/2019 година и предложенията на държавните висши училища за учебната 2019/2020 година намаление на таксите за студенти има при Висшето строително училище „Л. Каравелов“ - София, от 17%. То е при професионално направление „Архитектура, строителство и геодезия“, отнася се за задочна форма на обучение и е 450 лева (при 540 лева за настоящата учебна година). При 13 държавни висши училища размерът на таксите за обучение на студенти се увеличава с от 5% до 63%, или от 30 до 270 лева спрямо размера на таксите за миналата учебна година. Това са Техническият университет - Габрово, Техническият университет - Варна, Националната художествена академия, Икономическият университет - Варна, АМТИИ „Проф. Асен Диамандиев“, УНИБИТ, НАТФИЗ, и др. Най-голямото увеличение от 63% е на ТУ Габрово и се отнася за студентите задочна форма на обучение в техническите науки. При 19 държавни висши училища няма промяна в размера на таксите за обучение на студенти. При таксите за обучение на докторанти при 5 държавни висши училища увеличението е средно с 20% (от 50 до 150 лева). Това са ХТМУ, МУ - Варна, НАТФИЗ, ВТУ „Тодор Каблешков“ - София, и УНИБИТ. При 28 висши училища и Българската академия на науките няма промяна в размера на таксите за обучение спрямо тези от учебната 2018/2019 г. Индикативният размер на таксата за кандидатстване е в размер на 50 лева при средна такса за обучение в държавните висши училища в размер на 800 лева за учебната 2019/2020 година. В държавните висши военни училища съответно таксата за кандидатстване е в размер на 30 лева при средна такса за обучение в размер на 750 лева. Размерът на таксата за кандидатстване в БАН и научните организации е в размер на 30 лева при средна такса за обучение на докторанти в размер на 460 лева за учебната 2019/2020 година. Предложените такси за учебната 2019/2020 година ще обхванат над 160 000 брой учащи, в т.ч. 155 000 студенти и 5000 докторанти в редовна и задочна форма на обучение в държавните висши училища. Министерският съвет прие решение за възмездно учредяване на безсрочен сервитут върху поземлен имот в горска територия - публична държавна собственост. Той се намира в землището на гр. Асеновград и е с площ 3,169 дка. Имотът е в района на дейност на Териториално поделение „Държавно горско стопанство Асеновград“ към Държавно предприятие „Южноцентрално държавно предприятие“ - Смолян. Вещното право върху имота се учредява за изграждане и обслужване на подземен ел. кабел ниско напрежение за обект: „Външно кабелно електрозахранване ниско напрежение от съществуващ стълб до Базова станция 3230“ в полза на „Теленор България“ ЕАД. За придобиване на ограниченото вещно право дружеството ще заплати цена за безсрочен сервитут в размер на 27 258,00 лева и режийни разноски на стойност 545,16 лева на Изпълнителна агенция по горите. Цена за компенсационно залесяване в размер на 3 191.08 лева и цена на дървесината на корен в сегашна възраст за оценяваните насаждения в размер на 1200 лева ще бъдат заплатени на ДП „Южноцентрално държавно предприятие“ - Смолян. По сметката на община Асеновград ще бъде заплатен данък за придобиване на ограничено вещно право в размер, определен от общинския съвет. Съгласно друго правителствено Решение, имоти - публична държавна собственост, се обявяват за имоти - частна държавна собственост, с предоставени права за управление на Министерство на отбраната. За ведомството е отпаднала необходимостта от ползването на имотите - публична държавна собственост, а като имоти - частна държавна собственост, с тях могат да се извършват разпоредителни действия - продажба чрез търг, съгласно Закона за държавна собственост. Обектите със сменен статут се намират в области Хасково и Монтана. Правителството възложи също така на Агенцията по приватизация и следприватизационен контрол да извърши приватизация чрез публичен търг с явно наддаване на два поземлени имота - частна държавна собственост, намиращи се в гр. Монтана, с построените в тях сгради - незавършено строителство. Приватизацията се извършва по предложение на областния управител на област Монтана, в чието управление са имотите. Единият се намира на ул. „Макгахан“ № 14 и е с площ 15 840 кв. м, заедно с построената в него на груб строеж едноетажна сграда на транспорта, със застроена площ 1 064 кв. м. Вторият имот се намира на ул. „Сирма войвода“ № 2 и е с площ 26 501 кв. м, ведно с построената в него девететажна сграда - незавършено строителство, в груб строеж, със застроена площ 3 151 кв. м, с предназначение за здравно заведение. С друго Решение на правителството имот - публична държавна собственост в гр. Върбица става частна - държавна собственост и се предоставя на Община Върбица. Имотът представлява терен с площ 1 100 кв. м и две сгради в него. Общината ще го използва за обособяване на административна сграда за служителите от Общинската администрация на Върбица, изпълняващи дейности по сметосъбиране, сметоизвозване, озеленяване и благоустрояване, управление на общинските пазари и паркинги и други общественополезни дейности. Комисията за противодействие на корупцията и за отнемане на незаконно придобитото имущество получава управление върху три самостоятелни обекта в сграда на площад „Св. Иван Рилски“ № 1 в град Перник. Досега имотите са били в управление на областния управител на Перник и предоставянето им на КПКОНПИ ще обезпечи нуждите на Териториалното бюро в областния център. Правителството прие решение, с което разреши преминаването през и пребиваването на територията на Република България с невоенен характер на съюзнически и чужди въоръжени сили във връзка с провеждането на многонационални военни учения на територията на страната. По инициатива на НАТО за засилване на мерките за сигурност в Югоизточна Европа и Черноморския регион през май и юни 2019 г. на териториите на Република България, Румъния, Унгария, Република Хърватия, Република Словения и Република Северна Македония ще се проведат серия от 14 (четиринадесет) национални и многонационални военни учения, които са свързани помежду си. В периода от 26 май до 28 юни 2019 г. на територията на Република България ще се проведат учения, в които ще участват военнослужещи, щабове и военни формирования с щатно въоръжение, снаряжение и бойна техника от въоръжените сили на Република България, САЩ, Република Албания, Великобритания, Украйна, Република Гърция, Република Северна Македония, Канада и Италия. В тях ще се включат до 6000 души, до 1200 единици сухопътна техника и въоръжение и до 80 военни въздухоплавателни средства. Ученията се провеждат в изпълнение на „Споразумение между правителството на Република България и правителството на Съединените американски щати (САЩ) за сътрудничество в областта на отбраната“, „Плана за подготовка на Въоръжените сили на Република България през 2019 година“ и „План за съвместна българо-американска подготовка в страната и в чужбина през 2019 година“. Общото планиране на ученията се извършва под ръководството на командващия на Сухопътните войски на САЩ в Европа съвместно със страните домакини. Ръководството и контролът на ученията ще се осъществяват от многонационална структура, която ще бъде разположена в гр. Графенвьор, Германия. В района на съвместното българо-американско съоръжение на УП „Ново село“ под ръководството на Съвместното командване на силите ще бъде развърната националната структура, която ще осъществява общото ръководство и контрола на ученията на територията на нашата страна и ще координира участието на Въоръжените сили на Република България в свързаните учения и структури извън територията на страната. Правителството упълномощи посланика на Република България в Канада да подпише Споразумение в сферата на социалната сигурност между Република България и Квебек и на Административно споразумение за неговото изпълнение. Това стана с промяна на решението на Министерския съвет, с което проектите на двата документа бяха одобрени през 2015 г. Целта на изменението е Споразумението в сферата на социалната сигурност и Административното споразумение да бъдат подписани в кратки срокове и да бъдат стартирани процедурите за влизането им в сила, предвидени в националното законодателство. По този начин българските граждани, работили или работещи в провинция Квебек, Канада, на които предстои пенсиониране, ще могат да се ползват от осигурителните права, включени в обхвата на споразумението. Правителството одобри проект на Меморандум за сътрудничество между Изпълнителната агенция за насърчаване на малките и средните предприятия към Министерството на икономиката на България и Иновационния фонд на Сърбия. В Меморандума се предвижда Изпълнителната агенция за насърчаване на малките и средните предприятия и Иновационният Фонд на Република Сърбия да бъдат партньори в областта на развитието на малките и средните предприятия, като предоставят реални възможности за разширяване на бизнес контактите между предприятията от България и Сърбия. Двете страни поемат задължения за обмен на бизнес-информация, свързана с търговията, възможностите за инвестиране, политиката и мерките, предприети от всяко от двете правителства за насърчаване на интернационализацията на малките и средните предприятия. Българската и сръбската страна ще си сътрудничат при организиране на промоционални прояви в услуга на малките и средните предприятия като размяна на посещения на предприемачи, организиране на участието им в бизнес форуми, конференции, семинари, търговски панаири, изложения, посещения на делегации и други. Правителството одобри резултатите от българското участие в заседанието на Съвет „Общи въпрос“, което се проведе на 9 април в Люксембург. Проведена беше дискусия по Многогодишната финансова рамка с фокус върху темите за Кохезионната политика и Общата селскостопанска политика. Приети бяха заключения на Съвета по документа за размисъл на Европейската комисия, озаглавен „Към устойчива Европа 2030“ и насочен към най-важните политически елементи за прехода към устойчивото развитие. Направен бе и преглед на актуалното състояние на въпроса за върховенството на правото в Полша и Унгария. Съвет „Общи въпроси“ проведе заседание и по чл. 50 от Договора за Европейския съюз. Съветът подготви извънредното заседание на Европейския съвет (чл. 50) на 10 април, обсъждайки възможностите за допълнително удължаване на срока по чл. 50 след нотификацията на Обединеното кралство. Правителството одобри също резултатите от участието на страната ни в неформално заседание на Съвета по конкурентоспособност на Европейския сьюз, част „Научни изследвания“, проведено на 2 и 3 април в Букурещ. Тема на дискуся беше насърчаването на научните изследвания и иновациите. Правителството одобри проект на Спогодба за пенсионно осигуряване между България и Азербайджан и упълномощи министъра на труда и социалната политика да я подпише. Проектът на документа регулира осигуряването при работа в двете държави, както и реда за отпускане и изплащане на пенсиите за осигурителен стаж и възраст, пенсиите за инвалидност поради общо заболяване и наследствените пенсии. След като бъде подписана, е необходимо спогодбата да бъде ратифицирана от Народното събрание. След ратификацията документът ще влезе в сила. По този начин ще се създаде възможност хората, осигурявани в България и в Азербайджан, да реализират социалните си права. Правителството прие актуализацията на Националната програма за реформи (НПР) на Република България за 2019 г. Тя е изготвена в изпълнение на Стратегията „Европа 2020“, както и в рамките на засиленото наблюдение на икономическите политики в ЕС. Националният доклад за България за 2019 г., заедно с документите, поставящи началото на Европейския семестър, послужиха като отправна точка при настоящата актуализация на НПР. Положителните макроикономически промени и мерките на политиката за намаляване на потенциалните макрофинансови рискове, произтичащи от банковия и небанковия сектор, доведоха до допълнително коригиране на дисбалансите. Програмата се фокусира върху изпълнението на мерките, адресиращи специфичните препоръки на Съвета от 2018 година. Националната програма за реформи включва четири основни раздела. Първият съдържа кратък преглед на макроикономическите очаквания. Вторият раздел е съставен от три части, като са посочени мерките в отговор на препоръките и на констатираните пропуски в Националния доклад за България за 2019 г. За първи път през настоящата година се въвежда част с кратко описание на инвестиционната стратегия на правителството за адресиране на инвестиционния недостиг в ключови за растежа области. В документа е представен и преглед на напредъка в изпълнението на националните цели по Стратегия „Европа 2020“, както и комплекс от мерки в области на политики, които допринасят за подобряване на бизнес средата. В програмата са включени и проекти, финансирани по Програмата за подкрепа на структурни реформи на ЕК, определени през 2018 година. Актуализацията на НПР за 2019 година е разработена в съответствие с приоритетите за управление на правителството (2017-2021 г.), с Конвергентната програма на Република България (2019-2022 г.) и със Средносрочната бюджетна прогноза за периода 2020-2022 г. Обучението на 43 413 студенти в 37 държавни висши училища ще бъде субсидирано, реши правителството като утвърди броя на приеманите за обучение студенти и докторанти във висшите училища и научните организации в България през учебната 2019- 2020 година. От тях 37 119 за образователно-квалификационни степени след средно образование. През тази година се очаква около 54 хил. младежи да завършат средно образование. Броят на приеманите за обучение студенти и докторанти е съобразен с оценката на учебната и научната дейност на висшите училища, с данните за реализацията на завършилите студенти и докторанти и с приоритетите за обществено-икономическото развитие на страната. Решението за приема във висшите училища следва утвърдения модел на финансиране на висшите училища, ориентиран към резултатите от обучението и потребностите на пазара на труда. Определени са 2000 места за наши сънародници от чужбина, които ще се обучават в бакалавърски и магистърски програми в български висши училища. Местата за докторанти са 40. Ще бъдат осигурени отново и 150 места за обучение на граждани на Република Северна Македония. Предложеният прием е съобразен с предложенията на организации на българските общности в чужбина и българските дипломатически представителства, както и с желанията на кандидат-студентите при проведената информационна кампания в Албания, Косово, Северна Македония, Молдова, Украйна и Сърбия. За следващата учебна година се допуска допълнителен прием в 8 професионални направления в рамките на капацитета на направлението: „Педагогика на обучението по...“, „Физически науки“, „Химически науки“, „Математика“, „Енергетика“, „Материали и материалознание“, „Химични технологии“ и „Религия и теология“. Това са направления с намаляващ брой студенти, но важни за развитието на отделни сектори на икономиката и обществото. С решението се утвърждава и приемът на студенти срещу заплащане в държавните висши училища. За учебната 2019-2020 година са предвидени 12 805 места, от които 7 808 след средно образование. Частните висши училища ще приемат 12 324 студенти, от които 8 204 след средно образование. Новите докторанти във висшите училища ще бъдат общо 2 420. За държавните висши училища местата са 2 254, за частните - 166, а за научните организации – 296. Правителството одобри допълнителни разходи по бюджета на Министерския съвет за 2019 г. в размер на 2 935 000 лв. за обезпечаване на дейността на създадената през февруари т.г. Държавна агенция „Безопасност на движението по пътищата”, специализиран орган към Министерския съвет. Предвидените средства са необходими с цел осъществяване на функциите на агенцията за ръководство, координиране и контрол на политиката за повишаване на безопасността на движението по пътищата, включително и за създаване на административен капацитет. Необходимият ресурс ще бъде осигурен за сметка на бюджетите на Министерството на регионалното развитие и благоустройството и Министерството на транспорта, информационните технологии и съобщенията, както и чрез преструктуриране на разходите по централния бюджет за 2019 г. Правителството одобри позицията на България по дело във връзка с оспорването на текстове от Наредба на КЕВР за регулиране на цените на природния газ Министерският съвет одобри на днешното си заседание позицията на Република България по дело С-5/19 на Съда на Европейския съюз, образувано по запитване на Върховния административен съд (ВАС). ВАС е отправил запитването във връзка с административно дело от 2017 г., с което „Овергаз мрежи” АД и Сдружение с нестопанска цел „Българска газова асоциация” оспорват текстове от Наредба №2 на Комисията за енергийно и водно регулиране (КЕВР) за регулиране на цените на природния газ. В хода на делото пред ВАС е възникнал въпросът дали регламентираното в националното законодателство право на енергийните предприятия да предявяват искания за компенсиране на разходи, произтичащи от наложени им задължения към обществото, е съвместимо с Хартата на основните права на ЕС и Директива 2009/73/ЕО относно вътрешния пазар на природен газ. По този въпрос българската страна счита, че това задължение гарантира реализирането на целта за сигурност на доставките. То спазва принципа на пропорционалност, дефинирано е ясно, прозрачно и подлежи на проверка. Хартата на основните права на ЕС допуска въвеждането на национални мерки, според които крайните клиенти ще понесат финансовата тежест, свързана със задълженията на енергийните предприятия за поддържане на резерви. Върховният административен съд се интересува също дали Директива 2009/73/ЕО относно вътрешния пазар на природен газ допуска национална разпоредба, която освобождава КЕВР от задължението при изработване на проект за подзаконов нормативен акт да зачита принципите на необходимост, обоснованост, предвидимост, откритост, съгласуваност, субсидиарност, пропорционалност и стабилност, както и да провежда обществени консултации, да публикува предварително проекта и да изложи мотиви към него. По този въпрос българската страна счита, че чл. 3 от Директивата допуска национална норма, на основание на която част от разпоредбите на Закона за нормативните актове не се прилагат от национални органи, сред които и КЕВР. Същевременно КЕВР изпълнява изискванията за предварително публикуване, обществено обсъждане, мотивиране на проектите и други. С днешното си решение Министерският съвет даде съгласие Република България да встъпи по дело С-5/19 на Съда на Европейския съюз. Правителството прие изменения в свое Постановление № 385/2015 г. за дейността на Централния орган за покупки (ЦОП) за нуждите на органите на изпълнителната власт. С промените се цели актуализация на продуктовия обхват на централизираното възлагане, разширяване на кръга от потребители и по-прецизна регулация на отношенията им с ЦОП в контекста на цялостното електронизиране на възлагателния процес. Към потребителите, които са задължени да ползват услугите на ЦОП, се добавят: Националният статистически институт, Националният осигурителен институт, ГД „Охрана“ и ГД „Изпълнение на наказанията“. Част от досегашните факултативни потребители преминават към списъка със задължителните. Заличават се Контролно-техническата инспекция, Националната комисия за борба с трафика за хора и Централната комисия за борба срещу противообществените прояви на малолетните и непълнолетните. Факултативните потребители, които ще могат да ползват централизираното възлагане, се допълват със Сметната палата и Националната здравноосигурителна каса. От ПМС № 385/2015 г. се заличава особената група на потребителите от системата на здравеопазването, които бяха включени като задължителни потребители на ЦОП само по отношение на доставките на горива. Тези второстепенни разпоредители с бюджет към министъра на здравеопазването се разпределят, в зависимост от статута и функциите си, към задължителните или факултативните потребители. Приетото постановление предвижда отпадане от продуктовия обхват на централизираното възлагане на доставките на софтуер за операционни системи и приложен софтуер за създаване, редактиране и форматиране на електронни документи и услугите по техническа поддръжка и ремонт на леки автомобили. Направените изменения и допълнения отразяват и опита от работата на Системата за електронно възлагане на обществени поръчки. Правителството прие Наредба за критериите за определяне на университетски болници. Целта е да бъдат създадени ясни критерии, на базата на които да се определи кои от лечебните заведения или техни клиники или отделения, да придобият правата на университетски болници/клиники или отделения за срока на одобрението. За университетски ще бъдат определяни само структури, които реално са обвързани с университет и съответно с обучението на студенти, специализанти и докторанти и с осъществяването на научна дейност в по-голяма степен от останалите лечебни заведения, получили одобрение от министъра на здравеопазването за обучение на студенти и специализанти. Като критерии за определяне на лечебни заведения или техни клиники/отделения за университетски са заложени обективни изисквания, които показват обвързаността на съответната болница или клиника/отделение с обучението на студенти и специализанти и с осъществяването на научна дейност - определен минимален процент от лекарския състав да заема академична длъжност; през последните 2 години определен минимален процент от студентите да са провеждали практическата си подготовка в болницата; определен минимален процент от лекарските длъжности да са за лекари-специализанти. В проекта е предвиден също определен минимален брой докторанти да провеждат обучението и изследователската си дейност в лечебното заведение. Правителството прие промени в Наредбата за обществено осигуряване на самоосигуряващите се лица, българските граждани на работа в чужбина и морските лица. С тях разпоредбите на нормативния акт се синхронизират с изменения в Кодекса за социално Осигуряване, които са в сила от 1 януари 2019 г. и са свързани с кръга на осигурените лица. С направените промени терминологията в наредбата се уеднаквява с понятията, използвани в други нормативни актове - Кодексът на труда, Законът за незасивисимите оценители и Законът за независимия финансов одит. Правителството одобри промени в Наредбата за условията и реда за осъществяване на мерки за предотвратяване на изоставянето на деца и настаняването им в институции, както и за тяхната реинтеграция в семейството. Съгласно новите разпоредби дирекциите „Социално подпомагане“ (ДСП) ще трябва да предприемат спешни мерки за предотвратяване на изоставянето на непотърсено дете, прието в лечебно заведение, до 24 часа от деня, в който детето е трябвало да бъде изписано. В момента срокът за предприемане на такива действия е 7 дни. С промените се подобряват и мерките за подкрепа на родителите за реинтеграция на детето в семейството му. Дирекциите „Социално подпомагане“ ще могат служебно да предприемат действия за реинтеграция, непосредствено след настаняване на детето извън семейството му. По досега действащия ред родителите трябва да подадат заявление, че желаят да бъдат предприети такива мерки. Регламентират се и конкретни мерки за закрила в семейна среда, в зависимост от възможностите на семейството и потребностите на детето, както и конкретни дейности за подкрепа на семейството. С промените ще се подобри и координацията и сътрудничеството между ДСП по настоящ адрес на детето и ДСП по местопребиваване на родителите. Правителството одобри и промени в Правилника за прилагане на Закона за закрила на детето, чиято цел е да се подобри социалната работа за превенция на изоставянето и за реинтеграция. В Наредбата за критериите и стандартите за социални услуги за деца също се правят промени. С тях се цели да се гарантира по-високо качество на социалните услуги за деца чрез въвеждане на оценка на професионалната правоспособност на служителите, които работят в тях. Общинските съвети ще могат да завишават броя на децата в групите при недостиг на места в детските градини Общинските съвети в общините, където не достигат места в детските градини, ще могат да завишават над максимално определения брой деца в групите на целодневните и полудневните детски градини. Тази възможност се дава след промени в Наредбата за финансирането на институциите в системата на предучилищното и училищното образование, приети от Министерския съвет. В случаите, когато броят на децата в групите, изчислен на базата на Средна месечна посещаемост за период от три последователни месеца, е по-малък от 12 — за яслените групи и 18 - за останалите, броят на децата може да бъде завишен над максималния с до 3 деца. Завишаването ще е възможно при условие, че са спазени здравните изисквания към детските градини. Така ще се подпомогнат усилията на общините за обхващане на по-голям брой деца в системата на предучилищното образование и за пълно обхващане на децата в задължителна предучилищна възраст. Предложените промени са свързани с реализирането на целите на Националната стратегия за учене през целия живот (2014-2020) за повишаване дела на обхванатите в предучилищното образование деца на възраст от 4 години до постъпване в първи клас на 90 % през 2020 г. Друга промяна предвижда възможност броят на учениците в паралелките да се завишава над максималния при формирането на паралелките, както и в случаите на преместване на ученици. Правителството прие промени в Устройствения правилник на Държавната агенция за бежанците. Целта е да бъде приведен в съответствие с Регламент (ЕС) 2016/679 на Европейския парламент и на Съвета относно защитата на физическите лица, във връзка с обработването на лични данни и относно свободното движение на такива данни. Предвид, че при производството по предоставяне на международна закрила се обработват голям обем от лични данни и с цел тяхната защита, в ДАБ при МС се създава длъжност „служител по защита на данните“. Длъжностното лице по защита на данните ще осъществява дейности по законосъобразното прилагане на нормативните актове в областта на защитата на данните, в съответствие с Регламент (ЕС) 2016/679 на Европейския парламент и на Съвета и Закона за защита на личните данни. Прецизират се някои задачи и дейности на териториалните структури на агенцията и на административните звена от общата и специализираната администрация, с което ще се повиши ефективността и ефикасността на администрацията на ДАБ при МС. Правителството прие промени в Устройствения правилник на Агенцията за ядрено регулиране, касаещи функциите в съществуващите специализирани дирекции на АЯР. Дейностите по отношение на квалификацията и правоспособността на персонала в ядрени съоръжения и обекти с източници на йонизиращи лъчения и издаването и отчетността на лицензните за специализирано обучение на дейности в ядрени съоръжения и с ИЙЛ преди промяната се поделяха между две специализирани дирекции на АЯР - дирекция „Радиационна защита“ и Главна дирекция „Ядрена безопасност“. Разделянето на функциите, свързани с квалификацията и правоспособността между две дирекции забавяше процеса на вземане на решения и водеше до неефективност в работата на звената. Предвид това с настоящото изменение тези функции се съсредоточиха в една дирекция - дирекция „Радиационна защита“. С оглед съсредоточаване на дейността по международните въпроси в една дирекция, функциите на национален координатор на Международната система за ядрена информация на Международната агенция за атомна енергия (МААЕ) се поемат от дирекция „Международно сътрудничвество“. Прецизирано е изискването за професионален опит на служителите извън специализираната администрация, на които председателят може да възлага инспекторски функции. Новата редакция разширява областта, в която може да е придобит опитът, а именно - в областта на използването на ядрената енергия или йонизиращите лъчения, управлението на радиоактивните отпадъци или отработеното гориво, както и в областта на държавното регулиране на безопасното осъществяване на тези дейности. Същевременно са завишени годините необходим опит от 5 на 10. Промените в Устройствения правилник ще допринесат за повишаване ефективността на органа при изпълнение на нормативно заложените му функции. Постановлението на МС няма да окаже пряко и/или косвено въздействие върху държавния бюджет. Министерският съвет прие Конвергентната програма на Република България за периода 2019-2022 година. Документът се изготвя ежегодно, в съответствие с правилата на Пакта за стабилност и растеж на Европейския съюз и с графика на т.н. „Европейски семестър“ - инициативата за предварителна координация на икономическите политики в ЕС. В Конвергентната програма са отразени приоритетите на правителството за придържане към фискална политика, осигуряваща дългосрочна устойчивост на публичните финанси и ефективно насочване на публичните разходи към дейности, които ускоряват икономическия растеж. Програмата е структурирана в седем части. Първата част представя общата рамка на правителствените икономически политики и цели. Във втората част е анализирано икономическото развитие на страната по отношение на ключовите макроикономически показатели, като е представена и прогноза за тяхното развитие. Третата част съдържа описание на стратегическите цели на фискалната политика по отношение на бюджетния баланс и правителствения дълг. В четвъртата част е направен анализ на чувствителността на прогнозите в основния макроикономически сценарий, като е разработен алтернативен вариант. Част пета и част шеста са посветени на устойчивостта и качеството на публичните финанси, а седмата част прави преглед на институционалните характеристики на публичните финанси в България — бюджетни процедури и национални бюджетни правила. С оглед постигане на балансиран растеж, устойчива конвергенция и увеличаване на благосъстоянието на населението, ще продължат действията, насочени към премахването на пречките пред инвестиционната дейност на частния сектор, подобряване качеството на предоставяните публични стоки и услуги, инвестиции в инфраструктура, увеличаване на финансирането в области като образование, здравеопазване и социална закрила, подобряване ефективността и ефикасността на администрацията. Данъчната политика остава предвидима, ориентирана в посока насърчаване на развитието на бизнеса и инвестиционната активност, чрез запазване на ниските данъчни ставки за преките данъци, широка данъчна основа и малко на брой данъчни преференции. Правителството ще продължи политиките за повишаване на събираемостта на данъците, борбата със сенчестата икономика и недекларирания труд. Правителството одобри протоколно решение за предприемане на мерки във връзка с констатираните от Европейската комисия несъответствия при изпълнението на Директивата за създаване на инфраструктура за пространствена информация в Европейската общност (INSPIRE). Приетият пакет от мерки ще допринесе за правилното прилагане от българските институции на Директивата INSPIRE, която указва правилата за управление на т. нар. пространствени данни. Трансформирането на актуалните модели на данни в държавите-членки до общия модел за INSPIRE изисква специфични компетентности. Отговорните институции от българска страна са Държавната агенция за електронно управление (ДАЕУ) и първичните администратори на пространствени данни. 1,3 млн. лв. са отпуснати за подготовката на преброяването през 2021 г. Правителството одобри допълнителни разходи в размер на 1 366 000 лв. по бюджета на Националния статистически институт за 2019 г. във връзка с изпълнението на дейности по подготовката на преброяването на населението и жилищния фонд в Република България през 2021 г. С предвидените средства ще бъде изградена информационна система „Преброяване 2021“, а също ще бъдат разработени програма, методология и инструментариум за провеждане на преброяването и извадковите изследвания, преброителни и анкетни карти, инструкции, технически задания за информационно и комуникационното осигуряване на преброяването, както и комуникационен план. Това е най-мащабното статистическо изследване и се провежда на всеки десет години като предоставя данни за броя и структурата на населението по пол, възраст, образование, икономическа активност, професия и други демографски, социално-икономически и етнокултурни признаци. Преброяването ще осигури информация за броя и основните характеристики на сградния и жилищния фонд в страната, както и за жилищните условия на населението. Одобрен е Меморандум за разбирателство между министерствата на финансите на България и на Словашката република Правителството одобри Меморандум за разбирателство между Министерството на финансите на Република България и Министерството на финансите на Словашката република за сътрудничество по отношение на Валутен механизъм II и последващото въвеждане на еврото в България. За изпълнение на документа ще бъде разработен План за действие. Акцент в него ще бъдат обмяната на опит и добри практики, свързани с участието на страната във Валутен механизъм II и въвеждането на еврото. С приетото решение за одобрение на Меморандума за разбирателство правителството упълномощи министъра на финансите Владислав Горанов да проведе преговорите с Министерството на финансите на Словашката република и да подпише документа за сътрудничество. Кабинетът одобри позицията на България по дело С-33/19, Европейската комисия срещу Република България пред Съда на Европейския съюз. Делото е образувано въз основа на искова молба, че страната ни не е изпълнила задълженията си съгласно чл. 21 от Директива 2009/49/ЕО относно безопасността на железопътния транспорт в Общността. Българската страна счита, че искът, предявен от ЕК е неоснователен, но въпреки това е предприела действия за оптимизиране на нормативната уредба, регламентираща статута на звеното за разследване произшествия във въздушния, водния и железопътния транспорт. Подготвени промени в Закона за железопътния транспорт (ЗЖТ), Закона за гражданското въздухоплаване (ЗЕВ) и Кодекса на търговското корабоплаване (КТК), като се предвижда отпадане на текстовете, установяващи звеното за разследване да е в структурата на Министерството на транспорта, информационните технологии и съобщенията. Със законовите промени ще бъдат подготвени и съответни актове на Министерския съвет, които ще предвиждат: създаването на Национален борд за разследване на произшествия във въздушния, водния и железопътния транспорт, като самостоятелно юридическо лице към Министерския съвет, второстепенен разпоредител с бюджет към министъра на транспорта, информационните технологии и съобщенията; приемането на Устройствен правилник на административната структура и промяна на Класификатора на длъжностите в администрацията. Република България отново потвърждава своето становище, че е осигурила необходимата за целта независимост на звеното за разследване на произшествия и инциденти, звеното разполага с необходимия ресурс и е самостоятелно и независимо при вземането на своите решения. Целта на директивата е звеното да бъде постоянно действащ орган, да бъде независимо от посочените в директивата структури и да разполага с необходимите ресурси, за да може да изпълнява дейността си. В позицията се посочва още, че твърденията на Комисията за нарушение на чл. 21, параграфи 1 и 2 от Директива 2004/49 са неоснователни, поради което Съдът следва да отхвърли предявения иск като неоснователен и да осъди Комисията да заплати съдебните разноски по делото. Правителството одобри допълнителни разходи/трансфери от резерва по чл. 1, ал. 2, раздел II, т. 5.1 от Закона за държавния бюджет на Република България за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия. Одобрените 33 123 981 лева са за превантивни дейности, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г.", "date": "2019.04.24", "title": "Виж какво реши Министерският съвет днес"}
{"url": "https://www.24chasa.bg/novini/article/7418901", "text": "Жена остави незаключена къща за 5 дни, взеха ѝ над 13 000 лв. и валута, съобщиха от полицията. За времето от 9 ч. на 17 април 2019 г. до 23 ч. на 22 април 2019 г. в с. Славяново, община Попово, неизвестен е извършил кражба от незаключена стая на къща – собственост на 60-годишна жена от селото. Откраднати са 13 000 лв., 200 евро и 200 паунда. По случая е образувано досъдебно производство по чл. 194 от Наказателния кодекс по описа на РУ-Попово.", "date": "2019.04.24", "title": "Обраха валутата на жена и 13 000 лева, не заключила къщата си пет дни"}
{"url": "https://www.24chasa.bg/novini/article/7418898", "text": "„Приемам с отговорност работата като народен представител. От 11 години съм член на ГЕРБ и е логично да работя и за каузите, и за интересите на гражданите на Хасково и Хасковска област\". Това коментира пред  новият депутат от региона Митко Полихронов. С решение на ЦИК от 23 април той заема мястото на Делян Добрев, който подаде оставка заради това, че името му беше замесено в „апартамент гейт„. След като Добрев се оттегли, последваха откази на следващите четирима в листа да заемат овакантеното от него място. Така въртележката се завъртя до заместник-председателя на Общинския съвет на Хасково Митко Полихронов. Според него едно от обясненията за отказалите се преди него е, че тези хора от листата не са били членове на ГЕРБ. Изключение прави единствено заместник-министърът на енергетиката Жечо Станков. Той обаче така или иначе е влязъл, като народен представител от листата на Бургас, в която също е била кандидат паралелно с позицията в хасковската. След Великденските празници Полихронов ще подаде оставката си в Общинския съвет на Хасково. На неговото място като съветник би трябвало да влезе земеделецът от с. Криво поле Фидан Гаджев. На заседанието на местния парламент през май предстои и избор на нов заместник-председател.", "date": "2019.04.24", "title": "Митко Полихронов заема мястото на Делян Добрев в парламента"}
{"url": "https://www.24chasa.bg/novini/article/7418904", "text": "Съдът е признал за виновен и е постановил осъдителна присъда спрямо М.С., обвинен от Окръжна прокуратура - Враца за извършен от него грабеж при условията на опасен рецидив. Това съобщиха от пресцентъра на прокуратурата. Около 14:40 ч. на 30.11.2018 г., в жк. „Дъбника“ в гр. Враца, подсъдимият С. нападнал жена, като й нанесъл удар с юмрук в лицето. Рецидивистът издърпал от ръката на пострадалата чанта с намиращите в нея портмоне, мобилен телефон, лекарства, с намерение да ги присвои. Общата стойност на отнетите от него вещи е 682,28 лева. С присъдата на Окръжния съд в гр. Враца на М.С. е наложено наказание от шест години „лишаване от свобода“. Тя не е влязла в сила и може да бъде обжалвана или протестирана пред Софийския апелативен съд.", "date": "2019.04.24", "title": "6 години затвор за грабеж на жена във Враца"}
{"url": "https://www.24chasa.bg/novini/article/7418900", "text": "Съдия Рая Манолева в Районен съд – Сандански се отведе по делото, заведено срещу лидера на Ред, законност и справедливост Яне Янев от бившия управник на с. Малък Цалим Страхил Маламов. Това стана вчера по време на поредното заседание на стартиралото през 2017 г. дело. В мотивите си съдия Р. Манолева сочи следните съображения: „В молбата на подсъдимия се прави искане за отвод на съдията-докладчик, на основание чл. 29, ал. 2 от НПК, като се излагат изявления и съждения по отношение на брата на съдията-докладчик, свързани с дейността му, доразвити в ефира на bTV в сутрешния блок, включително и изявления по отношение на съдията-докладчик, които не съдържат факти и обстоятелства, свързани с предмета на делото, но независимо от това и с оглед на спазване принципа на прозрачност в съдебната система и принципа за безпристрастност, гарантиращи независима съдебна власт и обективно правосъдие и с цел да не се пораждат съмнения в незаинтересоваността и непредубедеността на съдията-докладчик от изхода на делото, както и с оглед опазване на доверието в съдебната система, председателят на съдебния състав следва да се отведе от разглеждане на настоящото дело”, пише в мотивите на съдия Р. Манолева, които тя прочете в съдебната зала. След което си направи отвод и прекрати съдебното заседание. Делото е заведено от Ст. Маламов по чл. 80 и последващ граждански иск по чл. 45, ЗЗД, с иск в размер на 5000 лева, с твърдението, че на 28.03.2017 г. около 10.55 ч. в с. Малък Цалим, община Сандански, Ст. Маламов е бил безпричинно грубо блъснат от Я. Янев, вследствие на което е политнал назад, паднал е си и ударил главата, като по този начин са му били причинени болки. Делото е стартирало на 07.11.2017 г., като е отлагано в законовите срокове за събиране на доказателства по искане на страните. След изготвяне на протокола по делото за направения от съдия Р. Манолева отвод в тридневен срок председателят на съда Николинка Бузова ще преразпредели делото чрез програмата за разпределяне на делата на случаен принцип между другите съдии от наказателното отделение в Районен съд – Сандански. Я. Янев не се яви вчера в съдебната зала, той бе представляван от адвоката си Емил Василев, ищецът Ст. Маламов бе в залата с адвоката си Добромир Парапанов.", "date": "2019.04.24", "title": "Съдия Рая Манолева се отведе по делото срещу лидера на РЗС Яне Янев"}
{"url": "https://www.24chasa.bg/novini/article/7418911", "text": "Цената на суровия петрол е скочила с 50% от началото на годината досега и продължава да расте. Горивата ще поскъпват и през следващите месеци с около 10 стотинки. Това прогнозира енергийният експерт Мартин Владимиров в интервю за  : \"Предполагам, че в рамките на 10 стотинки можем да видим поскъпване на бензина, но, разбира се, това никога не е сигурно, тъй като пазарът е твърде динамичен. Хората винаги смятат, че плащат твърде много. Да, цените на горивата в България по принцип са малко по-високи спрямо това, което е като покупателна способност на българина, но нека не сравняваме цените на едро и на дребно в Европа, плащаме най ниските цени на дребно в ЕС\".", "date": "2019.04.24", "title": "Горивата ще поскъпват и през следващите месеци"}
{"url": "https://www.24chasa.bg/novini/article/7418932", "text": "Криминалисти от Ловеч са задържали 64-годишен мъж от града за притежание на незаконен боен арсенал, съобщават от областната дирекция на МВР в Ловеч. При претърсване на обитавани от задържания апартамент в Ловеч и къща в близко село са иззети: автомат, 10 пушки /някои от които самоделни и с монтиран оптичен прибор/, 13 пистолети и револвери, 5 ръчни гранати и близо 3000 боеприпаси от различен калибър. Мъжът няма разрешително за притежание и съхранение на огнестрелно оръжие и боеприпаси. Задържан е за срок от 24 часа в районното управление в Ловеч, а по случая е образувано досъдебно производство и работата продължава.", "date": "2019.04.24", "title": "Криминалисти са задържали мъж от Ловеч за притежание на незаконни оръжия"}
{"url": "https://www.24chasa.bg/novini/article/7418945", "text": "Аз смятам, че \"Хемус\" е вече приключила - като идеи, като решениея. Връщане назад няма.  От тук нататък ще се говори само за срокове, километри, участъци, реализация. Все още стои въпросът за пътя Велико Търново - Русе, той ще свързва две европейски столици - Букурещ и София, които са единствените столици в ЕС, между които няма магистрала. Това коментира Живко Недев, изпълнителен директор на „Хидрострой” по време на третата поредна среща за магистрала \"Хемус\", организирана от МРРБ и \"24 часа\", която се провежда в момента в Ловеч. \"След вчерашната проверка стана ясно, че имаме още сериозна работа, но се надявам, че до края на строителния сезон ние ще приключим с този ангажимент\", коментира той. И добави: \"Обикновено гражданите виждат това, което строи - багери, камиони и т.н. А усилиятя, които се правят 2-3 години преди това, те са по-тежки от самото строителство\" Недев се обърна с благодарност към присъстващите, като подчерта, че работата по отсечката нямало да се случи без помощта на министерството. \"За разлика от вас, ако на предния форум не сте бил оптимист, ние по това време бяхме под пара, бяхме подписали договор, бяхме поели ангажимент за изграждането на Ябланица до Боаза и бяхме с нагласата, че трябва да съкратим срокове, за да дадем допълнителен импулс за реализацията на целия участък, който предстои да бъде завършен\", коментира той.", "date": "2019.04.24", "title": "Живко Недев: София и Букурещ са единствените столици в ЕС, които не са свързани с магистрала"}
{"url": "https://www.24chasa.bg/novini/article/7418933", "text": "Китай одобрява възможността за възобновяване на шестстранните преговори за ядреното разоръжаване на Корейския полуостров и е готов да обедини усилия с Русия в тази посока, предаде ТАСС, като се позова на китайското външно министерство. \"Този механизъм изигра извънредно положителна и конструктивна роля за уреждане на въпросите за денуклеаризацията и изпълнението на мерки за нормализиране на обстановката на Корейския полуостров\", заяви говорителят на министерството Гън Шуан, цитиран от БТА. \"При сегашната ситуация сме готови да обединим усилия с Русия и други страни за осигуряване на непрекъснат процес на ядрено разоръжаване и политическо уреждане\", каза той. Японската радиотелевизионна корпорация съобщи по-рано, че Русия може да предложи на предстоящата среща на върха със Северна Корея да бъдат подновени шестстранните преговори за денуклеаризация на Корейския полуостров с участието освен на двете страни също така на Китай, Южна Корея, САЩ и Япония. Този механизъм беше замразен през 2008 г. по инициатива на Пхенян.", "date": "2019.04.24", "title": "Китай готов да работи с Русия за подновяване на преговорите за ядрено разоръжаване"}
{"url": "https://www.24chasa.bg/novini/article/7418941", "text": "Няма доказателства, че Гърция се използва като канал за износ на злато от Венецуела, заявява в интервю за гръцкия вестник \"Ефимерида тон синдактон\" председателят на комисията по външни работи на венецуелското Национално събрание Франсиско Сукре. Гръцкият вестник коментира, че изявлението на Сукре е особено важно, защото той е привърженик не на президента Николас Мадуро, а на председателя на Националното събрание Хуан Гуайдо, който е признат от редица страни за временно изпълняващ длъжността президент на страната, предаде БТА. Пред \"Ефимерида тон синдактон\" Сукре казва, че е известно, че \"диктатурата на Мадуро изнася златото от страната, за да го продаде незаконно, като по този начин унищожава националното богатство на венецуелците\". Същевременно той заявява, че \"не съществуват доказателства, че Гърция е използвана за канал в този безсрамен грабеж\". Напоследък в гръцките медии се появиха информации за няколко кацания на венецуелски правителствени самолети на гръцки летища през последните месеци. Това даде повод за спекулации за възможността тези полети да са били използвани от правителството на Мадуро за износ на злато от Венецуела в чужбина. Венецуелското външно министерство определи тези хипотези като \"плод на фантазията\".", "date": "2019.04.24", "title": "Поддръжник на Гуайдо: Няма доказателства \nза износ на венецуелско злато през Гърция"}
{"url": "https://www.24chasa.bg/novini/article/7418919", "text": "24-годишният Мануел Франко от щата Уисконсин спечели 768 милиона долара (685 милиона евро) от джакпота на лотарията \"Пауърбол\", който е третият най-голям в САЩ, предаде Асошиейтед прес, цитирана от БТА. Младежът е избрал опцията да получи сумата 477 милиона долара в брой. За него ще останат 326 милиона долара (около 291 милиона евро). Щатът Уисконсин прибира данък от 36,4 милиона долара, а федералните служби на САЩ ще вземат още 114,6 милиона долара данъци. Франко е дал прес-конференция, но не е отговорил на въпроси с какво се занимава. Той е казал, че досега се е надявал банковата му сметка да нарасне до 1000 долара. Младежът е напуснал работа на втория ден след като разбрал за печалбата. Той възнамерява да даде част от сумата за благотворителност. Знае, че различни хора ще започнат да му искат пари. \"Готов съм и мога да казвам не. Просто ми трябва време да обмисля, искам да поговоря със семейството си и да използвам парите по най-правилния начин,\" каза Франко. Рекордният джакпот от \"Пауърбол\" - 1,59 милиарда долара бе спечелен през януари 2016 г. Тогава призът бе поделен между трима щастливци - от Тенеси, Калифорния и Флорида.", "date": "2019.04.24", "title": "24-годишен е късметлията, спечели 768 милиона долара от лотария в САЩ (Видео)"}
{"url": "https://www.24chasa.bg/novini/article/7418955", "text": "„Хювефарма“ направи дарение на Центъра за специална образователна подкрепа „Проф. дпн Георги Ангушев“ в София, като оборудва кухня за учениците. Цветовете са избрани в синьо и жълто, за да имат по-силно въздействие върху зрителните способности на децата. Кухнята е оборудвана с плотове, хладилник, съдомиялна, микровълнова печка, прибори и всичко необходимо за приготвяне на храната. Новата кухня бе осветен от свещеник, а по време на официалното откриване директорът на центъра Верка Русинова благодари за съпричасността и направеното от „Хювефарма“ дарение. „Този корпус беше почти разрушен и го възстановявахме поетапно. Подкрепата, която срещнахме от „Хювефарма“, ни направи по-успешни и уверени при преодоляването на ежедневните трудности. Благодаря изключително много на г-н Домусчиев и г-жа Гатева, които се отзоваха на нашата молба. Горди сме, че давате достоен пример за подкрепа на децата със специални образователни потребности“, каза Верка Русинова. Лентата бе прерязана от нея и Ирена Куманова от „Хювефарма“. „Пожелаваме на екипа да бъде все така ангажиран да създава добри условия за децата“, заяви Ирена Куманова. Центърът за специална образователна подкрепа „Проф. дпн Георги Ангушев“ предлага обучение и допълнителна подкрепа за личностно развитие на деца и ученици със специални образователни потребности, прилагайки нови интегрирани технологии и практики за общообразователна и професионална подготовка. В учебните часове са внедрени информационни и комуникационни технологии, а специални педагози, психолози, логопеди и рехабилитатори се грижат за напредъка на децата в когнитивен, езиков и социално-битов аспект.", "date": "2019.04.24", "title": "„Хювефарма“ оборудва кухня в център за специална образователна подкрепа"}
{"url": "https://www.24chasa.bg/novini/article/7418971", "text": "Два навеса трябва да бъдат премахнати от терасата на председателя на КПКОНПИ Пламен Георгиев. Това установи проверка на служители на районната администрация в столичния квартал \"Слатина\". Кметът на района Наталия Стоянова допълни пред  : \"При проверката на терасата служителите - по член 223 от Закона за устройство на територията, при район \"Слатина\" установиха, че има изградени два навеса, които са над разрешената кота \"било\" на самата сграда и съответно тези навеси трябва да бъдат премахнати. Съставен е констативен акт и ще бъде издадена заповед за тяхното премахване. Навесите са правени далеч последният собственик на имота да го придобие\".", "date": "2019.04.24", "title": "Два навеса трябва да бъдат премахнати от терасата на Пламен Георгиев"}
{"url": "https://www.24chasa.bg/novini/article/7418967", "text": "Иран разкритикува днес мълчанието на Съединените щати във връзка с екзекуцията в Саудитска Арабия на 37 души, обвинени в тероризъм, предаде Франс прес, цитирана от БТА. \"След като си затвори очите за разчленяването на журналист, правителството на Тръмп не казва и дума, когато Саудитска Арабия екзекутира 37 души за един ден и дори разпъна един от тях два дни след Великден\", написа иранският външен министър Мохамад Джавад Зариф в Туитър. \"Да си член на групата Б - Болтън, Бин Салман, Бин Зайед и \"Биби\", гарантира безнаказаност за всяко престъпление\", заяви Зариф, имайки предвид съветника на Белия дом по въпросите на националната сигурност Джон Болтън, саудитския принц престолонаследник Мохамед бин Салман, престолонаследника на Абу Даби Мохамед бин Зайед и израелския премиер Бенямин Нетаняху. В публикацията си в Туитър иранският външен министър има предвид убийството на саудитския журналист Джамал Кашоги на 2 октомври в консулството на Саудитска Арабия в Истанбул, което провокира възмущението на международната общност и се отрази негативно на имиджа на Мохамед бин Салман. Подобни масови екзекуции като вчерашната, при която бяха екзекутирани 37 души в шест региона на Саудитска Арабия, са рядкост в саудитското кралство, отбелязва Франс прес. Обикновено екзекуциите в Саудитска Арабия се извършват чрез обезглавяване. Саудитското министерство на вътрешните работи заяви, че един от екзекутираните впоследствие е бил разпънат, което е практика, на която са подлагани извършителите на сериозни престъпления. Международната правозащитна организация \"Хюман райтс уоч\" съобщи днес, че по-голямата част от екзекутираните в Саудитска Арабия вчера - 33 човека - са били шиити, предаде още Франс прес. Шиитите са малцинство в сунитска Саудитска Арабия. Иран, където шиитите са мнозинство, е основен регионален съперник на Саудитска Арабия.", "date": "2019.04.24", "title": "Иран: Тръмп затвори очите си за Кашоги, сега мълчи за 37 екзекутирани от Рияд"}
{"url": "https://www.24chasa.bg/novini/article/7418972", "text": "Фирма скъса кабел средно напрежение, собственост на ЧЕЗ Разпределение България, при извършване на изкопни дейности в 10:00 ч. тази сутрин. За 1 час без електрозахранване останаха 3300 домакинства и бизнес клиенти в ж.к. Младост 4 в столицата. Екипите на ЧЕЗ Разпределение отстраниха повредата по най-бързия възможен начин. В резултат на несъгласувани или невнимателни действия на предприемачи редовно се нарушава нормалният ритъм на живот на хората, тяхната работа и спокойствие. ЧЕЗ изготвя констативен протокол за причинената от фирмата авария и ще предяви претенции за нанесени имуществени щети. Компанията призовава за стриктно съгласуване на изкопните дейности, за да бъдат предотвратени подобни неудобства в бъдеще.", "date": "2019.04.24", "title": "Строителнa фирмa остави софиянци в ж.к. Младост 4 без ток"}
{"url": "https://www.24chasa.bg/novini/article/7418979", "text": "\"Отчуждителните производства продължават години. Това, което се случва в парламента е доста обнадеждаващо. Дано да се реалзира успешно, много бързо. Това се отразява на целия останал процес. И най-много го отнасяме ние строителите. Купонът тече, сроковете минават, а ние трябва да свършим работата\", добави той. Така Валентин Трашлиев, главен изпълнителен директор на „Евроалианс” повдигна въпроса за законовите промени относно отчуждителните процедури по време на дискусията за магистрала “Хемус”, организирана от “24 часа” и Министерството на регионалното развитие и благоустройството, която се проведе днес в Ловеч.  Той припомни, че на предишния форум коментира остро въпроса относно жалбите по отчуждителните процеси и приветства промените в Закона за държавната собственост, които наскоро бяха внесени в парламента. \"Впечатлен съм от огромната задача,която предстои да се направи през следващите няколко години - до 2024 г. Не бих желал да бъда в кожата на господин Беличев. Работата е огромна\", коментира Трашлиев. Той обясни, че компанията му не е активен строител по \"Хемус\", но силно се надява, че ще може да бъдат полезни в дейностите. \"Ние сме специалисти в тунелното строителство - една от най-старите компани в България. Компанията ни съществува от над 30 години сме изградили над 120 км тунели. За съжаление преди всичко - в чужбина. Вероятно сме взели участие в много проблемни места в свлачищните райони в България - от всички 7000 регистрирани свлачища в България и повече от 800 активни, ние сме работили по почти всички\", обясни той. \"Много често необходимостите принуждават нас, хората да изпълняваме нужното. За мен магистралата от София до Варна, през Северна България, тотално закъсняла, затова нямаме право да се бавим за каквото и да е. Аз съм в търновския регион и на моята възраст винаги съм се питал дали ще мина по магистрала, за да се прибера в моето село, което е около Елена. Сега вече виждам надеждата, че ще ходя за два часа и нещо\", разказа Трашлиев.", "date": "2019.04.24", "title": "Валентин Трашлиев: Жалбите по отчуждавания бавят целия процес на строителството, отнасяме го ние строителите"}
{"url": "https://www.24chasa.bg/novini/article/7418986", "text": "Папа Франциск ще дойде на посещение у нас през май по официална покана на българското правителство. Той идва като представител на международно-правен субект, защото Ватикана е държава. Това означава, че когато папата идва у нас, първо е на държавно посещение, а религиозният аспект е свързан с католиците, които искат да участват в ритуалите, които Светият отец ще осъществи. Това заяви в Националния пресклуб на БТА проф. Нина Дюлгерова - преподавател във Варненския свободен университет \"Черноризец Храбър\" и в Югозападния университет \"Неофит Рилски\". По думите й политическите разговори между Ватикана и България трябва да бъдат основани на най-важното - на сътрудничеството в защита на европейската цивилизация, и на бъдещето на България и Европа. След трагичните събития в Нова Зеландия, Шри Ланка и Франция се вижда, че се засилват противоречията в света, при които основен акцент е религията. Като може да се каже, че \"войната е между исляма и католицизма\", коментира проф. Дюлгерова. В началото на миналата седмица символът на католическия свят - най-голямата катедрала \"Нотр Дам\" в Париж беше изгорена, като безкрайно много версии се разпространяват по този повод, каза проф. Дюлгерова. Тя отбеляза, че \"когато се разрушава символът на една вяра, а това е \"Нотр Дам\", има много голямо въздействие, независимо от официалната версия за случаен пожар. \"Мисля, че в този свят, в който живеем, теориите на конспирациите са по-адекватни и са с по-много по-голяма сила и факти. И съм привърженик на това, което коментират много анализатори, че това е европейски 11 септември\", коментира проф. Нина Дюлгерова. Според нея \"върви вече войната срещу вярата, но православието в момента едва ли има толкова големи проблеми в сравнение с католицизма и исляма\". Експертът по етнически и конфесионални въпроси Мирослав Попов заяви, че разговорът за събитията в Шри Ланка е свързан с фразата за \"сблъсъка на цивилизациите\", станала популярна през последните 25 години или за \"войната на цивилизациите\". Тази теория основно се свързва с Хънтингтън и тя се изразява в това, че \"границите на различните вероизповедания, на различните религии - християни и мюсюлмани, най-вече, са граници на постоянно напрежение и на религиозни войни\". Изписа се обаче колосално количество литература, в която се обяснява, че ислямът не носи в себе си този човеконенавистен и кръвожаден инстинкт, отбеляза Попов.", "date": "2019.04.24", "title": "Папата идвал у нас на държавно посещение по официална покана на кабинета"}
{"url": "https://www.24chasa.bg/novini/article/7418978", "text": "Пълен списък на сделките с апартаменти, офиси и гаражи в периода 2016-2019 г. бе получен на редакционния имейл на отдел \"Политика\" на \"24 часа\". Подателят е анонимен, а в съобщението са прикачени три огромни списъка с всички 413 сделки с имоти, направени от \"Артекс\" в периода. \"Това са клиентите на Артекс за последните години. Дали сред тях няма и други държавни \"слуги\" - данъчни, митничари, висши чиновници и други, укрили доходи, неплатили данъци и закупили евтини апартаменти?\", пише в електронното съобщение. Документите са автентични и представляват хронологична ведомост таблица за продажбите на жилища, гаражи и офиси във всички фирми и сгради на \"Артекс\". От компанията потвърдиха автентичността й, но са изненадани, тъй като преди дни са предоставили този документ за периода 2016-2019 г на разследващите органи. От \"Артекс\" са смутени, че се появяват имената на техни клиенти, което нарушава изискванията на Закона за защита на личните данни, коментираха още от компанията. В списъците с 413 сделки излизат и вече известните купувачи като депутатът Вежди Рашидов, шефът на \"Уникредит Булбанк\" Левон Хампарцумян (сделки има и неговата дъщеря Румяна, както и трети човек с фамилията Хампарцумян), сина на бившия депутат от ДПС, а в момента политик от НПСД Гюнер Тахир, бившият външен министър Соломон Паси, футболистът Димитър Бербатов и пр. В списъка фигурират и много други имена на хора и фирми, клиенти на \"Артекс\", които до този момент не бяха известни.", "date": "2019.04.24", "title": "Някой много иска да освети 413 клиенти на \"Артекс\""}
{"url": "https://www.24chasa.bg/novini/article/7419005", "text": "17-годишна българка е изчезнала безследно в Германия. Близките й призоваха за помощ в социалната мрежа. Симона Георгиева живее и учи в баварския град Аугсбург. На 17 април около 19.20 ч. момичето излязло от жилището си в квартал Оберхаузен Норд, за да си купи дюнер. Оттогава никой не я е виждал. Семейството, което е от Варна, е подало сигнал в германската полиция и тя е започнала издирване. \"Няма никаква телефонна връзка (телефонът й е изключен) и никаква следа от Симона. Тя се разбира с родителите ни и с мен и няма причини да преустанови контакта си с нас. Определено ние се притесняваме, че нещо неприятно се е случило с нея\", написа сестра й във фейсбук. Тя призовава за помощ, а ако някой има информация за Симона, може да потърси близките на телефон +4917660338968.", "date": "2019.04.24", "title": "17-годишната Симона Георгиева безследно изчезна в Германия"}
{"url": "https://www.24chasa.bg/novini/article/7418596", "text": "Според публикувания от Китайския съвет за насърчаване на международната търговия доклад за инвестиционните условия в ЕС, 70% от китайските компании считат, че инвестициите им в Европа са печеливши. Над 78% от анкетираните гледат на „стария континент\" като на първа дестинация за инвестиране. Но в доклада се казва също, че от 2017 г. насам ЕС следи по-строго притока на чуждестранни инвестиции и условията там непрекъснато се влошават, предава  . В него се посочва, че до края на 2017 г. Китай е открил в 28-те страни-членки на ЕС повече от 2900 инвестиционни компании. Началникът на изследователския отдел на Съвета Джао Пин заяви, че заради по-строгия контрол върху чуждестранните инвестиции и други нови правила китайските компании се налага да увеличат вложенията си в човешки и материални ресурси. Джао Пин призова ЕС да обърне по-голямо внимание на исканията на китайските компании за подобряване на условията за инвестиране. Неотдавна Съветът на Европейския съюз утвърди проектозакон за проверка на чуждестранните инвестиции, а през май миналата година в сила влезе наредба за защита на данните. Публикуваният от Китайския съвет за насърчаване на международната търговия доклад показва, че над 80% от анкетираните компании заявяват, че наредбата оказва негативно влияние върху инвестициите им в Европа.", "date": "2019.04.24", "title": "Над 70% от китайските компании са оптимистично настроени за инвестициите им в Европа"}
{"url": "https://www.24chasa.bg/novini/article/7419002", "text": "Само една телефонна измама е имало, след като миналата седмица полицията арестува банда от Горна Оряховица. Това съобщи главният секретар на МВР Ивайло Иванов и допълни, че тя е била осъществена от територията на България, а не от Румъния. Именно от северната ни съседка правеха обажданията си членовете на задържаната банда. Иванов призова хората да внимават по време на Великденските празници да не станат жертви на джебчийска кражба. Полицията пък ще следи да не се допуснат обири, докато хората са на почивка.  За да се осигури по-лесно движение, е въведена забрана  утре от 16 до 20 часа тировете да се движат по първокласните пътища и автомагистралите, съобщи регионалната министърка Петя Аврамова. Тя припомни, че на няколко виадукта по магистрали \"Тракия\" и \"Хемус\" има ремонти и движението се осъществява в едната лента. За да спомогне за по-бързото придвижване, на места там ще има пътни полицаи и ако се налага, те ще регулират движението.  Проведени са рутинни тренировки за реакция при опасност от тероризъм на всички пристанища, гари, летища и автогари, съобщи транспортният министър Росен Желязков.", "date": "2019.04.24", "title": "Само една телефонна измама след ареста на бандата от Горна Оряховица"}
{"url": "https://www.24chasa.bg/novini/article/7419035", "text": "Най-малко 11 души загинаха днес при взрив в западната част на сирийската провинция Идлиб. Това заяви мониторингова организация и активисти от района, цитирани от ДПА. Според активистите бомбеният атентат бил извършен в района на град Джисър аш Шугур. Базираният във Великобритания Сирийски център за наблюдение на човешките права заяви, че взривът е избухнал близо до офис на свързаната с Ал Каида коалиция \"Хаят тахрир аш Шам\". Ранени са най-малко 28 души. Провинция Идлиб до голяма степен е контролирана от \"Хаят тахрир аш Шам\". Според спасителни работници и местни жители загиналите са 17, предаде Ройтерс. В южно предградие на столицата Дамаск също е имало бомбен атентат, заяви сирийски полицейски източник пред ДПА. Един човек е загинал, а трима са ранени. Атентатът е извършен с кола бомба в района на южното предградие Нахър Иша.", "date": "2019.04.24", "title": "Най-малко 11 загинали при взрив в Западна Сирия"}
{"url": "https://www.24chasa.bg/novini/article/7419042", "text": "Засилване на трафика през ГКПП \"Маказа\" очакват през предстоящите Великденски празници от полицията в Кърджали, каза пред журналисти Велко Аврамов, заместващ началника на сектор \"Пътна полиция\" в ОД на МВР. Той уточни, че среднодневният годишен трафик през пункта 2018 г. е бил от 2 539 автомобила. Инспектор Аврамов обясни, че към момента засилен трафик не а налице, но за да се избегнат пътни инциденти и процентът на риск да бъде занижен максимално, ще бъдат използвани всички способи за контрол на скоростта. Сред тях са поставянето на мобилни и стационарни камери, и участието на около 40 пътни полицаи в контрола през цялото денонощие. До Главна дирекция е подадено предложение за поставянето на стационарна камера на кръстовището да село Глухар по главния път за Маказа. Предвидено е и писмо до Областно пътно управление за ограничение на скоростта на кръстовището за село Загорско от главния път, където на 14 април стана пътен инцидент с участието на Лютви Местан и загина 6-месечно бебе. Уточнено бе, че от влизане на пътя в експлоатация това е вторият пътен инцидент на мястото, като първият е бил през октомври 2018 г., в тъмната част от денонощието.", "date": "2019.04.24", "title": "Очакват засилен трафик към ГКПП \"Маказа\" за празниците"}
{"url": "https://www.24chasa.bg/novini/article/7419060", "text": "\"Давутоглу официално се превърна в съперник на Ердоган\", пише турският анализатор Орхан Угурлу от в. \"Йени чаг\". Турският коментатор написа статия по повод материал от 15 страници на бившия турски премиер Ахмет Давутоглу, в който той отправя остри критики към управляващата в Турция Партия на справедливостта и развитието (ПСР) на президента Реджеп Тайип Ердоган, предава БТА. В публикуваната днес статия на Угурлу, озаглавена \"Давутоглу официално се превърна в съперник на Ердоган\", се казва, че Давутоглу е първият човек, осмелил се да застане начело на \"опозиционно движение\" в рамките на ПСР от 16 години насам. Бившият турски премиер написа в материала си, публикуван във Фейсбук в понеделник, че съюзът на Партията на справедливостта и развитието (ПСР) на президента Реджеп Тайип Ердоган с националистите е навредил на ПСР. В първото си публично противопоставяне на Ердоган, откакто се оттегли от поста си преди три години, Ахмет Давутоглу, който е член на ПСР, критикува икономическата политика на партията, ограниченията за медиите и вредите, които са били причинени на разделението на властите и на институциите в Турция, информира агенция Ройтерс. Давутоглу бе премиер в периода от 2014 до 2016 г., т.е. преди да влоши отношенията си с Ердоган. На местните избори на 31 март ПСР загуби контрол над столицата Анкара и над най-големия турски град Истанбул, припомня Ройтерс. Резултатите от изборите оказват, че политиката на алианса (на Републиканската коалиция на ПСР с Партията на националистическото действие - бел. ред) е навредила на нашата партия и що се отнася до подкрепата на избирателите, и до идентичността на партията, посочи Давутоглу в изявлението си. Бившият премиер изтъкна, че реформисткият, либерален дух на партията е бил сменен през последните години от друг \"по-държавнически подход, базиран главно на сигурността\". Давутоглу написа още, че последните решения в икономическата политика показват отдалечаване от принципите на свободния пазар. Турската икономика преживява труден период с регистриране на рецесия за първи път от 10 години насам, 20-процентна инфлация и спад на турската лира, която загуби близо една трета от стойността си спрямо долара миналата година. Основната причина за икономическата криза е кризата в администрацията. Доверието към администрацията изчезва, ако решенията, взети в сферата на икономическата политика са \"далеч от реалността\", посочи Давутоглу. Той отправи и предупреждения срещу непотизма в държавната администрация и каза, че набирането на кадри трябва да бъде прозрачно и да бъде базирано на компетентността и квалификацията на кандидатите, а не на лични връзки. Давутоглу добави, че е необходимо да бъдат извършени реформи в ПСР.", "date": "2019.04.24", "title": "Турски анализатор: Давутоглу се превърна в съперник на Ердоган"}
{"url": "https://www.24chasa.bg/novini/article/7419063", "text": "\"БДЖ-Пътнически превози\" ЕООД ще осигури над 19 000 допълнителни места в съставите на някои влакове, които пътуват по основните направления в страната, съобщиха от превозвача. Увеличаването на капацитета от седящи места се прави с цел да бъде осигурено удобното придвижване на клиентите по време на почивните дни за Великден, Деня на труда /1 май/ и Деня на Храбростта /Гергьовден/. От \"БДЖ - Пътнически превози\" ЕООД напомнят на своите клиенти, че при закупуване на билети за отиване и връщане, могат да ползват от 10 на сто до 30 на сто намаление от редовната цена на билета в зависимост от различните търговски оферти на дружеството. Клиентите на националния железопътен превозвач могат да получат подробна информация за свободните места във влаковете през почивните дни от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200.", "date": "2019.04.24", "title": "19 000 допълнителни места във влаковете за празниците"}
{"url": "https://www.24chasa.bg/novini/article/7419064", "text": "Правителството одобри допълнителни разходи по бюджета на Министерския съвет за 2019 г. в размер 20 770 000 лв. за държавната субсидия за тази година по чл. 28, ал. 2, т. 2 от Закона за вероизповеданията. От тях 15 000 000 лв. са за източноправославното вероизповедание, което е остатък от държавната субсидия за 2019 г., и 5 770 000 лв. са за мюсюлманското вероизповедание. Средствата по бюджета на Министерския съвет ще се осигурят за сметка на предвидените разходи по централния бюджет и чрез преструктуриране на разходите и/или трансферите по централния бюджет за 2019 г. През 2018 и 2019 г. бяха приети изменения и допълнения на Закона за вероизповеданията, с които се въведе нов ред на финансиране от държавата на регистрираните вероизповедания в страната. С разпоредбите на чл. 28 от закона бяха определени критерии, съгласно които ежегодно със закона за държавния бюджет трябва да се одобрява разпределението на държавната субсидия за регистрираните вероизповедания. Заради това, че Законът за държавния бюджет на Република България за 2019 г. беше приет преди промените в Закона за вероизповеданията, с параграф 19 към преходните и заключителни разпоредби на изменителния закон е предвидено за тази година Министерският съвет да одобри държавната субсидия за вероизповеданията по чл. 28, ал. 2, т. 2 от Закона за вероизповеданията, а именно за източноправославното и мюсюлманското вероизповедание.", "date": "2019.04.24", "title": "20 770 000 лeва дават за вероизповеданията в страната"}
{"url": "https://www.24chasa.bg/novini/article/7419077", "text": "Компанията \"Льо Бра Фрер\", отговаряща за ремонта на парижката катедрала \"Нотр Дам\", призна, че някои от работниците й са нарушавали забраната да се пуши на скелето на църквата, предаде Франс прес. От компанията обаче изключват възможността това да е предизвикало пожара в катедралата, предаде БТА. \"Има служители на компанията, които наистина са нарушавали от време на време забраната за пушене и ние изразяваме съжаление във връзка с това\", заяви говорителят на \"Льо Бра Фрер\" Марк Ешкенази. Той заяви това, реагирайки на днешна публикация в сатиричния седмичник \"Канар аншене\", в която се казва, че разследващите са намерили седем фаса на мястото на пожара. \"Имаше забрана за пушене на скелето и тази забрана като цяло бе спазвана\", а нарушенията са били допускани поради това, че на работниците им е било сложно да слизат от скелето, понеже това отнема време, изтъкна Ешкенази. Говорителят подчерта, че въпреки това е изключено нарушаването на тази забрана да е довело до пожара в \"Нотр Дам\". \"Ако някой от вас се е опитвал да запали огън в камина, знае, че с фас трудно може да запали дървата\", каза той. Ешкенази отхвърли и версията, че пожарът е причинен от електрическите двигатели на асансьорите на скелето. \"Те се намират далече от изгорялата островърха кула на \"Нотр Дам\", а е установено, че пожарът е започнал от вътрешността на сградата\", посочи още говорителят.", "date": "2019.04.24", "title": "Компанията, отговаряща за ремонта на \"Нотр Дам\": Работниците са пушили"}
{"url": "https://www.24chasa.bg/novini/article/7419071", "text": "Астрономи регистрираха \"дъжд от плазма\" на Слънцето, който може да обяснява защо атмосферата на звездата ни е толкова по-гореща от повърхността, съобщи Фокс нюз. Данните са събрани с телескопи с висока резолюция на Обсерваторията за слънчева динамика. Те показват, че дъждът в короната на Слънцето е подобен на този на Земята, с някои изключения, предаде БТА. На Слънцето той е много по-горещ. Освен това плазмата е електрически заредена и дъждът не се събира в локви, като на земята. Вместо това се образуват магнитни линии, които излизат от повърхността. На местата, където тези линии са на повърхността, тя се загрява прекомерно и температурата достига един милион градуса Целзий. Свръхгорещата плазма се разширява и се издига към извивката на магнитната линия. След това се охлажда, кондензира и гравитацията я насочва надолу. Така се образува коронарният дъжд. Учените от космическия център \"Годар\" и Католическия университет във Вашингтон са идентифицирали такива контури с коронарен дъжд с височина до 48 000 км.", "date": "2019.04.24", "title": "\"Дъжд от плазма\" на Слънцето"}
{"url": "https://www.24chasa.bg/novini/article/7419174", "text": "Членовете на Съвета за електронни медии /СЕМ/ единодушно са избрали за трети пореден път София Владимирова за председател на регулаторния орган. Това съобщиха от СЕМ. Мандатът влиза в сила от 9 май.                                                                                                                                                                                                                                                                                                                       ", "date": "2019.04.24", "title": "София Владимирова избрана за трети път за шеф на СЕМ"}
{"url": "https://www.24chasa.bg/novini/article/7419168", "text": "Президентът на Русия Владимир Путин ще изгражда руско-украинските отношения, вземайки предвид изявленията и действията на новия украински лидер Володимир Зеленски, заяви пред журналисти прессекретарят на държавния глава Дмитрий Песков, цитиран от ТАСС и БТА. Във всеки случай президентът на Русия - като човек, който определя външната политика на руската държава, включително и вектора на политиката по отношение на Украйна - ще определя как да общува с ръководството на Украйна въз основа на конкретни изявления и действия на Зеленски, каза Песков. Песков не отговори на въпрос как ще постъпи Москва, ако действията и думите на новоизбрания президент на Украйна Зеленски не устройват Руската федерация и каза, че на езика на дипломацията това се нарича \"евентуални разсъждения\" и те не са уместни, особено в толкова чувствителна област като руско-украинските отношения. Засега Кремъл не знае каква е позицията на Зеленски по въпроса за задържането под стража на руснаци в Украйна, каза още Песков. Прессекретарят подчерта, че трябва да се изчакат думите и действията, за да се прецени дали с новите власти в Киев да се обсъжда въпросът за задържаните в Русия украинци и за руснаците, задържани в Украйна.", "date": "2019.04.24", "title": "Политиката на Путин към Украйна ще зависи от думите и действията на Зеленски"}
{"url": "https://www.24chasa.bg/novini/article/7419180", "text": "В района на металургичното предпрятие в Илиаш, недалеч от Сараево, днес избухна пожар и обхвана склад на частна, която се занимава с производство на мебели, съобщи Танюг, цитирана от БТА.  Собственикът на компанията Есад Кахриманович заяви, че са опожарени 7000 квадрата складово пространство, съобщи сараевската N 1. Според думите на собственика са изгорели от 30 до 40 процента от произведените мебели. Пожарът, който избухнал в покривната конструкция към 10 часа сутринта, бе поставен под контрол, но гасенето продължава, съобщи радио Сараево. Предотвратихме разширяването на пожара, спасихме сутерена и първия етаж, заяви Омер Шетич, шеф на противопожарната служба в Кантоналното управление на гражданска защита. Той добави, че причината за пожара е все още неизвестна.", "date": "2019.04.24", "title": "Пожар в склад на компания за производство на мебели край Сараево"}
{"url": "https://www.24chasa.bg/novini/article/7419193", "text": "На 25 април, Велики четвъртък, от 10.30 часа на пл. „Света Неделя“ в София, институцията на омбудсмана Мая Манолова, съвместно с Българската православна църква, организира боядисване на 1000 великденски яйца, в което са поканени над 200 деца от 4 столични детски градини и 8 училища, съобщиха от пресцентъра на омбудсмана. Събитието е част от Националната кампания „Великден за всеки – дари празник на баба и дядо“, която се организира от омбудсмана за четвърта поредна година в подкрепа на българските пенсионери. Боите, с които ще се изпишат яйцата, са дарение за каузата „Спаси икона“, чрез която малчугани от неделните училища помагат на свои онкоболни връстници. В 11.30 часа от храм „Св. Неделя“ с благословението на белоградчишкия епископ Поликарп ще потегли литийно шествие, водено от свещенослужители на Софийската епархия, в което учениците ще отнесат шарените яйца в социалната кухня в двора на столичния храм „Св. Св. Кирил и Методий“ на ул. „Георг Вашингтон“ № 47. Там великденските яйца ще бъдат раздадени на социално слабите и възрастни хора. Социалната кухня, инициирана от институцията на омбудсмана, стартира на 17 декември 2018 г. с благословението на Негово Светейшество патриарх Неофит и с подкрепата на БЧК, БАБХ, големите търговски вериги, различни дарители, производители и много доброволци. Всеки делничен ден в нея се хранят безвъзмездно с топъл обяд между 500 и 1000 души.", "date": "2019.04.24", "title": "Омбудсманът боядисва 1000 яйца с деца на Велики четвъртък"}
{"url": "https://www.24chasa.bg/novini/article/7419182", "text": "\"Решението на съда бе изненада за всички нас. Това е изключително неприятна ситуация. Няма как да не се отрази на полицаите\", каза ст. комисар Николай Хаджиев, директор на ОДМВР-Благоевград по повод присъдите от по 7 г. затвор за петима полицаи, обвинени в убийството на Ангел Димитров-Чората. В затвора в Бобов дол вече са Мирослав Писов, Борис Механджийски, Иво Иванов и Георги Калинков. Очаква се до дни да пристигне от Германия и Янко Граховски. \"Не бих искал да коментирам решение на съда. Чисто морално обаче - това са хора от системата и е много неприятно, когато се стига до такъв край. Тъй като все пак говорим за обвинение в убийство, аз се надявам това да не е краят. Областната дирекция също е страна по делото и е осъдена, а нашите юристи се запознават с решението на ВКС\", допълни Хаджиев. \"Това са български полицаи, наши колеги, независимо дали бивши или настоящи. Нормално е да сме солидарни\", каза още полицейският шеф. Във фейсбук вече е сформирана група \"Полицаите не са убийци\" в защита на петимата осъдени.", "date": "2019.04.24", "title": "Шефът на полицията в Благоевград за делото \"Чората\": Изненадани сме от присъдите на колегите"}
{"url": "https://www.24chasa.bg/novini/article/7419198", "text": "Полицейско куче, натъкнало се на бодливо прасе, преследвайки заподозрян в щата Орегон, вече се възстановява след манипулацията за отстраняване на шиповете, съобщи Асошиейтед прес, цитирана от БТА. \"Кучето е свръхмотивирано и много енергично. Това не го забави - каза капитан Гейб Фибрицио. - Той е добро момче\". Немската овчарка Один е трябвало да бъде упоена, за да бъдат извадени повече от 200 бодила от муцуната й, включително три в небцето и няколко около лявото око. Сега си почива и няма да загуби зрението си. Один бил повикан да проследи заподозрян, видян от полицай на брега, когато срещнал бодливото създание. Заподозреният избягал. Бодливото прасе също не е задържано, добави капитан Фабрицио.", "date": "2019.04.24", "title": "Полицейско куче продължава да преследва заподозрян, след като се препъва в бодливо прасе"}
{"url": "https://www.24chasa.bg/novini/article/7419214", "text": "На потърпевши от телефонни измамници граждани в Добричка област са възстановени 36 810 лева през изминалато тримесечие на годината, съобщи началникът на Криминалната полиция при областната дирекция на МВР Красимир Манолов на пресконференция. По думите му при извършените десет измами през периода, девет от които са разкрити, посегателите са успели да измъкнат най-вече от възрастни жени общо 56 000 лева. Седем \"ало\" измамници са задържани, сред които петима са установени като т.нар. мулета, а двама са разигравали сюжети по телефона. Измамниците продължават да заблуждават възрастни хора с искане да помогнат с пари на полицията, на болницата или други институции, заяви директорът на областната дирекция на МВР старши комисар Никола Панчев и апелира хората да не се доверяват на подобни обаждания по телефона.", "date": "2019.04.24", "title": "37 000 лева възстановиха на жертви на телефонни измами в Добричко"}
{"url": "https://www.24chasa.bg/novini/article/7419258", "text": "Министерският съвет прие решение да предложи на президента на Република България да издаде указ, с който считано от 6 май 2019 година да удостои началника на Военномедицинска академия и главен лекар на въоръжените сили на Република България бригаден генерал Венцислав Мутафчийски с висше офицерско звание „генерал-майор“. Съгласно друго Решение, Правителството предлага на Президента на Република България да издаде указ, с който да освободи вицеадмирал Георги Фиданов от длъжността „Военен представител на началника на отбраната във Военния комитет на НАТО и във Военния комитет на Европейския съюз“ и от военна служба, считано oт 23.06.2019 г., поради навършване на пределната възраст за притежаваното военно звание. Министерският съвет предлага контраадмирал Митко Петев да бъде назначен на длъжността „Военен представител на началника на отбраната във Военния комитет на НАТО и във Военния комитет на Европейския съюз” и да бъде удостоен с висше офицерско звание „вицеадмирал”, считано от 23.06.2019 година. Друго предложение на Министерския съвет е контраадмирал Кирил Михайлов да бъде освободен от длъжността „Национален военен представител в Националното военно представителство в Съюзното командване по операциите в Монс, Белгия“ и назначен на длъжността „Командир на Военноморските сили”, считано от 23.06.2019 година. На Президента на Република България се предлага също да издаде указ, с който да освободи бригаден генерал Пламен Йорданов от длъжността „Командир на 61-ва механизирана бригада”, считано от 01.06.2019 година, във връзка с назначаването му на длъжност в многонационалната дивизия „Югоизток” в Букурещ, Румъния.", "date": "2019.04.24", "title": "Кабинетът предлага началника на ВМА Венцислав Мутафчийски за висше офицерско звание „генерал-майор“"}
{"url": "https://www.24chasa.bg/novini/article/7419231", "text": "За 15-ата поредна година Благодатният огън ще бъде пренесен от Йерусалим в България на Велика събота, на 27 април, от българска църковно-държавна делегация, в която за първи път ще пътува и епископ Яков от Северна Македония. Това съобщи Емил Велинов - директор на Дирекцията по вероизповеданията към Министерския съвет, цитиран от БТА. Велинов каза, че българската делегация ще се води през тази година от Старозагорския митрополит Киприан. Полетът ни е в 4.30 часа сутринта на 27 април, на Велика събота, от летище \"София\", като ще летим с правителствения самолет \"Фалкон\", обясни Велинов. Той добави, че нашата делегация трябва да е към 8.00 часа на Сионската порта, за да получи пропуските си, защото на този празник в Йерусалим идват много делегации и вярващи. За тези 15 години, откакто пренасяме Благодатния огън в България от Йерусалим, само в една година използвахме частен самолет, а не правителственият самолет \"Фалкон\", каза Емил Велинов. Българската църковно-държавна делегация ще присъства на богослужението в храма \"Възкресение Христово\" в Йерусалим, където над гроба на Исус Христос всяка година от небето се спуска Благодатният огън, наричан още Свещен или Небесен. На Велика събота, над 2000 години, хиляди вярващи от цял свят пристигат в Йерусалим, за да станат свидетели на чудото. Благодатният огън ще го пренесем от Йерусалим в специални, огнеупорни фенери, които са доста скъпи, като един фенер струва 1000 лева, обясни директорът на Дирекцията по вероизповеданията при МС. По принцип носим по четири фенера, а сега ще вземем пет фенера, защото с нас ще е и македонският епископ Яков, поясни той. Като вземем Благодатният огън от Йерусалим, се очаква връщането на българската делегация у нас да е към 19.50 ч. или 20.00 часа на 27 април, на ВИП залата на летище \"София\", каза Емил Велинов. Той уточни, че три от фенерите с Благодатния огън ще бъдат предадени на главния секретар на Светия синод на Българската православна църква, а самият Емил Велинов и македонският епископ Яков ще продължат с \"Фалкона\" за Скопие, където да пренесат Благодатния огън с два фенера и в Северна Македония. На летище \"София\" по традиция на Велика събота ще чакат свещеници и духовници от всички епархии в страната, за да вземат частица от Благодатния огън и да го занесат на вечерното богослужение в храмовете за Великден. От летището Благодатният огън ще бъде пренесен в параклиса на Синодалната палата в София. Към 23.30 ч. - 23.40 часа на Велика събота, фенерът с огъня ще бъде изнесен от параклиса в Синодалната палата, за да бъде предаден на патриарх Неофит за вечерното богослужение в патриаршеската катедрала \"Св. Александър Невски\", обясни Емил Велинов. Благодатен или още Свещен е огънят, който се запалва свръхестествено всяка година на Възкресение Христово в храма \"Възкресение Христово\", построен точно върху Божия гроб в Йерусалим. Православните християни твърдят, че това запалване става по свръхестествен начин. Този огън в първите минути след запалването има уникалното свойство да не излъчва топлина и да не изгаря. Според традицията на православието Свещеният или Благодатният огън е чудо, което се случва всяка година в деня преди Великден. Синя светлина се появява в гробницата на Исус Христос обикновено от мраморната плоча, покриваща мястото, върху което се смята, че е било положено тялото на Исус за погребение. Първите сведения за запалването на свещите и на кандилата в църквата на Божи гроб са от четвърти век. Тогава за празника нямало масло и патриарх Нарцис наредил да сложат вода. В нощта на литургията внезапно всички кандила и свещите на самия патриарх се запалили. Оттогава чудото се случва всяка година. Когато Йерусалим преминавал \"през ръцете\" на кръстоносци, евреи, православни, византийци, османци, църквата била разрушавана, поругавана, наново достроявана, но Благодатният огън бил все там на Великден. Има сведение, че Огънят не слязъл един-единствен път в самата църква, а около нея. Арменският патриарх през 1579 г. подкупил султан Мурад, за да получи неговата църква единствена правото да служи Пасха в Божи гроб. Всички вярващи излезли извън затворената църква. Но колкото и да се молел патриархът, огънят така и не слизал. Вместо това като мълния се запалил извън храма, блеснал в една от колоните, където се молел православният патриарх и всички вярващи вече могли да получат частица от него.", "date": "2019.04.24", "title": "Митрополит Киприан ще донесе Благодатния огън от Йерусалим за 15-та поредна година"}
{"url": "https://www.24chasa.bg/novini/article/7419227", "text": "Великденските нападения в Шри Ланка са кърваво ехо на събития от преди десетилетия в тази островна страна в Южна Азия, когато бунтовници, вдъхновени от атаките в ливанската гражданска война, разработиха самоубийствената жилетка с експлозиви. Министри казаха, че седем шриланкци от малко известна местна групировка са извършили шестте почти едновременни бомбени атентата в черкви и хотели в неделя, в които бяха убити над 300 и ранени около 500 човека. Малко се знае за групировката или нейните мотиви. Но по време на 26-годишната гражданска война на острова шриланските \"Тамилски тигри\" (Тигри за освобождение на Тамил Илам) използваха самоубийствени нападения, преди да бъдат унищожени от правителствените сили. Тогава подобни бомби бяха детонирани от палестински бойци в Израел, а по-късно и из Близкия изток, Африка и Европа от ислямски екстремисти след атаките от 11 септември 2001 г. Тези атаки всяха страх по света заради безразборното избиване на цивилни - като закусващите в хотел или богомолците в черква на Възкресение. Нападенията от неделя поставят също въпроса дали извършителите са разполагали с помощ или опит от чужбина. \"Днес сме в ерата на атентатора самоубиец. Това до голяма степен е време на екстремни актове, които трябва по някакъв начин да узурпират предишните атаки\", казва Иън Овъртън, изпълнителен директор на лондонската група \"Действие срещу въоръженото насилие\" и автор на книга за самоубийствените бомбени атентати. \"Те трябва да бъдат още по-опустошителни, по-въздействащи, по-болезнени, за да получат възможно най-много водещи заглавия в медиите\", казва той. Според експерти първият самоубийствен бомбен атентат в съвременната история е извършен през 1881 г., когато радикали убиват руския цар Александър Втори. Първите снимки на т.нар. жилетка на атентатори самоубийци са може би от 30-те години на миналия век, когато Китай ги използва във войната си срещу имперска Япония. А японските пилоти камикадзе превръщат в оръжие своите самолети. Но на Запад мнозина бяха потресени от терориста самоубиец чак през 80-те години, по време на ливанската гражданска война. Самоубийствени атаки с камиони бомба удрят посолството на САЩ в Бейрут, като убиват 63 човека, и после американски и френски казарми, убивайки 231 американски и 58 френски войници. Това е най-кръвопролитният ден за военнослужещи от края на Втората световна война. Впоследствие САЩ обвиняват войнствената шиитска групировка \"Хизбула\", възникнала по време на гражданската война в Ливан, и Иран за бомбените нападения. Те отхвърлят обвиненията. Обаче по същото време малка група тамилски бойци са получавали военно обучение в Ливан и са се върнали в Шри Ланка, казва Овъртън. Тяхната първа самоубийствена атака - натоварен с експлозиви камион навлиза в казарма на шриланкската армия през 1987 г. и убива 55 души - прилича на нападението срещу казармата на американските морски пехотинци. През последвалата гражданска война, продължила 26 години, \"Тамилските тигри\" извършват над 130 самоубийствени бомбени нападения и стават за времето си водещата въоръжена групировка с такива нападения. Сред многото им жертви, включително минувачи, са един премиер на Шри Ланка и един бивш премиер на Индия. Войната приключва най-сетне през 2009 г., когато правителството побеждава \"Тамилските тигри\". Някои наблюдатели смятат, че десетки хиляди тамили са загинали само през последните няколко месеца от сраженията. Но докато тамилите са били нерелигиозни националисти, ислямските екстремисти от Близкия изток превръщат самоубийствените бомбени нападения в свое оръжие. До 90-те години такива нападения срещу Израел извършват палестински бойци както от \"Хамас\", така и от \"Фатах\". После Ал Каида на Осама бин Ладен ще ги използва срещу посолствата на САЩ в Кения и Танзания, а след това и срещу американския ракетоносец \"Коул\" край Йемен. После идват 11 септември 2001 г. и оглавяваната от САЩ инвазия в Афганистан. От 1980 г. дотогава в света са били извършени около 350 самоубийствени нападения, казва Робърт А. Пейп, професор по политология в Чикагския университет и ръководител на Чикагския проект за сигурността и заплахите. Следва войната на САЩ в Ирак, която подклажда кръвопролитно сектантско насилие и отвежда Ирак на ръба на гражданска война. Бомбени атентатори самоубийци удрят страната. Едно крило на Ал Каида там ще се трансформира в групировката \"Ислямска държава\" (ИД), която ще предприеме свои самоубийствени нападения по света. Броят на самоубийствените нападения от 1980 г. до днес е около 6000, казва Пейп, като около половината са в Ирак или Сирия. \"Когато нападнахме и завоювахме Ирак, предизвикахме най-голямата самоубийствени терористична кампания в най-новата история\", казва той. Властите в Шри Ланка обвиняват за великденските нападения местната ислямистка групировка \"Таухид джамаат\". Обаче напоследък няма случаи на нападения от мюсюлмански екстремисти в Шри Ланка - предимно будистка островна държава край южния връх на Индия. Не е ясно също как тази група, която досега не е известна с насилие, е успяла да организира такова мащабно нападение, което според експерти наподобява нападение на ИД или Ал Каида. \"Те се стремят да вкарат това под мантрата на ИД, която гласи: \"Ние обичаме смъртта повече, отколкото те обичат живота\", казва Овъртън и добавя: \"Те са символ на култа към смъртта\". Във вторник ИД пое отговорност за атаката в Шри Ланка чрез своята новинарска агенция \"Амак\". . Откакто ИД загуби цялата си територия, която контролираше в Ирак и Сирия, сред държавите се засилиха опасенията във връзка със завърналите се у дома чуждестранни бойци от групировката. През 2016 г. министърът на правосъдието на Шри Ланка каза пред парламента, че 32-ама мюсюлмани от \"добре образовани и елитни\" семейства са се присъединили към ИД в Сирия. Не е известно какво е станало с тях. \"Те не са били много, но не е необходимо да са много\", казва Пейп. (БТА)", "date": "2019.04.24", "title": "Eрата на атентатора самоубиец"}
{"url": "https://www.24chasa.bg/novini/article/7419240", "text": "Калифорнийка може да бъде осъдена на до седем години затвор, след като беше обвинена за изхвърлени на боклука кученца на базата на кадри от охранителна камера, съобщи Асошиейтед прес, цитирана от БТА.  Дебра Сю Кълуел е обвинена също, че е увредила здравето на 3-дневните кученца и че ги е изоставила. След арестуването на Дебра Сю Кълуел в къщата й в Коачела са намерени 38 кучета, повечето здрави, но някои агресивни или уплашени. Случаят привлече вниманието на американците, след като бяха разпространени кадри как жена изхвърля торба с кученцата на боклука, а след това потегля с джипа си. Властите я откриха по номера на автомобила. Кученцата са седем - пет мъжки и две женски, вероятно нечистокръвни териери. Всички са оцелели, след като мъж ги чул да скимтят, взел ги и ги отнесъл в близкия магазин. Там служител извикал полицията. Ако не бил този човек, кученцата е нямало да оцелеят. Те са били обезводнени и гладни. За кученцата вече се грижи доброволец, който ги храни на ръка. \"Няма оправдание за изхвърлянето на кученца - каза Крис Мейър от спасителната служба - Особено в наше време, когато ние или други приюти биха ги взели, за да ги дадат на приемни родители или на свои партньори.\"", "date": "2019.04.24", "title": "Калифорнийка може да бъде осъдена на затвор за изхвърлени на боклука кученца"}
{"url": "https://www.24chasa.bg/novini/article/7419242", "text": "Трима наркодилъри са задържани във Варна. С постановление на окръжната прокуратура в морската столица те са в ареста за 72 часа. Държавното обвинение ще внесе искане и тримата да останат в ареста с постоянна мярка за неотклонение задържане под стража. 44-годишният Георги П., 51-годишният Анатоли А. и 34-годишният Добрин Т. са задържани, след като са били привлечени като обвиняеми за държане с цел разпространение на високорискови наркотични вещества. И тримата са арестуванои по време на специализирана полицейска операция на ОД на МВР във Варна, проведена под ръководството на прокуратурата на 23 април тази година. При извършените претърсвания и лични обиски са били намерени и иззети 34,47 г марихуана, 0,03 г амфетамини и 0,03 г хероин от обвиняемите. Спрямо 44-годишния Георги П. Окръжната прокуратура във Варна е повдигнала и обвинение незаконно притежание на огнестрелно оръжие – револвер „Олимпик“, и различни по вид и кабилър боеприпаси, някои от които за автомат „Калашников“. Действията по разследването по досъдебното производство продължават, съобщиха от прокуратурата.", "date": "2019.04.24", "title": "Трима наркодилъри задържани във Варна"}
{"url": "https://www.24chasa.bg/novini/article/7417926", "text": "Докторантът по физика в “Харвард” Александър Атанасов спечели престижната премия на фондация “Херц”. Българинът е избран сред 800 докторанти от най-престижните щатски университети и ще получи стипендия за 5 години на стойност 250 хил. долара. “Според мен нещото, което ме откроява измежду многото кадърни кандидати, е, че в работата си комбинирам познанията си по чиста математика със своите умения по програмиране, придобити както от курсовете ми в Йейлския университет, така и от стажовете ми в компании като “Гугъл”, каза за “24 часа” Александър Атанасов. Всяка година стипендията на фондация “Херц” се присъжда на 10 студенти, обучаващи се в областта на природните науки, математиката и инженерството. Младият учен е роден в София през 1995 г., но когато е на 2-годишна възраст, семейството му заминава за САЩ. Израснал е в щата Мериленд, а висшето си образование получава в “Йейл”. Там учи математика и теоретична физика, а в бакалавърската си дисертация изследва връзката между квантовата физика и геометрията. Сега е за първа година в Харвардския университет и изучава черните дупки, като се опитва да намери нови закономерности във Вселената. Въпреки че живее и учи на хиляди километри от родината, не е загубил връзка с България. През лятото на миналата година дори преподава у нас. Става лектор в лятната Изследователска школа, организирана от Ученическия институт по математика и информатика към БАН. “Запали се интересът ми към работа с млади български учени, като през този август отново ще бъда част от школата. Занапред възнамерявам да поддържам връзката с ученическия институт и да сътруднича в развитието на българската наука”, казва младият учен.", "date": "2019.04.24", "title": "Български физик в \"Харвард\" спечели премия от 250 хил. долара"}
{"url": "https://www.24chasa.bg/novini/article/7419399", "text": "Турските власти арестуваха предполагаем член на групировката \"Ислямска държава\", който планирал да извърши нападение на предстоящото мероприятие по повод годишнината от началото на Галиполската операция, предаде Ройтерс. Заподозреният, който е сирийски гражданин, бе задържан в северозападния окръг Текирдаг, каза говорител на полицията в Текирдаг, предаде БТА. Всяка година хиляди австралийци и новозеландци пътуват за Турция, за да почетат паметта на своите войници, загинали в битката при Галиполи през Първата световна война.", "date": "2019.04.24", "title": "Арестуваха член на \"Ислямска държава\", планирал нападение на п-в Галиполи"}
{"url": "https://www.24chasa.bg/novini/article/7419408", "text": "Президентът на Русия Владимир Путин подписа указ, който опростява процедурата за получаване на руско гражданство от жители на някои части от Донецка и Луганска област в Източна Украйна, съобщи Ройтерс, цитирана от БТА.  Съгласно указа, публикуван на сайта на Кремъл, опростената процедура ще позволява на лица, живеещи постоянно на територияята на отделни райони от Донецка и Луганска област на Украйна имат право да подадат заявления за гражданство на Руската федерация по опростена процедура. Подчертава се, че решението е взето \"с цел защита на правата и свободите на човека и гражданина\" и в съответствие с общопризнатите принципи и норми на международното право. Документите, които ще бъдат подавани в упълномощени териториални звена на руското Министерство на външните работи, чийто списък ще бъде уточнен доптълнително от министерството, ще се разглеждат в срок от три месеца, предаде ТАСС.", "date": "2019.04.24", "title": "Путин издаде указ за по-лесно взимане на руски паспорти от жители на Луганска и Донецка област в Украйна"}
{"url": "https://www.24chasa.bg/novini/article/7419422", "text": "Емблематичната фигура на френското движение на \"жълтите жилетки\" Ерик Друе обяви във Фейсбук, че спира за момента участието си в протестни прояви заради заплахи срещу семейството му, обиди и огромна умора, предаде Франс прес, цитирана от БТА. \"Спирам на пауза или може би за по-дълго, множество заплахи за семейството ми, много изпълнени с омраза хора, много червени шалчета, много пренебрежение, много обиди, уморен съм, съжалявам\", написа във Фейсбук снощи шофьорът на камион, родом от парижкия регион. \"Още не сме приключили, но съм на края на силите си. И във всичко това не правителството е най-отегчителното\", продължава Друе. Инициатор на първата мобилизация на 17 ноември в цяла Франция на движението, което се бори за повече данъчна и социална справедливост, 34-годишният Друе бързо стана лице на този безпрецедентен и многолик социален протест. Друе, който комуникира почти изцяло чрез Фейсбук, често с видеоматериали, в края на март беше осъден на глоба от 2000 евро, 500 от които с отложено изплащане, за организирането на две парижки демонстрации \"без предварително уведомяване\". На 5 юни той отново ще се яви в съда, този път по делото за \"носене на забранено оръжие\" (палка) по време на демонстрация на 22 декември. Френският президент Еманюел Макрон трябва да обяви утре пред сънародниците си отговорите си на кризата със \"жълтите жилетки\". Съобщаването на мерки, предшествани от \"големия национален дебат\" в продължение на два месеца, се възприема като \"второ действие\" на петгодишния му мандат. ", "date": "2019.04.24", "title": "Тартор на \"жълтите жилетки\" спира участието си в протестите, бил уморен"}
{"url": "https://www.24chasa.bg/novini/article/7419391", "text": "Прокуратурата не е искала списъци с клиентите на \"Артекс\", които са купували недвижими имоти от компанията. Това съобщават от пресцентъра на държавното ообвинение 3 часа Сутринта на редакционния мейл се получи списък с 413 физически и юридически лица, които са сключвали сделки с \"Артекс\" от 2016 г. насам. Подателят е анонимен и насочва вниманието към митничари, данъчни и други държавни служители. От \"Артекс\" потвърдиха автентичността на списъка с учудването, че дни по-рано са го изпратили на разследващите органи. Ето цялото съобщение на прокуратурата по казуса:  По повод публикация в електронното издание на вестник „24 часа“ със заглавие „Някой много иска да освети 413 клиенти на „Артекс““ и изявления на строителната компания „Артекс“, че списъци на техни клиенти са били предоставени на разследващи органи, пресцентърът на прокуратурата съобщава следното: В хода на започналите проверки, прокурори не са изисквали, нито са възлагали на други органи изискването на каквито и да е данни за всички клиенти, закупили обекти от „Артекс\".                                                                                                                                                                                                                                                                                                                       ", "date": "2019.04.24", "title": "Прокуратурата не е искала списъци с клиенти на \"Артекс\""}
{"url": "https://www.24chasa.bg/novini/article/7419409", "text": "Шотландия трябва да организира референдум за независимост преди да изтече мандатът на сегашния й парламент, заяви шотландският първи министър Никола Стърджън, цитирана от Ройтерс и БТА. \"Избор между Брекзит и бъдеще за Шотландия като независима европейска държава трябва да бъде предложен докато работи този парламент\", каза Стърджън в шотландския парламент. Тя съобщи, че ще подготви необходимите за целта нормативни актове до края на тази година. Шотландия е част от Обединеното кралство от повече от 300 години. На референдум през 2014 г. гражданите й отхвърлиха предложение за независимост с разлика от 10 процентни пункта.", "date": "2019.04.24", "title": "Никола Стърджън иска референдум за независимост преди май 2021 г."}
{"url": "https://www.24chasa.bg/novini/article/7419432", "text": "Разположеният край железопътна линия град Виляфранка де лос Барос би трябвало да е доста удобен за извозването на продукцията на трите си завода. Има обаче малък проблем - липсва влак. Така продукцията се транспортира с камиони от този града в Югозападна Естремадура - най-бедната испанска област, в която същевременно железопътният транспорт не е добре развит, а това е сериозен проблем преди парламентарните избори на 28 април. Сгушил се сред лозя, Виляфранка всъщност е зависим повече от промишления сектор, отколкото от селското стопанство. И въпреки че в област Естремадура като цяло се наблюдава обезлюдяване, градът успява да задържи населението си от 13 000 души благодарение на три завода - за бутилки, за готварски грилове и за рециклиране на алуминий. Влаковете обаче са малко и нарядко, обяснява Хоакин Родригес, заместник-кмет на напичания от слънцето град в областта, която се простира между Португалия на запад, Кастилия и Андалусия на изток. Гъстата испанска железопътна мрежа е известна в Европа. \"Пипалата\" й обаче все още не са достигнали Естремадура. Влаковете, които свързват двете столици на областта - Бадахос и Касерес - с Мадрид са стари и често повредени. Освен това те са скъпи, казва Хуан Карлос Лопес Дуке, говорител на асоциацията Milana Bonita, която води кампания за по-качествени влакове - проблем, който зае централно място преди изборите. \"По-евтино е да вземеш самолет до Канарските острови,\" испански архипелаг на около 1200 километра южно от континента, каза той. Министърът на развитието Хосе Луис Абалос обеща, че до 2020 година хибридни влакове ще свързват областта с останалата част от Испания. Тези влакове могат да развиват 200 километра в час и са захранвани от електричество и дизел, което е полезно на местата без електрифицирани железопътни линии като Естремадура. Регионът бе пренебрегнат през периода на диктатурата на Франко 1939-1975 година, казва Сесар Рамос Естебан, депутат социалист в Касерес. Въпреки държавните и европейски субсидии 44 години по-късно Естремадура остава предимно селскостопанска област. Най-добрата шунка, известният иберийски хамон, идва от прасетата, отгледани по зелените пасища на Естремадура. По южните равнини на областта се отглеждат домати, което я прави най-големия производител на домати в Испания. Това е най-слабо развитият регион на Испания с най-ниския брутен вътрешен продукт на глава от населението и най-висока безработица - 23,1 % спрямо средната за страната 14,4 процента. Редуващите се едно след друго регионални правителства, повечето социалистически, се опитаха да направят така, че всеки да има достъп до обществените услуги без значение къде живее, каза Сесар Рамос. Той допълни, че в област с население един милион души и още 700 000 живеещи извън нея те се борят да предотвратят изселването от селата. В Касас де Дон Антонио, село на 40 километра южно от Касерес, където стотици бели къщи обсипват хълм и се скупчват около църквата, са останали само 85 души. Няма лекар, сестра или медицинска служба, казва 82-годишният Педро Макарино, докато играе карти с още трима пенсионери в последното кафене на селото, което не е пуснало кепенците и работи и като магазин. В Естремадура сега има два университета. Преди 15 години областта беше първата в Европа, която осигури един компютър за всеки двата гимназисти, каза гордо Сесар Рамос. Бяхме последни на стартовата линия и все още изоставаме, но наваксваме, допълни той. Той обаче признава, че дори студентите да са обучени, областта няма индустриалната структура да ги запази. Естремадура винаги е била земя на емиграцията. Прочутите испански изследователи Ернан Кортес и Франсиско Писаро, които завладяват Мексико и Перу, са от Естремадура. Дълго време в Испания думата \"емигрант\" се свързва с хората от Естремадура, които напускат областта, за да търсят работа на Север, в по-богатите области Каталуния и Страната на баските. Това продължава да е така. Можеш да учиш каквото си искаш, но наистина е трудно да намериш работа, казва 34-годишният електротехник Алваро Крисолино, който пет години имал непостоянна работа преди да напусне родния си град Кориа, за да работи в завод в Мадрид. Бяхме 26 в училище. Само петима останаха в Естремадура, каза той. Останалите заминаха за Германия, Страната на баските, Мадрид или Барселона, допълни той. /БТА/", "date": "2019.04.24", "title": "Естремадура - забравената област на Испания"}
{"url": "https://www.24chasa.bg/novini/article/7419470", "text": "Парламентарното измерение на социалния диалог беше основна тема на кръгла маса в Народното събрание, посветена на 100-годишнината от създаването на Международната организация на труда. Във форума, организиран от Министерството на труда и социалната политика, участваха представители на законодателната и изпълнителната власти, на социалните партньори и на структурите на гражданското общество. Това съобщиха от пресцентъра на Народното събрание. Председателят на Народното събрание Цвета Караянчева изрази благодарността на българския парламент за дейността на всички участници в тристранния диалог. Вярвам, че и занапред всички заедно ще продължите да отстоявате правата на работещите, ще бъдете стожери за спазване на трудовото законодателство и ще влагате своите енергични усилия за отговорна защита на правата на труда в България, подчерта тя. Председателят на парламента заяви, че Народното събрание, както и досега, ще продължи да подкрепя усъвършенстването на законодателната уредба в тази област в името на благото на българските граждани и на цялото общество. Можем да се гордеем, че нашата страна е активен участник в дейността на Международната организация на труда (МОТ), чиито член става година след нейното създаване, заяви Цвета Караянчева. Тя подчерта, че България е сред страните, които вече 100 години работят заедно за повишаване на благосъстоянието на трудещите се лица, за подобряване на качеството на живот и постигане на социален прогрес. Насърчаването на социалния диалог на всички нива е ключова предпоставка за постигане на този прогрес, посочи председателят на Народното събрание. Председателят на парламентарната Комисия по труда, социалната и демографската политика д-р Хасан Адемов посочи, че България е ратифицирала 101 от общо 189-те конвенции, приети от МОТ. Това нарежда страната ни сред първите 10 държави, които са приели и приложили разпоредбите на организацията, подчерта той. Д-р Хасан Адемов декларира, че Народното събрание и Комисията по труда, социалната и демографската политика ще продължат съвместните усилия с представителите на Министерството на труда и социалната политика и на социалните партньори, за да могат всички конвенции на МОТ да намерят подобаващо място в българското законодателство. Министърът на труда и социалната политика Бисер Петков посочи, че МОТ е уникална организация, която позволява да бъдат взимани съвместни решения от представителите на правителствата, работодателите и работниците с цел подобряване на условията на работа, постигане на достоен труд и социална справедливост за всички. Днес 100 години след нейното създаване със задоволство можем да отбележим множество постижения в социалната сфера, като същевременно отчитаме със загриженост и редица предизвикателства, пред които се изправя съвременния свят, отбеляза той. Бисер Петков подчерта, че са необходими конкретни действия в отговор на тези предизвикателства, за да може да се запази и укрепи постигнатото – активни политики по заетостта, приобщаващ пазар на труда, добре функциониращи институции, използване на технологиите в подкрепа на достойния труд и човека, както и насърчаване на възможностите на предприятията за развитие и генериране на заетост. Изказвания на кръглата маса направиха президентът на Конфедерацията на труда „Подкрепа“ и заместник-председател на Националния съвет за тристранно сътрудничество Димитър Манолов и председателят на Българската търговско-промишлена палата и заместник-председател на Националния съвет за тристранно сътрудничество Цветан Симеонов.", "date": "2019.04.24", "title": "Караянчева: Гордост е, че сме активен участник в дейността на Международната организация на труда (Снимки)"}
