{"url": "https://www.24chasa.bg/novini/article/7363155", "text": "С лазер лекуват също инконтиненция Между 10 и 15 % от ражданията в България са съпроводени с хирургична намеса, много шевове и тежки разкъсвания. Ако след това тъканите не се възстановят в рамките на 3 до 6 месеца, травмите се заличават с лазер. Това съобщи днес д-р Явор Лозанов от АГ \"Шейново\" по време на семинар за женското здраве и самочувствие в София. Ефектът от лазерна процедура продължава между 12 и 18 месеца. В много държави е поет от здравната каза. Аргументът - същата процедура отстранява и проблема инконтиненция (неволно изпускане на урина, б.а.). От това се спестяват 20% от отпусканите от здравната каса средства, което позволява да се мисли дали на жените да не се отпускат по 3 процедури с лазер, както е в редица страни от Западна Европа.", "date": "2019.03.24", "title": "15% от ражданията - с разкъсвания, вече възстановяват напълно жената"}
{"url": "https://www.24chasa.bg/novini/article/7363100", "text": "Омбудсманът Мая Манолова ще обяви в понеделник началото на четвъртото издание на Националната кампания \"Великден за всеки - дари празник на баба и дядо\", съобщиха от пресцентъра на обществения защитник. Тази година двете каузи на институцията на омбудсмана - социалната кухня и кампанията за възрастните хора, с която се набират хранителни продукти и средства за пенсионерите, се обединяват, за да може повече социално слаби хора в България да посрещнат малко по-достойно светлия християнски празник, допълват от институцията. В предишните три издания, кампанията събра близо 1 500 000 лева и 75 000 пенсионери получиха ваучери, а хиляди други - хранителни пакети, посочиха от пресцентъра на омбудсмана. Четвъртото издание на \"Великден за всеки\" отново ще набира парични средства и хранителни продукти за пенсионерите, които няма да получат надбавка за големия християнски празник. Целта е да бъдат подпомогнати хората, чиято пенсия надвишава с малко минималния праг от 348 лева, се посочва в съобщението.", "date": "2019.03.24", "title": "Мая Манолова обявява утре началото на кампанията \"Великден за всеки\""}
{"url": "https://www.24chasa.bg/novini/article/7363110", "text": "Лидерът на националистическата Сръбска радикална партия Воислав Шешел запали в центъра на Белград знамената на ЕС, САЩ и НАТО, съобщи Ей Би Си нюз. Политическата формация проведе протестен митинг в сръбската столица по повод 20-ата годишнина от началото на въздушните удари на НАТО срещу бивша Югославия. Походът беше оглавен от осъдения от Хагския трибунал Воислав Шешел, който заяви, че палейки знамената, показва на ЕС и НАТО „какво точно мисли за тях“, предаде  .", "date": "2019.03.24", "title": "Воислав Шешел запали знамената на ЕС, САЩ и НАТО в центъра на Белград"}
{"url": "https://www.24chasa.bg/novini/article/7363014", "text": "                Челен сблъсък с агресивен лабрадор и не по- малко агресивните му собственици преживя съпругата на бившия финансов министър Милен Велчев - Симона, само 24 часа преди рождения ден на финансиста. Злополучният опит за разходка на двете 4-килограмови йоркита на фамилията бил пресечен от внезапно нападение на озъбен лабрадор. Действието се развило на пъпа на София, на входа на Царската градина. Едро куче без намордник атакувало двата дребосъка, а опитът на Симона да ги опази от зъбите му завършил с падането ѝ по стълбите към градината. Резултатът - контузии на гръбнака и едната ръка. Намесата на стопаните дошла с огромно закъснение, и то за да се нахвърлят срещу нея. Те твърдели, че нищо особено не е станало.  Собствениците на агресивното куче спрели да ругаят едва след като охранител от кола на частна компания, който станал неволен свидетел на конфликта, се намесил, за да я защити. Собствениците се оттеглили с кола. Велчева повикала полиция, а по случая е образувано дознание. Когато Симона пуснала пост във фейсбук, ѝ писали много хора да кажат, че кучето и стопаните му са им познати, защото и те са си патили от тях. Семейството на Милен Велчев искрено се надява собствениците да бъдат открити и да си получат наказанието, за да не пострадат и други.", "date": "2019.03.24", "title": "Агресивен лабрадор нападна жената  на Милен Велчев, стопаните му ругаят"}
{"url": "https://www.24chasa.bg/novini/article/7362405", "text": "Отвор с размери 60 на 50 см направиха крадци в стена на къща в Катуница. Апашите използвали кирка, която намерили в двора. \"Първо са опитали да разбият металните решетки на прозорец, но не са успели. Явно на момента им е хрумнало да проникнат през зида. Отнело им е доста време, тъй като е дебел\", обяснява собственикът Йордан Делчев. 60-годишният мъж е началник на производство в предприятие в съседното село и всяка сутрин тръгва в 7, 40 ч. Домът му е в края на Катуница и няма много съседи. Според него обирджиите са местни и са добре запознати с графика му и с този на най-близкия му комшия Никола Трендафилов, който е охранител и е на смени. На 20 март т.г. и двамата са били на работа. По тази причина крадците необезпокоявано разбили външната стена към една от стаите. Избутали тежък гардероб и влезли вътре. \"Прибрах надвечер и намерих всичко с главата надолу. Нямаше кътче непреровено. Всички дрехи бяха претърсени, дори мръсното бельо от пералнята са проверили\", описва бъркотията Делчев. Той е убеден, че престъпниците са търсели пари. Само банкноти изчезнали от дома му при предишните два обира през 2017 и 2018 г. Първия път му задигнали 78 лв. и 20 кутии цигари, а втория - 2400 лева и същото количество папироси. След кражбата м.г. Делчев вече не държал пари в къщата. По тази причина и апашите не са намерили нищо. Тръгнали си, без да вземат други вещи. При огледа криминалистите са установили, че престъпниците са били с ръкавици. Носели са специални дрехи, тъй като нито едно влакно не е останало от тях по отвора в стената. Открити са само стъпки, от които става ясно, че са били двама души.", "date": "2019.03.24", "title": "Крадци пробиха къща в Катуница с кирка"}
{"url": "https://www.24chasa.bg/novini/article/7363089", "text": "А Въпросът си зададе сам в петък Цветан Цветанов във Велико Търново и след часове отлетя към Вашингтон на конференция по сигурността. Вторият човек в ГЕРБ е наясно, че целият шум с апартамента постави партията му в репутационен риск. Както и че той е мишената, а останалите трима  са се оказали до (не)правилния съсед. Най-вероятно в четвъртък Цветан Цветанов ще се изправи в София отново пред медиите, за да отговори на всички въпроси. Има най-малко три сценария, които се разиграват в последните 72 часа, и всички те са свързани с двойката Цветанов-Борисов. Двамата не говорят публично за плановете си в следващите 72 часа, но който познава отношенията между първия и втория в ГЕРБ, е убеден, че поддържат телефонна връзка. Фактите - Цветанов купува през юни 2018 г., разследването излиза почти година по-късно и 10 дни преди старта на кампанията за евроизборите - 31 март 2019 г. ГЕРБ трябва да обяви евролистата си. Безспорно разследването е професионално. Правят го журналисти, които винаги са на ръба на политиката и са съмишленици на представителите на малките десни партии - на Христо Иванов, ген. Атанас Атанасов. Част от този кръг, но не видимо е и издателят Иво Прокопиев. Негов бивш подчинен е Николай Стайков, който премина от икономическата журналистика през “Протестна мрежа” и създаде неправителствена организация “Антикорупционен фонд”. Журналистката от “Медиапул” - сайт-съмишленик на “Капитал”, Полина Паунова, вече като репортер на “Свободна Европа”, задава въпроса с апартамента към Цветанов. Оттам нататък думите “евтин и апартамент” стават най-употребявани в държавата. Бойко Борисов се разделя с най-верния си човек в партията, защото вече е приел оставката на Цецка Цачева и зам.-министъра на спорта Ваня Колева. Може да пожали Вежди Рашидов - и Волен Сидеров подсказа мотивите през уикенда - художник, който печели много, може да си купи каквото поиска жилище и където поиска. За първия човек в ГЕРБ се знае, че се разделя лесно с всеки, който стъпи накриво. Цветанов обаче не е всеки. Но този случай е различен. След този акт премиерът иска предсрочни избори, за да разбере дали българите одобряват действията му вътре в партията. Казват, че представители на едрия бизнес трескаво търсели потвърждение дали след понеделник се задейства този сценарий. ГЕРБ губи предсрочните избори, защото раната от имотния скандал, който всъщност е морален, е твърде прясна и избирателите много ще ги боли. Засега само от БСП шумно настояват Цветанов “да напусне българската политика изобщо”. Проблемът не е само в закупените апартаменти на по-ниски цени, а как се прокарват лобистки закони като промяната в този за устройство на територията от януари 2017 г., обяви на брифинг Елена Йончева в неделя. На “Позитано” 20 признават, че и двама леви са подкрепили закона, но те не знаели за кого е поправката. Именно предстоящите два вота през тази година - европейският и местният, обуславят Ако вторият човек след Борисов се оттегли от ГЕРБ и напусне зам.-председателското място и предизборния щаб, изборите за управляващата партия ще бъдат поставени на огромно изпитание. Цветанов координира всички структури на управляващите, които до голяма степен лично е изградил, и той определя ритъма на предизборната подготовка. Но той е не просто шеф на депутатите на ГЕРБ, а и гарант изобщо на парламентарното мнозинство, респективно на управлението, предвид раздираните от лични противоречия патриоти и висящия на един-два гласа кворум в парламента заради бойкота на БСП. Той е и преговарящият с ДПС и “Воля”. Като се прибавят липсата на кой знае какъв опит в сложни процедури у шефката на Народното събрание Цвета Караянчева и изобщо скромният брой юристи в този парламент, без Цветанов мнозинството ще забуксува. Той се научи да посредничи за намиране на компромиси и да управлява кризи. Поради първите две причини вариант, при който той изобщо напуска - и парламента, и партийното ръководство, е изключен, обясняват в ГЕРБ. Този сценарий ще бъде номиниран от малките патриотични партньори на ГЕРБ и ДПС, тъй като тяхната роля става решаваща в парламентарната дейност. БСП може да се върне в парламента, което е малко вероятно. Третият сценарий е в четвъртък заместникът на Борисов да поднесе честни отговори, вероятно ще предприема стъпка от рода на тази на Цецка Цачева - декларация за отказ от банкова тайна, обявяване на лични за семейството подробности от начина му на живот, и имотното състояние и пр. След това Цветанов да предложи сключване на своеобразен договор с обществото - всичко е пред вас, искам бърза проверка, защото имаме да вършим действително важни дела. Да спрем популистите на тези решителни за бъдещето на ЕС избори, да си подредим дома - и европейския, и българския. Да спечелим битките за превозвачите, за новия ни еврокомисар, за инфраструктурните и енергийните проекти, а не постоянно да разлайваме кучетата и сами да се проваляме. Тоест вариант, при който Цветанов остава и на двата си поста. Би било редно той “да даде повече информация, включително по отношение на последния укор - отношения с фирмата, проверявана ли е, защо е проверявана, връзка или липса на връзка между едното и другото”, даде коментар в тази посока вицепремиерът Томислав Дончев. “Според мен тук основният говорител по темата е редно да бъде той”, обясни той пред БНР ролята, в която трябва да влезе колегата му зам.-шеф на ГЕРБ. Дончев и Цветанов винаги са сочени като конкуренти в партията. Неофициално някъде се прокрадна и версията, че министри на Борисов всъщност са инициирали публичния скандал, за да има “по-справедливо” подреждане на евролистата. Раните от скандала обаче надхвърлят вътрешнопартийната конкуренция и затова ударът от свои е малко възможен. През последните 72 часа “24 часа” разговаря поне с 20 влиятелни лица в партия ГЕРБ и в местната власт за съдбата на Цветан Цветанов. Внушителна част от отговорите беше в посока, че Борисов трябва да спре да чисти всички, които стъпят накриво, защото трудно ще събере следващия екип. Питани от изданието управляващи са силно смутени, че Корнелия Нинова застана твърдо зад Елена Йончева дори при явните доказателства, че журналистката е получила през офшорна фирма сериозна сума от собственика на КТБ. Третият сценарий, естествено, получава най-много номинации от ГЕРБ и нейните привърженици. В кой ден ще е заседанието на ГЕРБ, което ще даде отговорите, зависело и от желанието на Цветанов - дали ще му е нужно време след кацането от САЩ. Плановете на премиера може да бъдат леко объркани, ако тази седмица в Брюксел бъде свикан извънреден Европейски съвет заради Брекзит, както предупреди шефът на ЕС Доналд Туск. В този случай заседанието на ръководството на ГЕРБ ще бъде отложено за 31 март, когато партията ще обяви в Поморие листата си за европейските избори. На 12 юни 2018 г. става собственик на апартамент с площ от 239,90 кв. м, гараж и идеални части. В замяна прехвърля на “Артекс” два обзаведени апартамента с площ 192,76 кв. м, 2 гаража и идеални части. За изравняване семейство Цветанови доплащат 100 000 лв. На 27 юли 2018 г. срещу 138 001,26 евро Цецка Цачева и сестра ѝ придобиват апартамент с площ от 198,70 кв. м и гараж от 20,20 кв. м, в сграда, различна от тази, в която е апартаментът на Цветанов. Той е закупен при цена от 670 евро на кв. м. Ден преди правосъдната министърка да сключи договор за покупко-продажба на апартамент в “Артекс”, фирма на Вежди Рашидов  е платила около 850 евро на кв.м, или общо 90 хил. евро за апартамент от 112,2 кв. м и два гаража в сграда на “Артекс” Апартамент в сграда “Летера”, където е и Цветанов, си купува през 2016 г. и зам.-министърката на спорта Ваня Колева. Тя има жилището от 231 кв. м и гараж от 24.5 кв. м срещу 665 000 лв., т.е. цената е била около 1340 евро на кв. м. “Скандалът с апартаментите има потенциал да нанесе щети, особено в предизборна ситуация. Би могло да предизвика и по-неприятен политически резонанс.” Така вицепремиерът Томислав Дончев коментира горещата тема. Всеки подобен скандал носи негативи, което ерозира доверието, добави той. “Дори и най-стабилната парламентарна конфигурация не би могла да спаси някой, по отношение на който доверието е изчерпано, имам предвид правителството. Освен за стабилността на парламентарната подкрепа трябва преимуществено да се мисли и да се удържа доверието. Без доверие нищо няма смисъл. Убеден съм, че решението ще е такова, че не само да възстанови, но защо не и да повиши доверието”, заяви Дончев пред БНР. “Ако не ставаше дума за дама, щях да кажа, че е мъжка постъпка”, коментира той оставката на Цецка Цачева. Подобни знаци се случвали рядко в политиката. Оставките са един от инструментите за възстановяване на доверието. Българинът бил много чувствителен на тема имоти. Но самият вицепремиер предполагал, че всичко в случая е законно.  Най-впечатляващо от луксозните жилища, описвани в различни медии покрай сагата с апартаментите, е това на бившия шеф на УниКредит Булбанк  в сграда “Виделина” на ул. “Тинтява”. Закупил го е на 15 юни 2018 г. Според “Биволъ” в същия ден е вписана ипотека за кредит от 28 милиона, отпуснат от Уникредит Булбанк на фирмата “Крон 21”, която по-късно се влива в “Артекс Инженеринг”. Жилището на банкера е 203,7 кв. м и към него има подпокривна тераса 40,82 кв. м, озеленена тераса 38,94 кв. м, както и два гаража. Общата площ на имота е 326 кв. м, платената цена е 420 000 лв., или около 660 евро на кв. м. “Банката не предоставя публично информация за настоящи, минали или потенциални клиенти”, е лаконичният коментар от “УниКредит”. И зам.-председателят на БСП  е собственик на евтини апартаменти, твърди Breaking.bg, и се е сдобил с тях, когато е депутат и заплатата му е малко над 2000 лева. Според декларацията на Добрев, подадена пред КПКОНПИ през 2018 г., само за година е закупил три апартамента в София и Варна. Покупките станали през 2008 и 2014 г., сочи декларацията на червения зам.-председател. Две от жилищата са от 140 квадрата, купени за цена от по 200 000 лв. всеки. Отделно Добрев декларира отново дялове във фирма “Пирин Ват” - дружеството, собственик на ВЕЦ “Топлика”. Той бе един от съсобствениците с Ангел Дерменджиев и Ангел Гераксиев. Управител и акционер в дружеството бе Еленко Божков, който отскоро е част от Стратегическия съвет на президента. В социалните мрежи се появи снимка на депутата от БСП  на фирмен купон на “Артекс”. “Не помня като какъв съм бил там, беше преди доста години”, заявява той пред Breaking. Няма апартамент в сграда на фирмата. Иначе през 2006 г. със съпругата си Зорница също се сдобиват с жилище със солидната площ от 175 кв. м, за което декларират, че са платили 57 100 лева, или 326 лв./кв. м. ТВ “Европа” тези дни поде “квартирния въпрос” на  . Тя купила апартамент от близо 90 квадрата в кв. “Овча купел” на цена от 241 лв./кв. м. С мъжа ѝ Митко платили 21 514 лв., според имотната декларация на лидера на БСП. Покупката е извършена, докато тя е изпълнителен директор на “Техноимпекс” АД. “Този апартамент е закупен преди 19 или 18 години, когато нито съм участвала в политиката, даже не съм имала идея да участвам в нея, камо ли да бъда председател на БСП”, коментира соцлидерката. Най-много публикации се появиха около  , защото тя е и един от най-имотните български политици. Има 3 апартамента, вила, гараж и магазин в София плюс декари гори, изброи ги ексдепутатът от ГЕРБ Антон Тодоров. Анализаторът и експерт по архивите признава, че Йончева е декларира това пред Сметната палата, но се интересува с какви пари ги е придобила. Първото жилище купила за 10 хил. лв. през 1986 г., а другите две, заедно с гараж и магазин, са обезщетение - на мястото на дядовата ѝ къща е построен блок, обясни тя за “24 часа”. В момента Йончева живее в къща под наем с партньора си в “Драгалевци”, тъй като нейният апартамент не бил пригоден за дете и куче. Преди 10 г. купила къща в “Бояна” с ипотечен кредит плюс потребителски от ДСК, но после се затрудила да го изплаща и продала къщата, връщайки кредита. Остатъка от парите инвестирала в гори в Панчарево и Горубляне. Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност.” Това заявяват в отворено писмо до медиите от Националната асоциация на строителните предприемачи по повод “апартаментгейт”. В него се посочва, че като браншова организация асоциацията е “разтревожена от създаващото се негативно внушение към гилдията, основано на разследването на конкретни имотни сделки, извършени от политически лица”. “Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката”, се казва още в отвореното писмо. В него се посочва, че Националната асоциация на строителните предприемачи подкрепя прозрачността, законността и етичността в бранша и “винаги сме настоявали тези принципи да се спазват от всички заинтересовани страни – предприемачи, граждани и институции. За съблюдаването на тези принципи се грижат и съответните държавни органи”.", "date": "2019.03.24", "title": "3 сценария за Цветанов: с него - зле, без него ГЕРБ най-зле"}
{"url": "https://www.24chasa.bg/novini/article/7363140", "text": "СДС остана без кандидат за евроизборите в листата на ГЕРБ, след като неочаквано бившият председател на СДС в Столичния общински съвет Владимир Кисьов, който миналата седмица беше представен в централата на управляващата партия, се оттегли, съобщи . Кисьов е бивш шеф на Столичния общински съвет по време на първия мандат на Бойко Борисов като кмет. Името му предизвика скандал, защото не е преминал през номинации в СДС, а лидерът на сините Румен Христов започна преговори за коалиция с ГЕРБ, без да има мандат за това. \"Ние сме демократична формация и има различни мнения, но аз смятам, че ще бъде одобрена коалицията със сериозно мнозинство”, заяви Румен Христов. От вчера в СДС започнаха номинациите за две места в евролистата на ГЕРБ, които ще се проведат по съкратената процедура поради липса на технологично време. В коалицията „Демократична България” очакват ЕНП, АЛДЕ и ПЕС да са по-взискателни към своите партии-членки у нас. „Не са достатъчно критични към своите членове в България само и само, за да задържат тяхната подкрепа, техните евродепутати. Тези неща трябва да си ги казваме в очите”, коментира Стефан Тафров, кандидат за евроизборите на „Демократична България”. Предстои избор на водач на листата на \"Демократична България\" за вота през май.", "date": "2019.03.24", "title": "СДС без кандидат за евроизборите в листата на ГЕРБ, Кисьов се оттегли"}
{"url": "https://www.24chasa.bg/novini/article/7362991", "text": "50-годишен благоевградчанин е намерен мъртъв в дома му в кв. “Запад” № 28, пише  . През деня близките му се опитвали многократно да се свържат с него по телефона, но неуспешно. Когато отишли в дома му следобед видяли безжизненото тяло. За случая е информирана полицията. Обстоятелствата около смъртта на благоевградчанина се изясняват. Предполага се, че мъжът е починал тази сутрин.", "date": "2019.03.24", "title": "Откриха мъртъв благоевградчанин в дома му"}
{"url": "https://www.24chasa.bg/novini/article/7362968", "text": "Голяма остава преднината на опозиционната Нова демокрация пред управляващата в Гърция СИРИЗА, показва проучване на социологическата агенция \"Метрон аналисис\", проведено по поръчка на изданието \"Вима\", дъобщава БТА. По-конкретно намерение да гласуват за Нова демокрация изразяват 28,4 процента от избирателите, а за СИРИЗА - 20 процента, като при подобна преднина най-голямата опозиционна партия се доближава до възможността да има абсолютно мнозинство в следващия парламент. Ако от резултатите се извадят онези, които не са решили за кого ще гласуват, преднината на Нова демокрация нараства на над 10 пункта - 36,8 процента срещу 26 процента за СИРИЗА. Проучването показва, че избирателите с центристки убеждения, които традиционно определят победителя в изборите, се ориентират на страната на дясноцентристката Нова демокрация. Сред центристите одобрението към правителството на СИРИЗА спада с 6 пункта от февруари насам (от 20 на 14 процента), докато Нова демокрация печели 5 пункта - от 19 на 24 процента. Редовните парламентарни избори в Гърция трябва да се произведат през октомври, но мнозина анализатори не изключват възможността да бъдат проведени предсрочни избори.", "date": "2019.03.24", "title": "Сондаж в Гърция: Над 8 пункта преднина за опозиционната Нова демокрация"}
{"url": "https://www.24chasa.bg/novini/article/7363002", "text": "Унгарски съд нареди да бъде арестуван 27-годишен сириец, заподозрян в участие в обезглавявания в Сирия като член на \"Ислямска държава\", съобщи унгарската прокуратура, цитирана от Ройтерс. Мъжът, идентифициран по-рано от унгарските власти само като Ф. Хасан, е заподозрян в екзекуция на 20 души през 2016 година, уточни БТА. Всички те са били членове на семейството на сириец от Хомс, който отказал да се присъедини към ИД, твърди прокуратурата. На основание искане от унгарската прокуратура, съд в Будапеща разпореди днес заподозреният да бъде задържан за един месец. Съгласно унгарското законодателство той е заподозрян в убийство, извършено като част от терористичен акт, и подготовка за терористичен акт. Унгарската информационна агенция МТИ цитира адвоката на задържания Ласло Келен, според когото при разпитите клиентът му е отстоявал невинността си. Прокуратурата разследва също така предишните дейности и връзки на Хасан в Европа, посочи Центърът за борба с тероризма.", "date": "2019.03.24", "title": "Унгарски съд нареди арест на сириец, заподозрян в екзекуции за \"Ислямска държава\""}
{"url": "https://www.24chasa.bg/novini/article/7363006", "text": "Мащабни проекти, които ще създадат работни места и ще стимулират икономиката, обяви турският президент Реджеп Тайип Ердоган на предизборен митинг в Истанбул, съобщи Анадолската агенция, цитирана от БТА. Митингът, на който, според думите на Ердоган, присъстваха 1,6 милиона души, беше в подкрепа на кандидата за кмет на Истанбул на управляващата коалиция Бинали Йълдъръм. Ердоган обеща, че в Истанбул ще бъде създаден център за технологично развитие на стойност 600 млн. долара с цел страната да развива технология със собствени ресурси. Истанбул ще стане домакин и на \"гигантски\" филмов център за 156 милиона долара. Най-голямата инвестиция от 1,04 милиарда долара ще бъде за биотехнологичната долина в района Тузла, където ще бъдат произвеждани антитела, ваксини, лещи и лекарства за химиотерапия. Там ще бъдат създадени 20 хиляди работни места, обеща Ердоган. В града ще бъдат създадени и 17 мащабни рехабилитационни центъра, които ще оказват подкрепа на 200 хиляди души с увреждания.", "date": "2019.03.24", "title": "Ердоган обяви мащабни проекти на митинг пред 1,6 милиона в Истанбул"}
{"url": "https://www.24chasa.bg/novini/article/7363030", "text": "Лидерите на Румъния и Хондурас обявиха, че ще признаят Йерусалим за столица на Израел, съобщи Асошиейтед прес, цитиран от БТА. Румънският премиер Виорика Дънчила и президентът на Хондурас Хуан Орландо Ернандес направиха тези съобщения на годишната конференция на Американско-израелския комитет по обществени въпроси (AIPAC) във Вашингтон. Изявленията им бяха приветствани от израелски политици. Американският президент Доналд Тръмп призна Йерусалим за столица на Израел - ход, който беше приветстван от Израел. Примерът му беше последван и от Гватемала. Това действие разгневи палестинците, които гледат на Източен Йерусалим като на столица на тяхна бъдеща държава. Повечето страни имат посолства в Тел Авив поради чувствителността на въпроса за Йерусалим. Палестинците и по-голямата част от международната общност заявяват, че окончателният статут на града трябва да бъде определен чрез преговори.", "date": "2019.03.24", "title": "И Хондурас признава Йерусалим\nза столица на Израел"}
{"url": "https://www.24chasa.bg/novini/article/7363000", "text": "“Хранехме се, когато целият корабът започна да се тресе. Прозорците се счупиха и водата започна да влиза в салона. Беше хаос”. Това разказа през в. “Дейли мейл” пътник, преживял аварията с туристическия круизен кораб “Викинг скай”, чиито двигатели отказаха в опасен район с подводни скали край Норвегия. Видео, разпространено от други пътници, пък показа как в един от салоните хвърчат предмети, а част от тавана пада върху главите на опитващи се да не паднат от канапетата уплашени хора. По времето на бедствието имало силен вятър и вълните достигнали почти 10 метра. Съобщава се за поне 20 ранени. Веднага след подаването на сигнал от екипажа, на мястото били пратени хеликоптери, които въпреки лошото време започнали евакуация. До неделя сутринта бяха евакуирани около 500 от 1373-мата пътници. Три от четирите двигателя на лайнера обаче заработиха и той тръгна на собствен ход и с помощта на буксир към пристанището в Молде. На кораба са пътували главно британци, американци, канадци и австралийци, съобщи АП. Според посолството ни в Норвегия няма данни за бедстващи българи.  ", "date": "2019.03.24", "title": "Пътници от бедствалия край  Норвегия кораб: Прозорци се чупеха, таваните падаха (Видео)"}
{"url": "https://www.24chasa.bg/novini/article/7363028", "text": "Кенийски учител от отдалечено село, раздал по-голямата част от доходите си на бедни ученици, спечели Световната награда за учители, носеща премия от 1 милион долара, с която всяка година бива отличен един изключителен преподавател, информира Асошиейтед прес. Питър Табичи е учител по природни науки, който раздава 80 процента от доходите си, за да помогне на бедните в отдалеченото село Пвани. Там почти една трета от децата са сираци или имат само един родител, а сушата и гладът са чести явления. Той е избран сред 10 000 кандидати. Днес Световната награда за учители му бе връчена в Дубай на церемония, на която водещ беше актьорът Хю Джакмън. Табичи е първия африканец и учител-мъж, който получава отличието, учредено от фондация \"Варки\".", "date": "2019.03.24", "title": "Хю Джакмън награди кенийски учител, дарявал 80% от доходите си на бедни ученици"}
{"url": "https://www.24chasa.bg/novini/article/7363050", "text": "Възможно ли е да развиеш успешен бизнес у нас, ако си само на 26 години - за това разказват пред   младите предприемачи Татяна Миткова и Велизар Шулев. Двамата попадат в престижната класация на „Форбс” - \"30 под 30\" за млади предприемачи. Той завършва \"Компютърни науки\" в Глазгоу, а тя – „Право” в Берлин. Създават софтуер, който обработва искове на пътници за проблеми с полети. Избират да развиват бизнеса си у нас. Успеят ли да вземат обезщетение, удържат комисионна от 25%. Първата година резултатите не са впечатляващи, но те не се отказват. За да развият бизнес, им трябва капитал, а те нямат собствен. Успяват обаче да убедят американски фонд, който инвестира в рискови стартъпи да ги финансира със 150 000 долара. Така започва разрастването на бизнеса. Днес имат 22 служители и годишен оборот от близо 1 милион евро. Казват, че успехът има цена – изисква труд и постоянство. „Моята рецепта е да харесваш това, което правиш. Да вярваш, че ще се случи, дори когато всичко показва, че шансът да се случи понякога не е много голям”, казва Велизар. Другата тайна на успеха е правилната оценка на пазара. Според младите предприемачи годишно 8 млрд. евро трябва да се изплащат като обезщетения за проблемни полети. От тях по-малко от 5% достигат до пътниците.", "date": "2019.03.24", "title": "Българи на 26 г. в престижна класация на „Форбс”"}
{"url": "https://www.24chasa.bg/novini/article/7362796", "text": "Спасителни хеликоптери са евакуирали 479 пътници от  , преди съдът да се отправи към близко пристанище с ескорт и с близо 900 души все още на борда, предаде Асошиейтед прес, цитирана от БТА. Корабът, превозващ 1373 пътници и членове на екипажа, имаше проблеми с двигателите в непредсказуемите води край западния бряг на Норвегия. Екипажът изпрати зов за помощ вчера следобед. Спасителната операция се проведе в тежки условия, включващи ветрове със скорост до 38 възела (70,3 км в час - бел. прев) и над 8-метрови вълни. Сега научаваме, че 20 души са пострадали при инцидента. В момента за тях се полагат грижи в медицински центрове в Норвергия, като някои вече са изписани, посочи компанията собственик на кораба Вайкинг оушън круизиз (Viking Ocean Cruises). Преди да започне изтеглянето на кораба към брега 479 пътници са били откарани до сушата, а на борда са останали 436 пътници и 458 души екипаж. Снимки, публикувани в социални медии, показват как корабът се люшка от единия си борд на другия, а мебелите силно се удрят в стените. Екипажът призовал пътниците да отидат по кабините си. Ситуацията останала доста спокойна, докато един от големите прозорци на морския съд не се разбил и морската вода започнала да нахлува и да събаря хората, разказва един от пътниците. Екипажът, опасявайки се, че корабът може да се преобърне, успял да го закотви в залива Хустадвика, така че да може да се проведе евакуацията. Влекач и още два съда помогнали на \"Вайкинг скай\" да стигне от залива до близкия град Молде. Според бреговата охрана, корабът спрял 100 метра преди да се удари в подводни скали и на 900 метра от брега. По график корабът трябваше да акостира във вторник в британското пристанище Тилбъри, а сред пътниците му има граждани на САЩ, Великобритания, Канада, Нова Зеландия и Австралия. Извозването с хеликоптери продължи с равномерен темп днес сутринта. Хеликоптерите спряха да качват хора, когато той бе готов за плаването до брега и три от четирите му двигателя заработиха. Норвежката информационна агенция НТБ съобщи днес следобед, че \"Вайкинг скай\" се движи на собствен ход със скорост от 7 възела, а не е теглен на буксир. Очаква се той да пристигне в пристанището най-рано в 18 часа местно време. \"Вайкинг скай\" е кораб с тонаж 47 800 тона, доставен на \"Вайкинг оушън круизиз\" през 2017 година. Шефът на компанията майка \"Вайкинг круизиз\" (Viking Cruisеs), милиардерът Торстейн Хаген похвали спасителната операция на норвежките власти и действията на екипажа. Корабният магнат е сред най-богатите хора в Норвегия и основател на \"Вайкинг круизиз\", която предлага океански и речни пътешествия.", "date": "2019.03.24", "title": "Авариралият круизен кораб се отправи към Молде с близо 900 все още на борда"}
{"url": "https://www.24chasa.bg/novini/article/7362770", "text": "Мъж се съблече гол и се опита да се качи на самолет за столицата на Крим Симферопол, съобщава РЕН ТВ. Случката се разиграла на московското летище „Домодедово“ пред десетки пътници. Мъжът се наредил на опашката за чекиране на заминаващи пътници „както майка го е родила“ малко преди изумената охрана на аерогарата да го задържи. От кадрите на репортажа се вижда как голият пътник на няколко пъти се прекръства, докато търпеливо изчаква реда си за минаване на проверката по сигурността. Според свидетели мъжът обяснил, че „дрехите влошават аеродинамиката на тялото“ и затова „е по-лесно да се лети гол“. Полицията отказа да съобщи самоличността на мъжа, уточнявайки че той е 38-годишен, роден е в Сибир, и е изпратен за оценка на психичното му състояние.", "date": "2019.03.24", "title": "Гол мъж се опита да излети от Москва за столицата на Крим Симферопол"}
{"url": "https://www.24chasa.bg/novini/article/7362779", "text": "Европейската организация за ядрени изследвания ЦЕРН прие днес Сърбия за своя 23-та членка, предаде Танюг. Сръбският премиер Ана Бърнабич изтъкна по този повод, че инвестициите в научни изследвания са важни за развитието на икономиката на страната, а ЦЕРН е една от най-важните съвременни научни институции, коминтира БТА. Председателката на Съвета на ЦЕРН Урсула Баслер каза, че Сърбия има дългогодишно сътрудничество с ЦЕРН, а сръбски учени са включени активно в най-големите експерименти на организацията. Докато Сърбия беше в състава на Югославия, една от 12-те страни основателки на ЦЕРН, сръбски физици и инженери участваха в някои от първите й проекти. През 2001 г. ЦЕРН и Сърбия сключиха договор за сътрудничество. Като държава членка Сърбия ще има право на глас в Съвета на ЦЕРН, който взема най-важните решения. Членството ще открие и възможности за работа на сръбски специалисти в ЦЕРН, както и за участие на сръбската индустрия в търгове на организацията", "date": "2019.03.24", "title": "Сърбия стана 23-та членка на ЦЕРН"}
{"url": "https://www.24chasa.bg/novini/article/7362786", "text": "Над 20 пъти са намалели запасите на хищни риби в Черно море за последните 25-30 години, каза бившият министър на околната среда и на търговията и туризма Валентин Василев. Вече почти няма промишлен улов на лаврак, голям лефер, торук, коментира той. “В последните години от Черно море са изчезнали десетки видове риби – скумрия, платерини, рядко се среща и лаврак”, каза Василев. “Черно море умря пред очите ни. Първо изчезнаха над десетина вида риби. През 1968 г. е бил последният промишлен улов на черноморска скумрия, пише  . След това постепенно изчезнаха някои видове платерини. Запасите на други видове като лефер и лаврак много рядко вече се срещат. “Уловът на цаца е изключително вреден. Да замре животът в Черно море, причините са две. Първо това е замърсяването и второ, е прекомерният улов и траленето. Цацата е в основата на хранителната верига. Всички хищници се храни с цаца. Прекомерният улов води до липса на храна за хищните риби”, обясни Василев.", "date": "2019.03.24", "title": "Десетки видове риба изчезнали от Черно море"}
{"url": "https://www.24chasa.bg/novini/article/7362788", "text": "Турската брегова охрана спаси 55 нелегални мигранти от потъваща гумена лодка в Егейско море край югозападния бряг на страната в събота, съобщи Анадолската агенция, цитирана от БТА. Според съобщение на командването на бреговата охрана двигателят на лодката, в която са пътували 52 сирийци, двама палестинци и един саудитец, се е повредил преди пристигането на спасителния екип. Мигрантите отплавали от турския крайбрежен окръг Айдън в посока на близките гръцки острови.", "date": "2019.03.24", "title": "Турската брегова охрана спаси 55 мигранти от потъваща лодка"}
{"url": "https://www.24chasa.bg/novini/article/7361916", "text": "“Пенсия” беше сред най-често повтаряните думи през миналата седмица. Основно заради промяната в преходните разпоредби в Кодекса за социалното осигуряване. Според тях в следващите 4 години хората, които ще се пенсионират, ще могат да избират по коя формула да се пресмята индивидуалният им коефициент за пенсия. Те ще имат възможност при заявяване да поискат тя да им бъде изчислена и по старата методика, която беше действаща до края на 2018 г. Това означава, че до 2023 бъдещите пенсионери ще имат право да изберат да се пенсионират не само с 3-те години между 1997 и 1999 г., но и с 3-те “златни години” отпреди 1997 г. Тяхното отпадане е част от реформата “Калфин”, която бе приета през 2015 г., но с отложено влизане в сила - от 2019 г. Опцията за избор дойде след среща на премиера Бойко Борисов със социалния министър Бисер Петков, шефа на Националния осигурителен институт Ивайло Иванов и синдици във вторник. След като ден по-рано по предварителни данни на НОИ стана ясно, че 20 000 души, които се пенсионират тази година, ще вземат по-ниски пенсии заради новата пенсионна формула. На финала на седмицата социалният министър се ангажира, че няма да има ощетени пенсионери. Затова хората, които вече са подали заявления за пенсия според новите правила, ще имат 6-месечен срок, за да поискат преизчисляване по стария ред. Пенсията е фиксирано парично възнаграждение, като обикновено се изплаща месечно. Според причината за нейното отпускане пенсиите са няколко вида. За трудовата пенсия се изисква определен трудов стаж и се изчислява според вноските на трудещия се в пенсионен фонд. На хора, които имат здравословни проблеми или имат степен на инвалидност вследствие на заболяване или злополука, също им се полага такова месечно плащане. В различните страни условията за пенсиите варират. Според експертите от International Living през 2019 г. най-доброто място за пенсиониране е Панама. Второто място е за Коста Рика, която миналата година беше първенец. В челната тройка се нарежда също и Мексико. В България работи системата от Бисмарков тип, която е предвидена да се самоиздържа, когато двама работещи изплащат пенсията един пенсионер. Тя е първата солидарна система и припозната от държавата.  Неин основател е канцлерът на Германската империя Ото фон Бисмарк. По времето, когато Германия изостава от Англия и Франция по отношение на регулирането на взаимоотношенията между работодатели и работници, Бисмарк замисля свои пенсионни реформи. Неговата концепция е за осигуряване на здравето на работещите, предполагайки изплащане на средства за болест, започвайки от 3-ия ден и за максимум 13 седмици.", "date": "2019.03.24", "title": "Дума на седмицата - пенсия"}
{"url": "https://www.24chasa.bg/novini/article/7362813", "text": "Румънският премиер Виорика Дънчила заяви днес, че посолството на страната в Израел ще бъде преместено от Тел Авив в Йерусалим, предаде ТАСС, като се позова на румънското радио, съобщи БТА. Дънчила съобщи това на конференция на Американско-израелския комитет по обществени отношения в САЩ. \"Радвам се да съобщя пред аудиторията на Американско-израелския комитет по обществени отношения, че след приключването на анализа от всички конституционни участници в процеса на взимане на решения в моята страна и с пълното им съгласие аз като министър-председател на Румъния и правителството, което оглавявам, ще преместим посолството на Румъния в Йерусалим, столицата на Израел\", каза Дънчила. Този въпрос предизвика ожесточени спорове в Румъния миналата година. През април правителството прие меморандум за прехвърляне на посолството в Ерусалим, но президентството реагира остро, като заяви, че това ще бъде нарушение на международното право. Тогава Дънчила уточни, че този меморандум не представлява окончателно решение, а само създава тема за дискусии. Румънското външно министерство съобщи, че е започнал процес на анализи и оценки за прехвърлянето на посолството, за да се определи най-добрият начин на действие на Румъния в координация със стратегическите партньори и съюзници. Политическото противопоставяне на десноцентристкия президент Клаус Йоханис и левоцентристкото правителство и парламентарно мнозинство в Румъния приема най-различни форми и се изостря с наближаването на президентските избори в края на годината, отбелязва ТАСС.", "date": "2019.03.24", "title": "Румъния ще премести посолството си от Тел Авив в Йерусалим"}
{"url": "https://www.24chasa.bg/novini/article/7362811", "text": "\"Някой е изкарал \"милото\" на разходка.Хайде да я заведе малко и в мола, да си купи нещо и пак да придобие човешки облик\", пише по повод на засечен питон в Студентски град  Владо Атанасов във фейсбук-групата \"Забелязано в София\". Коментарът му е без редакторска намеса.  Снимките на питона са публикувани в социалната мрежа от Борислав Михайлов. Влечугото стана абсолютен хит и десетки абонати ги споделиха за отрицателно време в нета. Питонът не изглежда агресиван. И деца са го галили, се вижда на снимките, а родителите им не изглеждат притеснени от това. Не е ясно на кого е змията и как се е озовала там. Обаче много забавни коментари се четат в публикувания пост. \"Снимали са бившата\" или \"настоящата\", гласят най-харесваните изказвания под публикацията. \"Убихте ли я\", пита друг потребител на мрежата. \"Една жена срещнала друга змия...\" - категоричен е Nurten Bilyal. Aleksandar Kostadinov уточнява: \"Това е домашен питон, който беше избягал. За какви убийства говорите хора, стегнете се. Само насилие ви е ума\". Много от хората се питат какво прави питона там и търсят обяснение на странната ситуация.", "date": "2019.03.24", "title": "Питон на свобода в Студентски град (Снимки)"}
{"url": "https://www.24chasa.bg/novini/article/7362833", "text": "Президентът на САЩ Доналд Тръмп ще подпише утре изпълнителна заповед за признаването на суверенитета на Израел върху Голанските възвишения, заяви временно изпълняващият длъжността външен министър на Еврейската държава Израел Кац. Тръмп ще подпише указа по време на срещата си с израелския премиер Бенямин Нетаняху в Белия дом, добави Кац. Миналата седмица високопоставен американски представител каза че администрацията на Тръмп подготвя официален документ, който ще изрази подкрепа за анексирането от Израел на стратегическите възвишения, които той завзе от Сирия по време на Близкоизточната война през 1967 г. \"Утре президентът Тръмп, в присъствието на премиера Нетаняху, ще подпише указа, признаващ израелския суверенитет върху Голаните. Израелско-американските отношения са по-близки от всякога\", написа Кац в Туитър. ООН смята намиращите се сега под израелски контрол Голански възвишения за окупирана територия, отбелязва Ройтерс.", "date": "2019.03.24", "title": "Тръмп подписва указ, признаващ Голанските възвишения за израелски"}
{"url": "https://www.24chasa.bg/novini/article/7362842", "text": "Британският министър на околната среда Майкъл Гоув, цитиран от Ройтерс, каза днес, че премиерката Тереза Мей \"абсолютно\" има неговата подкрепа. Той добави, че е време за \"разумните глави\" да се концентрират върху одобрението на нейния два пъти отхвърлен от депутатите проект за споразумение с ЕС за Брекзит, съобщи БТА. \"Мисля, че сега не е време да сменяме капитана на кораба и че това, което трябва да направим, е да следваме правилния курс. Премиерката следва този верен курс, като направи възможно да разполагаме със споразумение, което спазва мандата, даден с референдума\", каза той. Ройтерс припомня, че късно снощи се появиха медийни съобщения, че ключови министри в правителството на Мей обмислят вътрешнопартиен преврат за смяна на лидера. Гоув и фактическият заместник на Мей Дейвид Лидингтън бяха споменати като евентуални кандидати да я сменят с временен премиерски мандат.", "date": "2019.03.24", "title": "Министър, смятан за кандидат за поста на Мей: Не е време за смяна на капитана"}
{"url": "https://www.24chasa.bg/novini/article/7362843", "text": "Младата майка Кирсти Болдуин отправи отчаян апел към крадец, който задигнал дамската й чанта: той да й върне кичур коса, единственият спомен от покойната й дъщеричка, съобщава itv.com. 2-годишното момиченце Ели Луиз починало внезапно преди шест години от бронхопневмония. Младата жена запазила кичур руса коса за спомен и го носела непрекъснато в портмонето си. Багажът й обаче бил откраднат от предната седалка на колата й в Грейтър Манчестър. От полицията заявиха, че в дизайнерската чанта е имало таблет, голяма сума в евро и портмонето с кичура руса коса. 35-годишната отчаяна жена обаче заявила, че не иска друго, а само „частицата спомен“ от дъщеря си. Косата е толкова скъпоценна вещ за нея и не може да се раздели с нея. Надява се всеки, който има информация за нейния обир, да прочете тази история и да й върне кичура коса колкото се може по-скоро.", "date": "2019.03.24", "title": "Майка след обир: Върни косата на покойната ми дъщеря, задръж парите"}
{"url": "https://www.24chasa.bg/novini/article/7362863", "text": "Великобритания няма да напуснат Европейския съюз на 12 април. Това каза професорът по право на ЕС и конституционен съдия Атанас Семов в предаването „120 минути” по  . Той допълни, че преди две години е прогнозирал, че на 29 март   Обединеното кралство все още ще бъде част от Европейския съюз. „Лондон е място, където всичко е възможно в политически смисъл. Всичко може да се очаква. Аз не очаквам до 12 април да има одобрен проект за Договор. Освен британският парламент, своята дума трябва да кажат още 27 национални парламента – никакви гаранции няма, че всички държави-членки на ЕС ще одобрят договора за излизане на Обединеното Кралство. Достатъчно е една държава да не ратифицира Договора, за да не влезе в сила”, заяви професорът по право на ЕС. Според Семов, България трябва да се възползва от това преимущество, за да договори отпадането на точките от пакет „Мобилност”, които ощетяват българските превозвачи. „Ако в крайна сметка, цялата процедура бъде извървяна и този пакет стане правен акт, България и българските превозвачи разполагат с право на иск в съда на ЕС. Този пакет нарушава основни принципи на правото на Съюза. Доколкото познавам съда в Люксембург, той би го отменил”, допълни конституционният съдя. Експертът по право на ЕС е на мнение, че Брекзит няма да се случи в предвидения срок. Той допълни, че е разумно във Великобритания да се проведат избори за европарламент. „Освен че трябва да има някакво споразумение, то би могло да предвиди фактическо напускане на ЕС по-късно – година, две, три. Да се даде време на ЕС и на Обединеното кралство да уредят важните въпроси, например, роуминга, който касае стотици хиляди граждани и бизнеса”, каза още Семов. Конституционният съдия посочи, че очаква скандалът с имотите, закупени на под пазарните цени от властимащите да се развие бързо и очаква още оставки до дни.", "date": "2019.03.24", "title": "Атанас Семов: Брекзит няма да се случи на 12 април"}
{"url": "https://www.24chasa.bg/novini/article/7362912", "text": "Водач на лека кола, с когото пътували съпругата му и дете, се блъсна в мантинела в района на Благоевград. Сигналът за пътния инцидент на Е-79, около километър преди местността Полигона, е подаден в 16 часа, информира БГНЕС. \"Рено-Меган\" се движил от Сандански към София. Шофьорът вероятно се разсеял или заспал и загубил контрол над колата. Минал през насрещната лента, блъснал се в мантинелата и се завъртял в обратна на движението си посока. Детето, на около 3 години, било в столче и не е пострадало, установи пристигналият на място спешен екип. Според очевидци на инцидента само секунди преди да мине през насрещното, реното се е разминало с два камиона. Катастрофата затрудни движението по Е-79 за около 15 минути.", "date": "2019.03.24", "title": "Кола се блъсна в мантинела и се завъртя на Е-79 край Благоевград"}
{"url": "https://www.24chasa.bg/novini/article/7362740", "text": "На територията на Любимец, Елхово и Малко Търново няма да се строят бежански лагери. Това обяви на извънреден брифинг зам.-министърът на вътрешните работи Красимир Ципов по повод на  . За пореден път станахме свидетели на това как БСП с изключително елементарни спекулации се опитва да се заиграва със страховете на българските граждани, коментира Ципов. Той уточни, че това, което предстои МВР да направи, е да проведе процедура по подготовката на площадки за временни кризисни центрове, предаде БТА. Тези площадки ще бъдат в покрайнините на населените места, те са поделения на Държавната агенция за бежанците и са на територията на обекти на МВР. Изграждането им е предвидено в план, свързан със засиления тогава миграционен натиск на българско-турската граница, приет през 2016 година, информира зам.-министърът. Той изрази учудване, как водачът на листата на БСП за предстоящите европейски избори не прави разлика между бежански лагер и временен кризисен център. Ако не се реализира обществената поръчка, ще приемат ли на \"Позитано 20\" да бъде снета самоличността на мигрантите и да се проверят документите им, попита риторично Ципов. Зам.-министърът обясни, че временните кризисните центрове от затворен тип представляват място, в което един незаконно преминал границите мигрант ще бъде задържан, ще му бъде снета самоличността и ще бъде извършена АФИС регистрация. Ако не разполага с документи, ще му бъдат направени интервюта от органите на Гранична полиция и ДАНС. Така евентуалният престой на бежанците в тези центрове ще е от няколко часа до максимум 72 часа, посочи Ципов. По думите му точно БСП не могат да говорят за корупционни схеми, защото по време на управлението на временното правителство от Пламен Орешарски сме станали свидетели на процедури тип \"еталон за непрозрачност\" и припомни как се появили бежанските центове в Харманли, София и чия фирма е била доставчика на телта за оградата в Ямбол и колко е струвала тя. \"Това много бързо се забравя и явно трябва да се повтаря непрекъснато в следващите два месеца\", посочи зам.-министърът. Зам.-министърът обяви като новина, че в момента   за доставка на 290 високопроходими автомобила, сключена по време на временното правителство, съставено от президента Румен Радев през 2017 г. с вътрешен министър Пламен Узунов. \"Хубаво е г-жа Йончева да отиде да поговори със служебния министър Узунов и да попита защо в момента ОЛАФ проверява тази поръчка\", каза Красимир Ципов. Зам.-министърът припомни факти, според които през 2013, 2014 и 2015 г. капацитетът на центровете на дирекция \"Миграция\" са били запълнени на близо 300 процента. \"Кой може да даде гаранции, че някой ден не може да се случи подобен миграционен натиск\", попита той.", "date": "2019.03.24", "title": "Няма да строят бежански лагери в Любимец, Елхово и Малко Търново"}
{"url": "https://www.24chasa.bg/novini/article/7362661", "text": "„Законът за земеделските кооперации, който действа в момента, не е само за тях. Още повече, че той е и остарял, правен е в други времена” – каза в Добрич Явор Гечев, председател на Националния съюз на земеделските кооперации в България. „Мислим, че е крайно време кооперативното движение да влезе в 21 век” – добави той. „Около 6-7 месеца сме писали вариант на нов закон, сега започват обсъжданията, първата среща е в Добричка област” – добави той. Според него, те ще стигнат до всеки председател на кооперация. Кооперациите в България в момента са около 900, а идеята е законът да се внесе в началото на 2020 г. Гечев не уточни сега как ще се внесе проектозаконът в Народното събрание. „Мислим да отворим и фермерски кооперации. С обсъждането на Закона за кооперациите в цялата страна, ние правим вътрешна дискусия, за да може този закон да произтича от кооперациите.” – обясни още Гечев. „Обвързваме кооперациите със самата земя, което досега не е така” – добави той.", "date": "2019.03.24", "title": "Обсъждат по области нов закон за земеделските кооперации"}
{"url": "https://www.24chasa.bg/novini/article/7362666", "text": "Фактическият заместник на британския премиер Тереза Мей Дейвид Лидингтън (първи министър на Великобританияи и канцлер на херцогство Ланкастър), заяви днес, че няма никакво желание да поеме работата й, предаде Ройтерс. \"Не мисля, че имам каквото и да било желание да заменя премиера, мисля, че тя върши фантастична работа\", каза Лидингтън пред журналисти днес. По-рано медии съобщиха за евентуален заговор, който да го издигне за временен премиер, припомня БТА. Един от ефектите на това да работиш отблизо с премиера е, че те лекува от всякакви остатъци от амбиция да искаш да вършиш тази работа. Абсолютно се възхищавам на начина, по който тя се справя, допълни Лидингтън.", "date": "2019.03.24", "title": "Фактическият заместник на Мей: Нямам желание да поема работата й"}
{"url": "https://www.24chasa.bg/novini/article/7362689", "text": "В социалните мрежи излезе призив от групата \"Продиджи\" феновете на самоубилия се Кийт Флинт да го изпратят с шпалир на погребението му, съобщава Контактмюзик. Траурната церемония е предвидена за петък, 29 март. Въпреки че погребението е частно, от \"Продиджи\" призоваха феновете да отдадат почит на музиканта, като образуват шпалир в последния му път, откъдето ще мине процесията в Брейнтри, графство Есекс, предава БТА. \"Продиджи\" пуснаха в Туитър карта и маршрута на катафалката. Фенове могат да изпратят цветя в местната църква \"Дева Мария\". ", "date": "2019.03.24", "title": "От \"Продиджи\" призовават феновете на Кийт Флинт да го изпратят с шпалир"}
{"url": "https://www.24chasa.bg/novini/article/7362354", "text": "Скандалът с апартаментите не би трябвало да се отрази на управлението, изказа мнение пред   зам.-председателят на ВМРО Ангел Джамбазки. Според него обаче скандалът вече е прераснал в политическа криза и участниците в него трябва да решат помежду си какво ще правят. „Министър Цачева направи много морален акт. Тя за пореден път доказа, че има повече характер и е повече мъж от много мъже в политиката. Тя си понася политическата отговорност. Зам.-министърът на спорта също подава оставка заради тази неприятна ситуация. Не би трябвало обаче тези проблеми да се отразят на управлението. Това са лични въпроси на хора, които би трябвало да си ги решават по личен начин“, обясни той в интервю за предаването „Неделя 150“ на програма „Хоризонт“. Според него политиците, замесени в скандала, са взели неразумни и непремерени решения. По думите му последиците от случая обаче трябва да бъдат само морални. В този смисъл другите двама политици, които са придобили луксозни имоти на ниски цени - Цветан Цветанов и Вежди Рашидов, трябва да решат за себе си, добави Джамбазки и коментира: „Очевидно е, че тези сделки най-малкото дразнят българските граждани. Остава впечатлението, че хора, свързани с властта, злоупотребяват с нея. Не би трябвало да бъде така. … Това са много глупави решения. Не може и не е редно, когато си на изборна позиция, да променяш имотното си състояние по такъв начин. Всички български граждани го усещат това нещо. Не знам защо им е било, не мога да си обясня какво е в главата на някой, който е на изборна позиция, да прави такива придобивания, размени, замени и т.н. Може би нормалното и моралното е да ти свърши мандатът и тогава да си решаваш тези въпроси. Най-малкото всички тези хора са достатъчно осигурени лично“. Излизат информации, че са гласувани промени в закони, които облагодетелстват точно тази фирма-строител, припомни Ангел Джамбазки. Според него всичко това изглежда „много евтино“. Той подчерта, че отговорността е лична и не става дума за политическата им партия. Според него обаче това няма как да не се отрази и на предстоящите резултати на европейските избори.", "date": "2019.03.24", "title": "Джамбазки: Скандалът с апартаментите не би трябвало да се отрази на управлението"}
{"url": "https://www.24chasa.bg/novini/article/7362369", "text": "Обществената поръчка за изграждане на бежански лагери в страната да се отмени, а парите да отидат за засилване на охраната по турската граница. Това искане на БСП изразиха водачът на листата на БСП за евроизборите Елена Йончева и секретарят на политическата група на БСП Кристиан Вигенин на пресконференция в централата на партията. В бежанския лагер, който се планира да се построи в Елхово, се предвижда да бъдат настанени 1632 бежанци, което е почти 20% от жителите на Елхово. Всичко това се случва на фона на обезлюдяване на района. Искаме да питаме крие ли се информация за връщане на мигранти от Западна Европа, предимно от Германия, каза Елена Йончева. \"В момент, когато анализите не показват нова бежанска вълна, поне в обозримо бъдеще, не приемаме да се правят бежански лагери, за да се усвоят едни пари. Не е редно. По-разумният ход е тази обществена поръчка да бъде прекратена, а средствата да отидат за засилване на границата, най вече с Турция\", допълни и Кристиан Вигенин. Димитър Заговор от БСП-Елхово обясни, че през 2013 г. има изграден такъв център там и той седи празен. Катя Георгиева от БСП-Ямбол пък припомни, че подобна обществена поръчка е била пусната и през 2016 г., но след серия протести на жителите в областта е бил отменена. Настояваме не само за оставката на Цветан Цветанов, но и за напускането му на политиката\", коментира сагата с апартаментите Йончева. Тя обясни, че левицата не е гласувала и приемала поправката\" Артекс\", вкаран от ГЕРБ прз 2017 г. Имало само двама леви депутати, които гласували\" за\", но те не знаели чии интереси обслужвала и кой щял да се облагодетелства от нея.", "date": "2019.03.24", "title": "БСП: Да се засили охраната по турската граница вместо да се изграждат бежански лагери"}
{"url": "https://www.24chasa.bg/novini/article/7362372", "text": "Тригодишно дете е блъснато от лек автомобил на улица в Разград, съобщават от ОД на МВР в областния град. Инцидентът станал снощи, когато момчето внезапно изскочило на пътното платно. Водачът на \"Опел Астра\" - 38-годишна жена от Разград, е тествана за употреба на алкохол. Дрегерът отчел 0,00 промила. Пострадалото дете е откарано в МБАЛ-Разград с комоцио и контузни рани по главата. По случая се води досъдебно производство.", "date": "2019.03.24", "title": "Жена блъсна 3-годишно, изскочило на пътя в Разград, детето е с комоцио"}
{"url": "https://www.24chasa.bg/novini/article/7361874", "text": "Със сигурност ще се стъписате, щом видите лицето на Лука Луче, на което има 3 или 4 очи – всички като истински. Дупки, “издълбани” в дланите и темето му, насекоми, които лазят по тях, също предизвикват смут и уплаха у гледащия ги. Гримът 3D, дело на италианеца, е толкова майсторски положен върху лицето и ръцете, че всичко изглежда като напълно реалистично. Лука е професионален гримьор, който сътрудничи с най-големите италиански телевизии. Мнозина го сравняват с художник, който рисува върху човешката кожа така, сякаш тя е платно. Резултатът от всичко това са триизмерни картини, в които гримьорът борави с перспективата и сенките по същия маниер, както и художниците. Лука Луче “дебютира” с грима още като дете – тогава се забавлява да гримира сестра си, братовчедки и приятелки. След това обаче си дава сметка, че с грим може и да се препитава, затова изкарва тридневен курс при известния италиански стилист Диего дала Палма. Чрез него получава и шанса да се изяви за пръв път пред публика – Дала Палма го вика за гримьор на тържествени вечери по време на круиз с читателки на “Дона модерна”, победителки в конкурс на списанието. Лука се раздава докрай и смайва всички с майсторския си грим. След това започват да му предлагат работа и много италиански телевизии. Завоят в кариерата му обаче настъпва с грима 3D. Лука открай време е пристрастен по рисунките в три измерения – той ги прави за филми и за изложби. Дълго време обаче рисува единствено върху хартия. Един ден се рови в интернет и си дава сметка, че той може да рисува в 3D и с гримьорски продукти. Разбира, че дотогава никой в света не е пробвал да прави това върху човешка длан, затова и решава да опита пръв. Успехът идва веднага – гримираните от Лука ръце създават илюзията за картини в три измерения.  Благодарение на социалните мрежи италианецът става много популярен. Така с моливи и сенки за гримиране Лука сътворява шедьоври на модерното изкуство върху човешка кожа. На практика италианецът използва собствената си кожа за платно, за да сътвори дупки в дланите, стълби, които излизат отвътре, насекоми, които пълзят по главата. Творбите от грим върху главата на Лука Луче наподобяват в много случаи скулптури благодарение на оптичните ефекти, които постига при рисуването на геометрични фигури. За жалост, триизмерните картини на Лука са с краткотраен живот – след като си направи снимки и видео с тях, той ги заличава с памук и продукти за сваляне на грим – така, както прави и всяка жена, преди да си легне вечер. Ако обаче искате триизмерните картини да ви останат завинаги, може да си ги татуирате. Лука има и студио за татуировки в град Сароно. Триизмерните татуировки обаче не се правят върху длани, тъй като заради потенето им те не са подходящо “платно”. Кои неща една жена трябва винаги да носи в чантичката си? Според Лука Луче те са три – спирала за очи, коректор и блясък за устни. Спиралата придава дълбочина на погледа, течният коректор премахва веднага следите от умора върху лицето, а блясъкът за устни му придава свежест. Според Лука гримът на жената трябва да вземе предвид цвета на косите и тена на лицето ѝ. На блондинките им отиват топлите цветове, на брюнетките – студените, а кестенявите дами могат да пробват и двете тоналности.", "date": "2019.03.24", "title": "Италианец смайва с грим 3D, насекоми лазят като истински"}
{"url": "https://www.24chasa.bg/novini/article/7362364", "text": "Турските регулатори на банковите и капиталовите пазари започнаха разследване на банка Джей Пи Морган след възражения по доклад, който банката публикува в петък, предаде ДПА. Банковият регулатор BDDK е започнал проверка на \"погрешното и манипулативно\" съдържание на доклада, съобщи Анадолската агенция. Регулаторът е получил оплаквания, че докладът вреди на репутацията на турските банки и води до промени на пазара, предава БТА. Предприети са мерки и срещу някои други банки, които подвеждат инвеститорите с препоръките да купуват чуждестранна валута, посочва Анадолската агенция. Засега не е известно за какво се отнася докладът на Джей Пи Морган. От своя страна турският съвет за капиталовите пазари започна собствено разследване на Джей Пи Морган заради \"спекулативния й ефект\" върху търговията Истанбулската борса.", "date": "2019.03.24", "title": "Турция разследва Джей Пи Морган за пазарни спекулации"}
{"url": "https://www.24chasa.bg/novini/article/7362399", "text": "„Целта на въздействието в този момент не е г-жа Цачева, а да се наруши предизборната готовност и мобилизация. Затова целият фокус е към г-н Цветанов“. Това заяви пред   министърът на транспорта, информационните технологии и съобщенията Росен Желязков. Според него няма съмнение, че скандалът е свързан с изборите. Целта е да се обезличат политиките и успеха на партията, обясни той. В интервю за предаването „Неделя 150“ Желязков прогнозира, че предстоят решения в ГЕРБ: „Тези решения със сигурност ще бъдат с поглед към въздействието и за обществото като цяло, и за избирателите на ГЕРБ конкретно. Нито премиерът Борисов, нито г-н Цветанов са хора, които ще заметат темата. Не очаквайте тази тема да утихне естествено. Тези решения ще бъдат взети в рамките на партията. Сигурен съм, че ще бъдат публични, отговорни, колективни и колегиални, защото ГЕРБ е показала, че има и опита, и практиките за това“. Желязков посочи и измеренията, които има скандалът: „Първо – темата, свързана с правовия ред и законността. Другите измерения, които са всъщност тези с целенасочено въздействие – това е общественото мнение от една страна. От друга страна – това е политическото въздействие в контекста на кампанията, която вече се усеща и се провежда за европейските избори с хоризонт местните избори. Непрекъснато се подклажда естествената непоносимост на българина към политиците по принцип и към темата за имуществени въпроси на политици. Става въпрос за казус, генезисът на който е от 2018 г., а точно сега излиза някак добре подредено. Той повлича правни и политически въпроси“. Желязков подчерта, че Цецка Цачева е изложила мотивите за оставката си много коректно и ясно. Нейното спокойствие говори за това, че тя има вътрешна и човешка убеденост, каза той и добави мнението си, че тя е достоен човек.", "date": "2019.03.24", "title": "Желязков: Борисов и Цветанов няма да заметат скандала с апартаментите"}
{"url": "https://www.24chasa.bg/novini/article/7362408", "text": "България и Япония засилват сътрудничеството в икономиката, културата, туризма и развитието на Западните Балкани. За това се договориха вицепремиерът и министър на външните работи Екатерина Захариева и заместник-министърът на външните работи на Япония и депутат Кенджи Ямада, с когото разговаряха по време на Петата световна среща на жените в Токио, съобщи пресцентърът на МВнР. Външният министър Таро Коно отложи поради заболяване всичките си публични изяви и срещи на форума. \"Пожелавам на министър Коно бързо оздравяване, предайте моите най-искрени и приятелски чувства и се надявам скоро да се видим в България\", каза вицепремиерът Захариева. При предишните си срещи с японския си колега тя договори размяна на визити тази година по повод 110 години от първите официални контакти между двете страни, 80 години от установяването на дипломатически отношения и 60 години от тяхното възстановяване. \"С 30 на сто се е увеличил двустранният стокообмен след посещението на премиера Шиндзо Абе в България миналата година. Имаме много добре работещ автомобилен клъстър, вероятно не знаете, че всяка четвърта част от всеки автомобил се произвежда у нас. Предлагам ви да обсъдим откриването на производство на японски електромобили. Очаквам и повече японски туристи - годишно ние посрещаме 8,5 млн. чужденци, но само 14 000 от тях са от вашата страна\", каза Захариева. \"Приветствам изпращането на бизнесделегация и увеличаването на бизнесконтактите на различни нива. Аз лично искам да разпространявам информацията за красотата на България за да увеличим броя на японските туристи - каза заместник-министър Кенджи Ямада - Япония подкрепя обединена Европа с общи демократични ценности и се радвам, че те се разпространяват и в Западните Балкани. Високо оценяваме съвместната ни работа с България, която познава региона, защото може да осъществим така сътрудничество с всички страни от Балканите.\" Японската страна благодари на Българското председателство на Съвета на ЕС за усилената работа, довела до подписването на две важни споразумения между ЕС и Япония - Споразумение за икономическо партньорство и Споразумение за стратегическо партньорство. Захариева и Ямада обсъдиха още редица въпроси от международния дневен ред, след което подписаха Меморандум за консултации и сътрудничество между двете външни министерства. Япония е ключов фактор в регионалната и международната политика. Тя е третата по големина икономика в света и е на едно от челните места по технологични постижения и иновации. Стратегически партньор е на ЕС и на НАТО. Мястото й в световната икономика и политика, както и интересите на нашата страна за привличане на инвестиции и технологично развитие обуславят приоритетното място на българо-японските отношения във външната ни политика.", "date": "2019.03.24", "title": "Захариева предложи производство на японски електроавтомобили у нас"}
{"url": "https://www.24chasa.bg/novini/article/7362414", "text": "Скандалът с апартаментите на властта няма да доведе спад в цените на имотите. Това прогнозира пред   кредитният консултант Тихомир Тошев. По негови наблюдения цените в столичния квартал „Изток” най-често са между 1500 и 3000 евро на квадрат. Справки в 2 компании за недвижими имоти показват, че в последната година сделките за старо и ново завършено строителство в квартал „Изток” са сключвани при средна цена от около 1520 евро на квадрат. Когато става въпрос за луксозно ново строителство, цените най-често започват от 2000 и стигат до рекордните 4000 евро, уточнява кредитният консултант Тихомир Тошев.", "date": "2019.03.24", "title": "Eксперт: Скандалът с апартаментите на властта няма да понижи цените на имотите"}
{"url": "https://www.24chasa.bg/novini/article/7362424", "text": "Първите парламентарни избори в Тайланд след държавния преврат от 2104 г. завършиха. Изборните бюра затвориха, а предварителните резултати се очакват тази вечер, съобщи националната избирателна комисия, цитирана от Франс прес. Според данни на екзитпол отпреди гласуването, най-много места - 163 - ще спечели опозиционната партия \"За тайландците\" (Пуеа Тай) на живеещия в изгнание бивш премиер Таксин Шинаватра, а втора с 96 места ще се нареди партия \"Паланг Прачарат\", учредена миналата година от поддръжници на настоящия премиер и водач на хунтата генерал Прают Чан-оча. Ако резултатите потвърдят тези прогнозни данни, партия \"За тайландците\" няма да разполага с достатъчно гласове да състави мажоритарно правителство в \"демократичен фронт\" с други партии, както се надяваше, предава БТА. Формацията \"Паланг Прачарат\", която иска ген. Прают Чан-оча да стане премиер, също ще се нуждае от коалиционни партньори, но ще е в по-добри позиции благодарение на създадените от хунтата изборни правила, който са в нейна полза. Допитването на изхода на изборните бюра е осъществено от тайландския изследователски център \"Супер Пол\" и беше излъчено от телевизия \"Тай Пи Би Ес\" непосредствено след края на гласуването.", "date": "2019.03.24", "title": "Изборите в Тайланд приключиха, вижте прогнозни данни на Екзитпол преди гласуването"}
{"url": "https://www.24chasa.bg/novini/article/7362426", "text": "В Сърбия днес с редица възпоменателни церемонии ще бъдат отбелязани 20 години от началото на 78-дневната операцията на НАТО срещу Съюзна република Югославия през 1999 г. за прекратяване на конфликта в Косово, предаде Танюг. Денят в памет на жертвите на бомбардировките ще бъде отбелязан в Ниш в присъствието на президента Александър Вучич, премиера Ана Бърнабич, представители на армията, църквата, дипломатическия корпус и граждани, предаде БТА. В Белград кметът Зоран Радойчич, семействата на загиналите служители от държавната телевизия РТС, заместник-министърът на културата Славица Трифунович и генералният директор на телевизията Драган Буйошевич ще положат венци пред паметника \"Защо\" в знак на почит към загиналите служители на телевизията. Подобни церемонии днес ще има и в град Нови Сад, а в Крагуевац тази вечер е планиран митинг под мотото \"Да не се забравя престъплението\". На днешния ден преди 20 години след редица опити и предложения на международната общност за решаване на косовската криза НАТО предприе въздушни удари срещу СР Югославия, които продължиха 78 дни. Операцията започна по нареждане на генералния секретар на алианса Хавиер Солана, а същата нощ правителството в Белград обяви военно положение. Танюг отбелязва, че за всичките тези години отделни официални лица изразяваха съжаление за \"страничните жертви\" по време на бомбардировките, при които според сръбски данни са загинали 2500 души и ранени пет пъти повече, но никой досега не се е извинил за нападенията, смятани и досега за оправдани.", "date": "2019.03.24", "title": "Сърбия почита паметта на жертвите на натовските бомбардировки през 1999 г."}
{"url": "https://www.24chasa.bg/novini/article/7362438", "text": "По информация на посолството на България в Осло няма данни български граждани да са били на борда на круизния лайнер \"Вайкинг скай\", който аварира на 23 март край бреговете на Норвегия. Това съобщиха от Министерството на външните работи. По-голямата част от туристите са от САЩ и Великобритания. Евакуацията на пътниците продължава днес, допълниха от ведомството. Посолството на България в Норвегия следи случая. При необходимост от съдействие български граждани могат да се свържат с мисията на телефон +47 22 55 40 40 и дежурен телефон в извънработно време +47 48650093, се посочва в съобщението.", "date": "2019.03.24", "title": "Няма данни българи да са били на борда на авариралия край Норвегия кораб"}
{"url": "https://www.24chasa.bg/novini/article/7362449", "text": "Жена от ромски квартал в Монтана е пострадала тежко, след като по невнимание паднала в огън. Тежкият инцидент е станал в събота след 9 часа сутринта. 71- годишната домакиня почистила пролетно двора си, а освен това събрала и дребни съчки покрай брега на река Огоста и решила да ги изгори. Драснала клечката и запалила сухите храсти, но се спънала в един клон и паднала в огъня. Нейна съседка я видяла и ужасена се впуснала да й помогне, но не успяла да я спаси. Тогава позвънила на спешния телефон 112. Сигналът е подаден 15 минути преди 10 часа. Притекли се и други хора и измъкнали горящата като факла жена от бушуващия огън. Пристигналата линейка я закарала в болницата с трета-четвърта степен на изгаряне близо 80 % по цялото тяло. Становището на медиците било, че пострадалата е в критично състояние и била откарана в“Пирогов“, но там е издъхнала.", "date": "2019.03.24", "title": "Жена от Монтана издъхна от изгаряне, паднала в огън"}
{"url": "https://www.24chasa.bg/novini/article/7362456", "text": "Френският президент Еманюел Макрон си връща популярността отпреди кризата с \"жълтите жилетки\", започнала през ноември, пише в заглавие в. \"Журнал дю диманш\". За месец рейтингът на Макрон се е повишил с един процентен пункт и в момента е 29 процента, сочат данни от редовната месечна анкета на центъра Ифоп, поръчана от френското издание. Вече три месеца президентът става все по-популярен в страната си. И за първи път от август м. г. делът на недоволните от Макрон французи е под 70 на сто, предава БТА. Подобрението обаче се дължи само на засилената подкрепа за Макрон сред привържениците на собствената му партия \"Република, напред!\" (88 на сто) и сред французите, гласуващи за политическите й съюзници - партията \"Демократично движение\" и центристите от Съюза на демократите и независимите. Подкрепата за президента е нараснала най-много сред двете последни партии - с по 15 процентни пункта, показват резултатите, анализирани от ТАСС. Постепенно нараства и популярността на френския премиер Едуар Филип. През последния месец рейтингът му се е увеличил с 2 пункта до 33 на сто. Допитването е осъществено от 15 до 23 март по интернет и по телефона с 1929 души над 18 г. при възможна грешка от 1 до 2,2 процента, допълва \"Журнал дю диманш\".", "date": "2019.03.24", "title": "Френски вестник: Макрон си връща популярността отпреди \"жълтите жилетки\""}
{"url": "https://www.24chasa.bg/novini/article/7362464", "text": "Великобритания трябва да намери начин да напусне Европейския съюз организирано, вместо да се опитва да свали министър-председателката Тереза Мей, заяви днес финансовият министър Филип Хамънд, цитиран от Ройтерс. На въпроси на телевизия \"Скай\" във връзка с публикации в печата за заговор на министри за сваляне на Мей и дали тя е изгубила подкрепа, Хамънд отговори: \"Не. Изобщо не мисля така\". \"Смяната на премиера няма да ни помогне. Откровено казано да се говори за смяна на играчите на игралното поле в момента представлява даване на воля на лични страсти\", подчерта той, цитиран от БТА. Запитан дали се опитва да постигне издигането на британския първи министър Дейвид Лидингтън, който фактически се явява заместник на Мей, за временен премиер, Хамънд отрече. \"Реалист съм и смятам, че може и да не осигурим мнозинство за сделката на министър-председателката (за Брекзит), и ако това стане, парламентът ще трябва да реши не само против какво е, а и какво подкрепя\", каза министърът. Коментирайки възможните опции за Брекзит Хамънд отбеляза, че не е сигурен, че в парламента има достатъчно мнозинство за свикване на втори референдум, но изтъкна, че това предложение е разбираемо. Ясно е, че ако през следващите дни Камарата на общините не одобри сделката на премиера, ще трябва да направи опит да осигури мнозинство зад друго предложение, което да се придвижи, допълни той.", "date": "2019.03.24", "title": "Филип Хамънд: Смяната на Тереза Мей няма да реши проблема с Брекзит"}
{"url": "https://www.24chasa.bg/novini/article/7362466", "text": "Председателят на НФСБ Валери Симеонов категорично се обяви против оставката на Цецка Цачева. Пред   той каза, че Цачева е „достоен човек с безупречна репутация и няма нищо нередно с придобитото от нея жилище“. Симеонов нарече сделката с имота ѝ „стандартна и на пазарни цени“. „Откъде накъде, питам аз, някой ще дири сметка затова как се е договорил продавачът с купувача. Има ли някакво нарушение на закона, питам аз? Отговорът е не. Има ли неплатени данъци? Отговорът е не. Има ли корупционна сделка? Отговорът е не“, каза Симеонов. „Вече няколко дена обществото се занимава с всякакви жълтини. За мен е много близка аналогията с времето на великата китайска културна революция, ръководена от Мао Цзедун, не явно. Дано да ме разберете“, добави Валери Симеонов. “Цецка Цачева я познавам много добре. Това е жената, която два пъти беше председател на Народното събрание. Човек с чиста и неопетнена репутация. Човек, с когото не всяка политическа партия, а България трябва да се гордее. Друг е въпросът как беше употребена на няколко пъти. Но имам абсолютно лични убеждения, непоклатими, че това е една жалка и инсценировка“, каза още той.", "date": "2019.03.24", "title": "Валери Симеонов: Цецка Цачева е човек, с когото България трябва да се гордее"}
{"url": "https://www.24chasa.bg/novini/article/7362488", "text": "От края на миналата година ОЛАФ проверява обществена поръчка за купуването на 290 високопроходими автомобила, финализирана през 2017 г. по време на служебното правителство. Това съобщи зам.-министърът на вътрешните работи Красимир Ципов на извънреден брифинг в МВР. Поръчката е за повече от 20 млн. лв., като джиповете са доставени през миналата година и са разпределени по полицейските управления. Брифингът на Ципов бе, за да успокои хората от Малко Търново, Любимец и Елхово, че близо до техните населени места няма да се строят бежански центрове. По силата на споразумение от 23 март 2017 г., сключено от служебния министър на вътрешните работи Пламен Узунов, на територията на МВР трябва да се изградят кризисни центрове край Любимец, Елхово и Малко Търново, в които ще се снема самоличност на евентуалните мигранти за документи. Те няма да престояват повече от 72 часа. Освен това Ципов обърна внимание, че тези центрове са от затворен тип и настанените в тях няма да могат да ги напускат. Той призова БСП да спре да всява страх у хората. ", "date": "2019.03.24", "title": "ОЛАФ проверява обществена поръчка за 290 джипа, завършена през 2017 г."}
{"url": "https://www.24chasa.bg/novini/article/7362150", "text": "Единайсет министри от кабинета на британският премиер Тереза Мей искат тя да се оттегли, твърди политическият наблюдател на \"Сънди таймс\" Тим Шипман, цитиран от Ройтерс. \"Тази нощ се подготвя мащабен преврат в кабинета за отстраняването на Тереза Мей като министър-председател\", каза той. Той цитира думи на неназован министър: \"Краят е близо. Тя ще си отиде до 10 дни\", предава БТА. Шипман заявява, че е разговарял днес с единайсет министри от кабинета, които искат премиерът да подаде оставка. По думите му Дейвид Лидингтън, фактическият заместник на Мей, е един от претендентите да бъде временен премиер. Други министри настоявали постът да се заема от министъра на околната среда Майкъл Гоув или от външния министър Джереми Хънт, твърди политическият редактор на \"Сънди таймс\". Дейвид Лидингтън, фактическият заместник на Мей, е разговарял вчера с опозиционни лидери относно гласуване на алтернатива на плана на Мей за Брекзита, пише неделното издание.", "date": "2019.03.24", "title": "\"Сънди таймс\": Готвят мащабен преврат за отстраняването на Тереза Мей"}
{"url": "https://www.24chasa.bg/novini/article/7362153", "text": "Земетресение с магнитуд 6,1 разюля днес следобед сгради и подплаши хора в Колумбия, но няма данни за щети и пострадали, предаде АП. Според Геологическия институт на САЩ епицентърът на труса е бил край западния град Ел Довио, на около 325 км южно от Меделин. Земетресението е усетено и в столицата Богата, информира БТА. Колумбийската агенция за аварийни ситуация съобщи, че няма данни за материални щети и пострадали хора. ", "date": "2019.03.24", "title": "Силно земетресение разтресе Колумбия"}
{"url": "https://www.24chasa.bg/novini/article/7362157", "text": "Маршът на \"жълтите жилетки\" вчера в Париж завърши мирно, въпреки че след това полицията употреби сълзотворен газ срещу маскирани протестиращи. Напрежение бе отбелязано и в други градове, предаде Асошиейтед прес. Броят на демонстрантите в Париж и страната бе по-голям отколкото преди седмица, когато движението, настояващо за икономическа справедливост, отбеляза съживяване по брой на участниците и размириците, посочи министерството на външните работи. Арестувани са 233 души, някои от които се опитали да стигнат до Париж за демонстрациите с бейсболни бухалки, прашки и други потенциални оръжия, съобщи вътрешният министър Кристоф Кастанер. По негова оценка 40 500 души са се включили в демонстрациите в страната спрямо 14 500 преди седмица. Тази седмица акциите бяха разпространени по-широко, като в Париж се събраха едва 5000 души спрямо 10 000 преди седмица, предава БТА. Многочасовият марш през Париж днес завърши под катедралата \"Сакре кьор\" на хълма Монмартър, като туристите се промъкваха сред множеството на \"жълтите жилетки\". По време на марша нямаше сблъсъци, но полицията започна да изстрелва сълзотворен газ срещу протестиращи, които крещяха и хвърляха пиратки по съседен булевард след края му. Френската телевизия показа кадри как полицията използва сълзотворен газ и палежи, причинени от протестиращи в южния град Монпелие. Демонстранти влязоха в сблъсъци с полицията в Ница, където протестите в центъра на града бяха забранени.", "date": "2019.03.24", "title": "Демонстрациите на \"жълтите жилетки\" в Париж приключиха мирно"}
{"url": "https://www.24chasa.bg/novini/article/7362155", "text": "Професор Пан Дзиенуей от Китайския университет за наука и технологии бе отличен с наградата „Робин Уйлям Ууд\" на Американското оптическо общество, съобщава  .  Той е първият китайски учен, който получава това признание от създаването му през 1975 г. и то му се дава за неговите пионерски експериментални изследвания на границата на квантовите основи и оптичните приложения на квантова информация, включително квантова нелокалност, квантово клюбово разпределение, квантова телепортация и оптични квантови изчисления. Наградата „Робин Уйлям Ууд\" се дава за изключителни открития, научни и технологични постижения и нововъведения в областта на оптиката. Сред нейните носители са учени като нобеловите лауреати по физика Карл Вийман и Жерар Муру.", "date": "2019.03.24", "title": "Китайски физик стана носител на годишната награда на Американското оптическо общество"}
{"url": "https://www.24chasa.bg/novini/article/7362186", "text": "Писменият изпит за кандидат-студенти по журналистика от предварителната сесия в Софийския университет \"Св. Климент Охридски\" започва днес от 9.00 часа. Това съобщи пресцентърът на висшето училище. Изпитът по журналистика има за цел да оцени способността на кандидат-студентите да създават цялостен и завършен писмен текст /аргументативно есе/ по зададена тема. Темите за писмения изпит по журналистика ще са от съвременния обществен, политически, икономически и културен живот, отразен в българския периодичен печат, в радиото, телевизията и в интернет. Изпитната комисия ще формулира темите непосредствено преди изпита. Изпитът ще започне с изтеглянето на една тема от кандидат-студент, като контролно ще се отворят поне още две теми. Писменият изпит по журналистика ще продължи три астрономически часа. От 14.00 часа днес започва изпитът по математика I за кандидат-студенти в Софийския университет.", "date": "2019.03.24", "title": "Днес е предварителният писмен изпит за кандидат-студенти по журналистика в СУ"}
{"url": "https://www.24chasa.bg/novini/article/7362196", "text": "Индексът на тържищните цени /ИТЦ/, който отразява цените на хранителните стоки на едро, тази седмица се понижи минимално - от 1,560 на 1,558 пункта, или с 0,12 процента, съобщава Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година. Доматите от внос поевтиняват тази седмица с 0.4 на сто, до 2,27 лева за килограм, а цената на краставиците от внос пада с 8,3 на сто, до 2,20 лева за килограм. Картофите поскъпват с 3,6 на сто и се продават по 1,14 лева за килограм на едро. Морковите се търгуват по 1,02 лева за килограм. Зелето поевтинява с 2,1 процента, до 1,37 лева за килограм. Ябълките поевтиняват с 3,9 на сто, до 0,99 лв./кг. Цената на портокалите се повишава с 6,6 на сто, до 1,29 лева за килограм. Мандарините поевтиняват с 1,2 на сто и се търгуват по 1,62 лева за килограм. Бананите поевтиняват с 0,9 на сто, до 2,13 лева за килограм. Лимоните се продават по 1,78 лева за килограм. Кравето сирене поскъпва с 0,5 на сто и се търгува по 5,94 лв./кг; кашкавалът, тип \"Витоша\", се купува по 10,16 лв./кг, а олиото поевтинява с 0,5 на сто и се купува по 1,87 лева за литър. Каймата се търгува по 4,71 лева за килограм. Пакетче краве масло от 125 грама поскъпва с 2,9 на сто и се продава по 2,47 лева. Пилешкото замразено месо поскъпва с 0,8 на сто и се продава по 3,83 лева за килограм на едро в края на седмицата. Захарта се търгува по 1,15 лв./кг, а брашното, тип \"500\", поевтинява с 1,1 на сто и се продава по 0,86 лева за килограм. Яйцата се продават по 0,19 лева за брой.", "date": "2019.03.24", "title": "Доматите поевтиняха, картофите поскъпнаха"}
{"url": "https://www.24chasa.bg/novini/article/7362192", "text": "Земетресение с магнитуд 6,1 разлюля днес индонезийските Молукски острови, предаде Ройтерс. Не последва предупреждение за цунами. Засега няма данни за щети и пострадали, предава БТА. По данни на Геологическия институт на САЩ епицентърът е бил в морето,на 147 км североизточно от град Тернате. Огнището е било на 76,5 км под морското дъно. По-рано днес бе съобщено за земетресение от 5,4 на остров Сулавеси, също част от Индонезия. Епицентърът му е бил на около 139 км югоизточно от град Палу, а огнището - на 10 км под земната повърхност.", "date": "2019.03.24", "title": "Две силни земетресения разлюляха Индонезия"}
{"url": "https://www.24chasa.bg/novini/article/7362230", "text": "Електронна система за купуване на закуски работи в столичното 119-о училище. Така децата не е нужно да носят джобни, за да си купят закуска или обяд, а плащат с електронни карти, съобщи  . Системата позволява всеки родител да отбележи храните, които не желае неговото дете да консумира, обясни директорът на 119-о училище в София Диян Стаматов. Родителите зареждат картите по банков път, като средствата не минават през училището. Системата е изградена безплатно и училището не е плащало за нея. Картата струва 20 стотинки, а таксата за месечна поддръжка е 3 лв. В училището остава възможността закуската да се плаща и с пари, ако някое дете например си е забравило картата. Стаматов обясни, че иска в бъдеще на подобна карта да се съхранява цялата информация за всичко, което се случва в училището, включително и оценките на всяко дете.", "date": "2019.03.24", "title": "Деца си купуват закуска с електронни карти в столично училище"}
{"url": "https://www.24chasa.bg/novini/article/7362251", "text": "Винаги, когато има подобен скандал, когато е замесено името на политик, личното ми виждане е, че трябва да се носи отговорност. Бях готова още в четвъртък с подаване на оставка. Беше коректно да изчакам министър-председателя г-н Борисов да се завърне в България от Брюксел, коментира в предаването на   \"Денят започва с Георги Любенов\" министърът на правосъдието в оставка Цецка Цачева. Тя каза още, че в петък сутринта е поискала да бъдат извършени проверки и установени фактите дали има отношения с фирмата продавач, както и произхода на средствата. Цецка Цачева беше категорична, че оставката не е по искане на премиера, а двамата са споделили общата позиция. В интерес на ГЕРБ и на правителството е този акт, който аз извърших, каза Цачева и допълни, че се е консултирала с нотариуси и адвокати. Да оставим проверката да установи кое как е, призова тя. \"Работя 10 години, за тези години имам някакви спестявания, не се притеснявам, нека да се проследи\", коментира Цачева. Тя заяви, че няма взаимовръзки с фирмата по линия на свързани лица. По думите й не може да бъде пускано в пространството твърдението за лобизъм в законодателството, тъй като това е нещо, което трябва да бъде доказано. Според Цачева вероятно някъде нещо не е направила както трябва, но като юрист беше сигурна, че сделката е спрямо законите на страната.", "date": "2019.03.24", "title": "Цачева: Бях готова още в четвъртък да подам оставка, изчаквах да се върне Борисов"}
{"url": "https://www.24chasa.bg/novini/article/7362258", "text": ", успя да задвижи три от четирите си двигателя и ще бъде изтеглен на буксир до пристанище, съобщиха норвежките спасителни служби, цитирани от Франс прес. \"Три от четирите мотора работят, което означава, че корабът сега може да се придвижва сам\", каза за АФП говорител на Центъра за спасителни операции за Южна Норвегия Пер Фиел. Въпреки това зрелищната операция по евакуиране на пътниците с хеликоптер тази сутрин продължава, допълни той. Според полицията 338 от общо 1373-та души на кораба вече са прехвърлени на сушата, след като са били откарани с хеликоптер един по един, предава БТА. Към 6 часа тази сутрин 338 души бяха евакуирани, а 17 - настанени в болница, каза неин представител. Полицията уточни, че повечето пътници са британци и американци. Рано тази сутрин \"Вайкинг скай\" се отдалечаваше със скорост 2-3 възела (4-5 км/ч) от осеяния с опасни рифове бряг в област Мьоре о Румсдал. Корабът ще бъде откаран на буксир до пристанището в град Молде, казаха от службите.", "date": "2019.03.24", "title": "Три от четирите мотора на кораба край Норвегия работят, теглят го на буксир"}
{"url": "https://www.24chasa.bg/novini/article/7362282", "text": "Сюлейман Сюлейман, член на ръководството на Младежко ДПС, бе избран за вицепрезидент на Международната федерация на либералната младеж по време на 45-ата Генерална асамблея на организацията в София. Сюлейман Сюлейман бе избран с най-висок резултат, като в надпреварата участваха още кандидати от Холандия, Турция, Швеция и Финландия,съобщиха от пресцентъра на евродепутата Илхан Кючюк.  45-ата Генерална асамблея на IFLRY се провежда в София между 22 и 24 март, като неин домакин е Младежкото Движение за права и свободи. Младите либерали имат задачата да изберат вицепрезиденти на организацията, както и да приемат нови членове и ключови резолюции по актуални теми. В събитието участват над 100 души, представители повече от 40 младежки организации от цял свят. \"Постигнатият резултат е поредното международно признание за Младежко ДПС. Вярвам в потенциала на Сюлейман и в потенциала на всеки един млад човек в нашата организация. Нашите високи постижения правят отговорността ни още по-голяма, а целите - още по-високи. Инвестицията в младите хора е инвестиция в бъдещето\", каза председателят на Младежко ДПС и евродепутат Илхан Кючюк. Сюлейман Сюлейман благодари на делегатите за оказаната подкрепа и доверие. От своя страна, председателят на IFLRY Ахмад Ал Рахвани коментира: \"Благодарим на Младежко ДПС за чудесната организация. Обменихме множество идеи и дискутирахме различни младежки политики. Щастливи сме, че имаме избран вицепрезидент от България и се надявам да продължим ползотворното си сътрудничество.\"", "date": "2019.03.24", "title": "Поредно международно признание за Младежко ДПС (Снимки)"}
{"url": "https://www.24chasa.bg/novini/article/7362275", "text": "Рафи Ейтан, агентът на Мосад, оглавявал операцията по залавянето на Адолф Айхман, е починал вчера на 92-годишна възраст. Това съобщи болницата в Тел Авив, където той е бил на лечение, предадоха ДПА и АП. Ейтан е работил в продължение на десетилетия в израелските служби за сигурност и разузнаване. По време на израелско-арабската война от 1948 г. е във военното разузнаване, а после се присъединява към новосъздадените тайни служби на еврейската държава, предава БТА. По думите на Надав Аргаман, шеф на Шин Бет (контраразузнаването) \"делото на покойния Рафи Ейтан се преплита с дните на израелската агенция за сигурност и на Държавата Израел\". \"Той беше сред основателите оперативното звено на Шин Бет, ръководеше и участваше в десетки основополагащи операции, които ще останат неизвестни още много години\", каза Аргаман. Той изтъкна заслугите на Ейтан за залавянето на Айхман в Аржентина и откарването му в Израел. Смятаният за архитект на Холокоста Адолф Айхман е изправен пред израелски съд, осъден на смърт и обесен през 1961 г.", "date": "2019.03.24", "title": "Почина Рафи Ейтан, агентът на Мосад, оглавявал акцията по залавянето на Адолф Айхман"}
{"url": "https://www.24chasa.bg/novini/article/7362297", "text": "„Скандалът с апартаментите има потенциал да нанесе щети, особено в предизборна ситуация. Би могло да предизвика и по-неприятен политически резонанс“, каза пред   вицепремиерът Томислав Дончев. „Решението на Цецка Цачева е лично решение, жест. Ако не ставаше дума за дама, щях да кажа, че е мъжка постъпка. Подобни знаци в политиката липсват, те се случват рядко, а при нас е по скоро норма“, коментира той. По думите му обаче това няма да спре проверките, които предстоят във връзка със скандала около придобитите на ниски цени апартаменти от висши политици. „Оставките, без да са нещо, което може да бъде подценено, са един от инструментите за управление – дали като лично волеизявление, акт или като политически инструмент, за да се възстановява доверието. В политиката, освен персоналните качества, експертизата, програмите, това, което свързва въпросния представител с гражданите, е тази тънка нишка на доверието. Ако тя се скъса, всичко останало няма значение“, коментира Дончев в интервю за предаването „Неделя 150“. Вицепремиерът определи скандала като проблем. Българинът е много чувствителен към имотното състояние и към поведението на политиците, добави той и изрази предположение, че всичко е законно. Томислав Дончев не пожела да коментира какво ще е евентуалното поведение на Цветан Цветанов и подчерта, че пред управляващите стоят много проблеми и предизвикателства за решаване.", "date": "2019.03.24", "title": "Томислав Дончев: Скандалът с апартаментите има потенциал да нанесе щети"}
{"url": "https://www.24chasa.bg/novini/article/7362181", "text": "Миналата седмица „Забраненият град\" в Пекин пусна в продажба в онлайн платформата на „Алибаба\" Tmall собствена козметична серия, която веднага се превърна в хит, и над 4000 комплекта бяха разпродадени в рамките на 24 часа, предава  . Червилата, маските за лице и фон-дьо-тенът, които носят името „Стилът на императрицата\", са съвместен продукт с местната фирма за козметика Catkin. Дизайнът на опаковката е вдъхновен от бродерия в резиденцията на една от последните императрици – Цъси, наречена „Птици отдават почит на Феникса\". Козметичната серия стана гореща тема и в социалните мрежи. От края на миналата седмица под рекламата в официалната страница на „Забранения град\" в „Уейбо\" бяха изписани над 70 000 коментара.", "date": "2019.03.24", "title": "Козметична серия на „Забранения град\" стана хит в продажбите по интернет"}
{"url": "https://www.24chasa.bg/novini/article/7362291", "text": "В Тайланд днес ще се състоят първите общи избори след преврата през 2014 г. След пет години на репресивно военно управление тайландците ще могат да определят своите ръководители, когато в 8 часа местно време отворят избирателните секции, предаде БТА. Мнозина политически анализатори и активист обаче са убедени, че изборите няма да бъдат нито изцяло свободни, нито честни. Премиерът генерал Прают Чан-оча, оглавил преврата и управник оттогава, се кандидатира за премиер и вероятно ще успее. Това е първият случа в историята на страната, когато партиите трябва да посочат своя кандидат за поста министър-председател, предаде ДПА. Вицепремиерът ген. Правит Вонгсуван заяви, че подкрепяната от военните партия няма да има проблеми да състави правителство след вота, защото Сенатът е \"контролируем\". Социологически проучвания сочат, че популярността на хунтата е намалявала през годините заради постоянните отлагания на изборите, потискането на свободата на словото и корупцията. Регистрирана е висока избирателна активност на тайландците в предварителното гласуване в Тайланд и в чужбина, съобщи ДПА.", "date": "2019.03.24", "title": "Днес са първите общи избори в Тайланд след пет години военен режим"}
{"url": "https://www.24chasa.bg/novini/article/7362302", "text": "Най-малко 134 души са били убити при нападение срещу село в Централно Мали, съобщи в изявление късно снощи генералният секретар на ООН Антониу Гутериш, цитиран от ДПА, изразявайки шок и възмущение. Атаката е извършена вчера сутринта срещу жителите на село в район Мопти, включително срещу жени и деца. Има и 55 ранени. Кои са извършителите или групировката, отговорна за нападението, засега не е известно, предава БТА. Гутериш призова малийските власти \"да удвоят усилията си за възстановяване на мира и стабилността в Централно Мали\". Специалният представител на ООН за Мали и ръководител на мисията на организацията за стабилизиране на страната (МИНУСМА) Махамат Салех Анадиф обяви на пресконференция, че в атакуваното село са изпратени миротворчески сили, посочва ТАСС. Нападението, едно от най-кръвопролитните в последните години, е извършено по време на посещение в Мали на делегация на Съвета за сигурност на ООН. Западноафриканската страна спорадично преживява нападения от страна на въоръжени групи след преврата от 2012 г., довел до установяването на сепаратистки бунтовнически групировки и свързани с Ал Каида групи в неспокойния Север на Мали. През 2013 г. ООН разположи мироопазваща мисия в страната.", "date": "2019.03.24", "title": "ООН: Най-малко 134-ма са убити при нападение над село в Мали"}
{"url": "https://www.24chasa.bg/novini/article/7362305", "text": "Министърът на финансите на САЩ Стивън Мнучин и постоянният търговски представител Робърт Лайтхайзър ще пътуват до Пекин за търговски преговори, които се очаква да започнат в четвъртък, 28 март, информира ДПА. Китайският вицепремиер Лю Хъ ще посети Вашингтон на 3 април, обяви Белият дом. Новият преговорен кръг идната седмица идва, след като двете страни обявиха постигане на значителен напредък, макар преговарящите да не успяха да спазят крайния срок 1 март, който бе поставен първоначално за постигане на споразумение, предава БТА. Големият търговски дефицит на САЩ с Китай миналата година провокира Тръмп да наложи мита на китайски вносни стоки на стойност 250 млрд. долара. Китай отговори с мита върху американски внос за 110 млрд. долара.", "date": "2019.03.24", "title": "САЩ и Китай ще разменят търговски \nделегации през идните седмици в търсене на споразумение"}
{"url": "https://www.24chasa.bg/novini/article/7362323", "text": "С писмен изпит по журналистика започна днес първата кандидатстудентска сесия в Софийския университет \"Св. Климент Охридски\" за учебната 2019/2020 година. В аудитория 272-ра на Софийския университет тази сутрин започна писменият изпит по журналистика, за който 350 кандидати са подали заявление за явяване, съобщи пресцентърът на СУ. Кандидат-студент е изтеглил темата \"За няколко лайка повече\", по която пишат всички явили се днес на изпита. Били са изтеглени и две контролни теми - \"Улицата\" и \"На гости на света\". Проф. Ренета Божанкова, заместник-ректор на СУ, е приветствала всички кандидати с добре дошли в най-старото висше училище в България на първия изпит от кандидатстудентската кампания за тази година. Тя им е пожелала в днешния пролетен и слънчев ден настроение, дълбока мисъл, равновесие на знанията и чувствата, и е изразила увереност, че кандидатите са подготвени за този изпит и ще покажат най-доброто, на което са способни, за да зарадват родителите и учителите си. \"Фактът, че сте тук, показва, че сте направили първата крачка към един важен избор - избрали сте най-добрия университет у нас и най-добрия факултет\", е заявил председателят на изпитната комисия по журналистика доц. Ефрем Ефремов. В балообразуването на бакалавърските програми по \"Журналистика\" и \"Връзки с обществеността\" влизат оценките от писмения и от устния изпит по журналистика. В специалността \"Книгоиздаване\" ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по \"Български език и литература\", \"История и цивилизация\", \"Философски цикъл\" и по чужд език.", "date": "2019.03.24", "title": "\"За няколко лайка повече\" пишат кандидат-студентите на изпита по журналистика в СУ"}
{"url": "https://www.24chasa.bg/novini/article/7362326", "text": "Общо 16 души са ранени при катастрофи през изминалото денонощие в страната, съобщи МВР. Броят на пътнотранспортните произшествия е 11, загинали няма.                                                                                                                                                                                                                                                                                                                                                                                                                                                                                                                                                                                                                                              ", "date": "2019.03.24", "title": "16 ранени при катастрофи, станали за денонощие в страната"}
{"url": "https://www.24chasa.bg/novini/article/7362309", "text": "  Онзи Жан Виденов, който пое България едва 35-годишен и беше свален с протести и демонизиран, вече е на 60. Навърши ги в петък. Но юбилеят му е тъжен, защото днес погребва баща си. Бай Васил починал на 14 февруари на 92 г. Пожелал да бъде кремиран. На 40-ия ден от кончината му, когато според християнската вяра душата се въздига на небето, урната с прахта му ще бъде положена на централните гробища в Пловдив. Това е и причината колегите на доц. Жан Виденов от Европейското висше училище по икономика и мениджмънт да не организират тържество за юбилея му. \"Не съм убедена, че е настроен да празнува. Много особен човек е. Когато навърши 50 г., си спомням, че ни беше поканил. Но той, подобно на Красимир Райдовски, си изключва телефона на рождените си дни. Не можем да организираме нещо зад гърба му, ако не желае\", казва президентът на учебното заведение проф. Мариана Михайлова. Тя е човекът, който преди повече от 15 г. подава ръка на бившия премиер и го взема на работа. И той започва да гради научна кариера от нула. Вече е доцент, автор и съавтор на 7 учебника и над 20 научни публикации. \"Никога не съм се ръководила от политическите възгледи, на когото и да било. Опитвала съм се да търся професионализма. А и Жан категорично не се занимава с политика от години\", допълва проф. Михайлова. Тя уважава Виденов, но не крие, че има и забележки към работата му. \"Отговорен е към лекциите си, студентите го харесват. Но е скептичен човек. Когато стане дума за преодоляване на препятствия, той обикновено тръгва към варианта колко е сложно и трудно\", изтъква президентът на вуза. Но колегите му и особено студентите са изключително ласкави в оценките си. Преподава проектен мениджмънт - дисциплина, която е суха и скучна, но той успявал да я направи интересна. Учи бъдещите висшисти как да усвояват европейски средства и да кандидатстват по различни програми. Именно премиерът, който върна на западни банки 2 милиарда долара от външния ни дълг и тласна страната в криза, години наред преподава как да се вземат пари от чужбина. А точно това той не успя да направи по време на своето управление. \"По-скоро вътрешнопартийната върхушка не му позволи\", казват негови съратници от онези години. Не можа да договори нова отсрочка за погасяване на дълга, което доведе до финансова дестабилизация. Управлението му беше белязано с незапомнена зърнена криза, опашки за хляб, хиперинфлация и невиждани протести, завършили със сваляне на кабинета му през 1996 г. Мнозина българи още помнят онази зима, станала известна като Жанвиденовата. Тогава един долар се разменяше за 3000 стари лева. Парите се обезценяваха с часове. Хиляди излязоха по улиците и издигнаха барикади. \"Това е друга тема. Беше време на остро политическо и икономическо противопоставяне. Не казвам, че е бил идеален премиер. Все пак тогава беше на 35 г. Но всичко, което му се стовари, той го понесе достойно\", разсъждава социологът проф. Желка Генова. За нея Виденов е колега-мечта. \"Освен че е много работлив и отговорен, винаги може да се разчита на него. Неудържим е като човек. Работим повече от 15 г. заедно. Педантичен, старателен, много сериозно се готви за лекциите си\", казва тя. И другите преподаватели от вуза не пестят суперлативи за \"най-демонизирания министър-председател\". \"Жан на 60? Стига, бе! Изобщо не му личат\", казва д-р Анастас Бадев, който два мандата беше заместник-кмет на Пловдив от квотата на СДС и от години преподава в същото учебно заведение. Категоричен е, че Виденов не е ревизионист, държал се изключително човешки. \"Перфекционист, технократ, с много познания и добър политически нюх\", допълва доц. Иван Соколов, който води курс по публично-частно партньорство. Любопитно е, че един политик, оглавил барикадите срещу кабинета \"Виденов\" и издигнал в Пловдив грамада от камъни срещу неговото управление, днес изрича добри думи за експремиера. Депутатът от ГЕРБ Спас Гърневски е категоричен, че \"Жан е един от малкото честни политици, който не забогатя от властта\". \"Съдбата ни срещна два пъти. Първият път той беше премиер, а аз кмет на Пловдив. Сблъсъкът беше много остър. В този период на неговото управление стана разграбването на банковата система - прелюдия към последвалата приватизация и плячкосването на външнотърговските дружества. Но това не може да го стори един човек, то е дело на цяла една партия, която се скри зад гърба му заедно с голяма част от разбойниците на прехода\", казва Гърневски. И допълва, че Виденов още живее в бащиния си апартамент в Пловдив. \"Ако е влязъл навремето във властта с една риза, е излязъл с риза без ръкави и копчета\", категоричен е той. Представите му за Виденов се преобърнали, като станали колеги в тогавашния Европейски колеж по икономика и управление. Макар Гърневски да не се е занимавал с преподаване, се налагало да имат допирни точки с бившия премиер. \"В началото отбягвахме контакти, разминавахме се по коридорите. Но работата налагаше да общуваме. Впечатли ме като земен, скромен човек, носещ бремето на онова нарицателно, което бяха лепнали върху него. Имаше моменти, когато трябваше да подпише документ например за доставка на химикалки и на хартия за ксерокс. И той проверяваше всяка стотинка как се харчи. Идваше първи на работа, тръгваше си последен. Може би най-доброто за него, което му се случи след големия удар, бе че започна работа в едно много модерно учебно заведение\", смята Гърневски. Така постепенно Жан му станал симпатичен. Двамата известно време работили по разширяването на колежа - спортната база в с. Оризари и новият учебен корпус в София. \"Един ден наш автобус със студенти беше спрян на една от границите за някакъв документ, който трябва да се потвърди от транспортното ни министерство. Оказа се, че там има служители, назначени от Жан. Той се зае да търси помощ. Цял час звънеше. Бившите му подчинени го прехвърляха от кабинет на кабинет и го мотаеха. В един момент чух трясък на телефона и едно култово изречение от устата на Жан: \"Егати червените боклуци!\", описва Гърневски. След тази фраза Виденов му станал още по-симпатичен. \"За да изрече това, явно носеше горчилката на онази партия, която го използва и му съсипа живота\", обобщава бившият кмет на Пловдив. Виденов отдавна е показал, че се е дистанцирал от политиката. И няма никакво намерение да се връща към нея. Но един съратник от онези времена - ексдепутатът Ангел Димов е убеден, че звездата му пак ще изгрее. \"Редовно се виждаме и чуваме. Сега си има лични проблеми. Баща му почина. Преди това си отиде и майка му. Голямата гордост на Жан е синът му Васил - успешен млад архитект. Работи в едно от най-добрите столични проектантски бюра. Професори, които са го учили, казват, че е талантлив архитект и му предричат бляскава кариера\", разказва Димов. В края на м.г. в София се провела научна конференция за русофобството.\"Жан дойде и участва с научни изказвания, които впечатлиха всички. Представители на руското посолство поискаха да се запознаят с него. Все пак е завършил престижния ГИМО в Москва с отличие и владее английски, руски и арабски. Обещах им, че ще ги водя в Пловдив да ги запозная\", открехва Димов. По думите му Виденов има политически усет и далновидност. Моментът вече благоприятствал отново да се появи на политическата сцена. \"Не сме говорили какво мисли за БСП. Но не може човек, който 5 г. е ръководил тази партия и от скапано положение я стегна и през 1994 г. спечели изборите с абсолютно мнозинство от 125 депутати, да е безразличен и да не го боли. Виждам, че той преживява, без да говори. Разсъждавали сме за ония, които го предадоха\", допълва бай Ангел. Разказва, че Виденов не може да забрави едни от най-тежките моменти в живота си. Когато през април 1997 г. тръгнали към извънредни парламентарни избори, в пловдивската организация на БСП дошли указания да не се издига кандидатурата на Жан за депутат. От областната структура на партията обаче го предложили да води листата. На пленум в София той станал и заявил, че си прави отвод. \"И стоя 2 г. безработен. Кой може да го направи? Той има чувство за историческа отговорност. И затова беше принуден да мизерства. Тогава жена му с малката си заплата издържаше семейството\", връща лентата Димов. Днешните студенти на Виденов не помнят неговото управление. Но са категорични, че политиката е мръсна работа, а той бил много принципен и затова не бил за нея. \"Супер е, много добре преподава\", категорични са младежите. В лекциите си повече наблягал на опита, учил ги на психологически тънкости, които е усвоил при срещите с държавници и финансисти. На изпитите обаче бил безкомпромисен и педантичен.", "date": "2019.03.24", "title": "Жан Виденов навърши 60 - не празнува, погребва баща си (Снимки)"}
{"url": "https://www.24chasa.bg/novini/article/7362328", "text": "Хиляди хора се стекоха днес в новозеландския град Крайстчърч на бдение в памет на 50-те убити при терористичното нападение в две джамии в града преди малко повече от седмица, предаде Асошиейтед прес. Според властите във възпоменателната проява са участвали близо 40 000 души. Тя се е състояла край сцената, подготвена за концерт на канадския певец и китарист Брайън Адамс, който след атаките беше отменен, предаде БТА. На бдението бяха прочетени имената на жертвите, отправени бяха молитви, имаше песни и речи. Изявен ученик от местна гимназия, изгубила двама свои възпитаници при атаката, цитира в речта си Мартин Лутър Кинг и подчерта, че той е завладял хората с любов и солидарност. \"Мракът не може да бъде прогонен с мрак, а само със светлина. Омразата не може да бъде прогонена с омраза, а единствено с любов\", заяви младежът. След атентата в Нова Зеландия се състояха множество събития в памет на жертвите. В петък, седмица след трагедията, хората в цялата страна откликнаха на мюсюлманския призив за молитва. Следващия петък, 29 март, ще се състои национална възпоменателна церемония, съобщи канцеларията на министър-председателката Джасинда Ардърн, цитирана от Франс прес. Извършителят на нападението - 28-годишният австралиец Брентън Тарант, на когото са повдигнати обвинения в убийство - ще се яви в съда на 5 април.", "date": "2019.03.24", "title": "Хиляди хора се събраха на бдение в памет на убитите в Крайстчърч"}
{"url": "https://www.24chasa.bg/novini/article/7362336", "text": "„Нещата, които се случват в държавата, вече не ни изненадват“, каза пред   заместник-председателят на ПГ на БСП Георги Свиленски. „Ние като участници в политическия процес следим събитията, които се случват, следим поведението на управляващите, следим модела, по който управлява държавата и разбира се последствията, които гърмят всяка седмица, са неизбежни. При нас няма изненада“, обясни той в интервю за предаването „Неделя 150“ на програма „Хоризонт“. „Скандалът, който се разрасна, е огромен. Тук говорим за парламентарни практики. Българският парламент приемал ли е закони в интерес на дадена фирма. Как ще си свърши работата комисията, която трябва да провери съответните случаи. Защото тя неведнъж е проверявала подобни случаи и винаги излиза с констатацията, че няма проблеми. В случая притесненията са, че тази комисия е назначена лично от г-н Цветанов“, добави Свиленски. Той отрече да е знаел, че с подобни аргументи темата е коментирал президента Румен Радев. „Точно в този скандал БСП няма никакво участие. Всички вие знаете откъде дойде информацията. Със сигурност тя не е от България. И г-н Цветанов, и г-н Борисов трябва много добре да си направят изводите. Кои и защо, и защо точно сега дава тези сигнали“, каза Свиленски, визирайки, че информацията за сделките с луксозните апартаменти първо се появи в „Свободна Европа“. „Първо трябва да бъде разнищен скандалът докрай. Да стане ясно кой, кога, какво е купувал, на какви цени е заменял. Да стане ясно ощетена ли е българската държава, а това кой инициира тези данни, това си е работа на засегнатите лица“, посочи още Свиленски.", "date": "2019.03.24", "title": "Свиленски: Скандалът с имотите не дойде от България, БСП няма участие в него"}
{"url": "https://www.24chasa.bg/novini/article/7362461", "text": "Съмнителни шумове, приличащи на гърмежи, предизвикаха паника сред посетителите на парижкия атракционен парк \"Дисниленд\", предадоха световните агенции. Но полицейски източници уточниха, че е нямало изстрели, а подозрителните силни звуци са дошли от неизправен ескалатор. При създалата се паника няколко души са получили леки наранявания. Гостите в търговската зона на парка, където е станал инцидентът, са били призовани да останат в помещенията, докато бъде извършена проверката. Тревогата се оказала фалшива, предава БТА. Атракционът \"Дисниленд\" в Париж, единственият по рода си, открит в Европа, е привлякъл над 320 милиона посетители, откакто беше открит през 1992 година. В него са назначени 16 хиляди служители и обектът генерира над 6 процента от туристическите приходи на Франция, припомнят агенциите.", "date": "2019.03.24", "title": "Гърмежи в парижкия \"Дисниленд\", оказа се неизправен ескалатор (Видео)"}
{"url": "https://www.24chasa.bg/novini/article/7362530", "text": "Израелският премиер Бенямин Нетаняху съобщи, че ще обсъди във Вашингтон с президента на САЩ Доналд Тръмп изявлението му за Голанските възвишения, ситуацията в Сирия и по-нататъшния натиск върху Иран, предаде ТАСС. \"Ще разговарям с Тръмп за Голанските възвишения, за историческото му изявление, за Сирия, за продължаващия натиск върху Иран, за допълнителните санкции, които вече са наложени и ще бъдат наложени (на Иран), за безпрецедентното равнище на сътрудничество между нас в сферите на сигурността и разузнаването\", заяви Нетаняху, преди да отпътува за САЩ, предаде БТА. В четвъртък Тръмп написа в Туитър, че САЩ трябва да признаят цялостния суверенитет на Израел над Голанските възвишения и Нетаняху същия ден нарече този демарш на американския лидер \"историческа стъпка\", припомня агенцията. Визитата на Нетаняху в САЩ ще протече в разгара на предизборна кампания в Израел. Изборите за Кнесет са насрочени за 9 април. За момента партията на премиера \"Ликуд\" е фаворит според социологическите изследвания. Преди да отпътува за САЩ, Нетаняху отново изтъкна колко са важни за сигурността на Израел неговите международни връзки, отбелязва ТАСС. \"Връзките ми със световни лидери - (президента на Русия Владимир) Путин, (премиера Нарендра) Моди от Индия, (президента на Бразилия Жаир) Болсонаро, който пристига тук идната седмица от Бразилия, (премиера Шиндзо) Абе от Япония, ръководството на Китай, с други лидери са много важен актив за държавата Израел. Обаче никога досега не сме имали подобна връзка между израелски премиер и американски президент - това е твърде ценен актив и е важно той да ни служи и занапред\", заяви Нетаняху. Премиерът на Еврейската държава ще говори във Вашингтон пред годишната конференция на Американско-израелския комитет по обществени въпроси (АЙПАК), добавя агенцията.", "date": "2019.03.24", "title": "Нетаняху: Ще говоря с Тръмп за Голанските възвишения, Сирия и натиска върху Иран"}
{"url": "https://www.24chasa.bg/novini/article/7362567", "text": "До средата на тази година Турция ще обяви създаването на обща търговска марка (umbrella brand) за водещи турски хранителни продукти на международния пазар, съобщи министърът на земеделието и горите Бекир Пакдемирли в интервю пред Анадолската агенция. \"Ние имаме намерение да покажем висококачествени местни турски продукти в чужбина, да създадем търсене и да ги продаваме на по-добра цена\", каза Пакдемирли. Той каза, че Турция е на първо място в Европа по обем на селскостопанската продукция, но засега няма същия успех в областта на преработените храни, предава БТА. Министърът заяви, че гамата на продуктите, които ще бъдат продавани под новата търговска марка, ще бъде обявена заедно със самото й име. \"Тя може да включва турския локум, зехтин, смокини и лешници\", допълни Пакдемирли. Турция, най-големият производител на лешници в света, през миналия сезон (септември 2017 - август 2018 г.) е изнесла почти 287 хиляди тона на стойност 1,78 милиарда долара.", "date": "2019.03.24", "title": "Труция планира да създаде обща търговска марка за водещи хранителни продукти"}
{"url": "https://www.24chasa.bg/novini/article/7362607", "text": "Учени от университета в Шефилд, Англия, заключиха, че самките сред птиците стареят по-бавно и са с по-голяма продължителност на живота, ако други самки помагат в отглеждането на потомството им, съобщи Физ.орг. Това може да обясни защо различни видове животни, които живеят организирани в социални групи, имат голяма продължителност на живота. Била изследвана взаимовръзката между стареенето и свързаните с отглеждането на потомство характерни особености у птиците от вида Acrocephalus sechellensis. Специалистите анализирали събрани за 15 години данни за видове репродуктивно поведение на тези птици, които се срещат на Сейшелските острови. Освен това било установено каква е дължината на теломерите - хромозомните краища, които защитават генетичния материал от неизбежното му увреждане при клетъчно делене, у птиците. Подкъсяването на теломерите е свързано с ускорено стареене, предава БТА. Учените констатирали, че за старите самки е изгодно да имат помощнички, които хранят пиленцата им и мътят яйцата им, защото в този случай теломерите им се подкъсяват по-бавно. Самотните птици стареели по-бързо и умирали в по-млада възраст.", "date": "2019.03.24", "title": "Учени: Самките сред птиците живеят повече, ако други самки гледат децата им"}
{"url": "https://www.24chasa.bg/novini/article/7362644", "text": "В Джакарта днес бе тържествено открита първата линия от градското метро - проект на стойност 1,1 милиарда долара, дългоочакван за жителите на индонезийската столица, която е сред селищата с най-много задръствания в света, предаде Франс прес. Президентът Джоко Видодо и министри присъстваха на церемонията, събрала огромни тълпи за старта на пътуванията по 16-километровата линия, предава БТА. \"С интегрирана транспортна система хората ще могат по-лесно да стигат от едно място до друго; надяваме се те да се откажат от колите и мотоциклетите, защото ще е по-лесно и удобно да вземат Ем Ар Ти (Mass Rapid Transit)\", изтъкна държавният глава пред журналистите. Джакарта, наброяваща с предградията и градовете-спътници 30 милиона жители, досега бе най-големият град в света без метро и десетки хиляди столичани се устремиха днес към градската железница, за да я изпробват. \"Толкова съм доволна, защото обикновено виждаш метро само в други страни (. . .) Надявам се задръстванията да намалеят\", коментира за АФП Мутия Фитрианти, служителка в офис. С подземните и надземните си отсечки първата линия от метрото в Джакарта е и надежда за по-добър живот в очите на хората, принудени от скъпите наеми да живеят далеч от местоработата си, а и според водачите на МПС. Линията съединява хотел \"Индонезия\" в центъра на столицата, с южните й райони. Проектът, получил финансова подкрепа от Япония, трябваше да приключи до откриването на Азиатските игри през 2018 г., но закъсня и работата по него отне близо шест години. Предвижда се пътуването по цялото трасе да трае към половин час срещу два часа път с кола. Властите очакват всеки ден първата линия да превозва 130 000 пътници; една седмица всички ще пътуват безплатно. Новата транспортна връзка няма да реши изцяло проблемите с уличното движение в Джакарта - град, създаден за автомобили, където тротоарите са малко, предупредиха експерти. Според оценки на местните власти, цитирани от ТАСС, икономическите загуби от задръстванията в столицата надхвърлят 4,5 милиарда долара годишно, а хората прекарват в тях най-малко 10 години от живота си. До 2024 г. втора линия от метрото трябва да свърже хотел \"Индонезия\" с градското пристанище на север; ще последват и други. Метрополитенът е част от мащабните инфраструктурни проекти, насърчавани от президента на Индонезия Джоко Видодо, който се надява това да му помогне в борбата за втори мандат на изборите през април, добавя АФП.", "date": "2019.03.24", "title": "Откриха първата линия на метрото в Джакарта (Снимки)"}
{"url": "https://www.24chasa.bg/novini/article/7362702", "text": "Иракският парламент уволни днес губернатора на провинция Ниневия, където при корабокрушение загинаха 100 души, главно жени и деца, предаде Франс прес. Науфел Акуб, губернатор на северната провинция, бе освободен наред с двамата си заместници след гласуване, поискано от премиера Адел Абдел Махди. Министър-председателят го обвини в \"небрежност\" и \"явни пропуски\" след гибелта на 100 души в четвъртък, честван като Нова година от кюрдите и като празник на майките, когато фериботът им се преобърна на р. Тигър. Властите все още смятат за безследно изчезнали 63-ма от пътниците, насочили се към местен лунапарк, предаде БТА. Днес, когато приключи тридневният траур, десетки студенти дефилираха в мълчание из града, всички облечени в черно. Двайсет и двегодишният Абдала ал Джубури, студент по педагогика, заяви пред АФП, че демонстрира, за да може \"нови лица - политици и администратори\", да заместят \"корумпираните, които виждат само своите интереси, но не и тези на народа\". \"Губернаторът и всички корумпирани служители трябва да бъдат съдени, а близките на жертвите да получат обезщетения\", допълни Исра Мохамед, студентка на същата възраст. \"Стига сме мълчали, писна ни да бъдем малтретирани и пренебрегвани!\", добави тя. Парламентът съобщи днес, че обявява за мъченици жертвите от корабокрушението, което отваря път към обезщетяване на семействата и съдебни искове, посочва агенцията. Властите продължават да разследват инцидента; служител от органите по сигурността съобщи, че 16 души вече са арестувани. В петък Акуб поукроти гнева на близките на загиналите и жителите на Мосул - главен град на Ниневия, като посети мястото на трагедията. Протестиращи замериха конвоя му с тухли и скандираха \"Корупция\", \"Оставки\" пред входа за Мосул, отвоюван преди по-малко от две години в сраженията с джихадистите и все още невъзстановен, добавя АФП.", "date": "2019.03.24", "title": "Уволниха губернатора на иракска провинция след трагедията на река Тигър"}
{"url": "https://www.24chasa.bg/novini/article/7362729", "text": "Неизвестен мъж се е опитал да нападне финландския министър на външните работи Тимо Сойни. Това е станало днес на базар в град Вантаа, където финландските партии водят кампания преди парламентарните избори, предаде ТАСС, позовавайки се на телевизия \"Юле\". Самият Сойни съобщи, че мъжът се е опитал да го удари, но е бил спрян от охраната. Нападателят носел дрехи със символите на движение \"Воините на Один\", което настоява за по-строга имиграционна политика, допълва БТА. Според местен вестник той нарекъл министъра \"предател на родината\". След инцидента Сойни продължил срещите си с избирателите, както обикновено. Засега не се знае, какво се е случило с нападателя.", "date": "2019.03.24", "title": "\"Воин на Один\" се опита да удари финландския министър на външните работи"}
{"url": "https://www.24chasa.bg/novini/article/7362732", "text": "Германското правителство иска да инвестира близо 50 млрд. евро в модернизиране на националната жп мрежа през идното десетилетие. Това съобщи днес в. \"Билд\", цитиран от Ройтерс, предаде БТА. Държавният жп оператор \"Дойче бан\" (Deutsche Bahn) е поставен под натиск да подобри услугите си и намали закъсненията на влаковете, които са повод за недоволството на много пътници. Компанията е изправена и пред финансови проблеми с дългово бреме от 20 млрд. евро и финансов дефицит, който се очаква да достигне 5 млрд. евро до 2023 година. На компанията годишно не достигат 1,2 млрд. евро за поддръжка на жп мрежата. Според \"Билд\" финансовото министерство иска да увеличи средствата за поддръжка до 4,6 млрд. евро от идната година спрямо 3,5 млрд. евро в момента. Сумата трябва да достигне 5,6 млрд. евро годишно между 2025 г. и 2029 година, посочва \"Билд\". Говорител на \"Дойче банк\" заяви, че в момента не може да коментира информацията на изданието, тъй като преговорите с правителството все още продължават. Чистата печалба на компанията се е сринала с една трета през 2018 г. до 540 млн. евро, посочиха миналата седмица източници.", "date": "2019.03.24", "title": "Германия ще инвестира милиарди \nв жп мрежата на \"Дойче бан\""}
