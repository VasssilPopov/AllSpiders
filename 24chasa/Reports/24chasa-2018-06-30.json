{"url": "https://www.24chasa.bg/novini/article/6938445", "text": "Арбалет на безследно изчезналия Деян Вутов от Ботевград е намерен в дома на най-близкия му приятел Владимир Стефанов, стана ясно в събота по време на заседание на окръжния съд. Стефанов е син на беглеца от затвора Владимир Пелов, който беше застрелян от Марио Панчев в центъра на Ботевград. Синът на рецидивиста, приятелят му Борис Ерменков и бизнесменът Тихомир Миков бяха арестувани във вторник заради отвличането на Деян Вутов, палежи на офиси и жилища в града, както и за убийството на братята Цветан и Марко Петрови през март 2016 г. Миков е обвинен като подбудител за покушението, за което беше задържан Пелов, както и за отвличането на Деян Вутов на 21 май 2017 г. Окръжният съд пусна Стефанов и Миков под домашен арест, а Ерменков - с гаранция от 4 хил. лв. Към делото са приобщени още няколко случая на взривове и неразкрити убийства в Ботевград от периода 2014-2017 г., които още се разследват и за тях няма обвинения, стана ясно в съда.  23-годишният Деян Вутов изчезна на 21 май 2017 г. в Ботевград. Според прокуратурата мъжът е бил част от групата на Миков, в която са още Пелови - баща и син, и братята Борис и Тодор Ерменкови. Братята роми Цветан и Марко Петрови бяха разстреляни пред заведението на Тихомир Миков през март 2016 г. Миков разговарял с тях да започнат работа при него. Арестуван е Владимир Пелов, който по това време е под домашен арест. Според прокуратурата това е една от причините за разрив между сина на Пелов и Деян Вутов. Пелов толерирал Деян повече от родното си дете За последно Вутов е забелязан в кафенето на брат си Николай в центъра на града. Бил е в компанията на Владимир Стефанов и Борис Ерменков. От тази среща има записи на камерите, които са иззети от полицията. След това Деян изчезва. По-късно в дома на сина на Пелов е открит арбалет. Той е бил на Деян Вутов. Разпитан, братът Николай е категоричен, че оръжието е на Деян и той в никакъв случай не би се разделил с него. По арбалета са открити следи от ДНК на мъже, но експертизата не може да посочи кои са те. “Няма никакви доказателства за вината на клиента ми, те не са и косвени, както казват от прокуратурата”, заяви пред съда защитникът на Стефанов. Същото твърдяха и адвокатите на Тихомир Миков и на Борис Ерменков.  Според държавното обвинение синът на Пелов може да се укрие, защото е бил арестуван на път за чужбина, където живеят майка му и сестра му. Според адвоката му той няма намерение да бяга, а е искал да бъде със семейството си в тежкия момент след смъртта на баща си. Задържаните не можеха да разберат защо ги обвиняват сега, 3 г. след палежите и 1,5 г. след убийството на Цветан и Марко Петрови. Разпитани са и двама анонимни свидетели. Мерките за неотклонение на обвиняемите ще се гледат на втора инстанция на 10 юли. ", "date": "2018.06.30", "title": "Арбалет на безследно изчезналия Деян Вутов открит в дома на Пелов"}
{"url": "https://www.24chasa.bg/novini/article/6938544", "text": "Иран търси начини да запази износа си на петрол и обмисля мерки, за да защити страната от икономическите санкции на САЩ, съобщи държавната агенция ИРНА, цитирана от Ройтерс. Миналия месец, когато президентът на САЩ Доналд Тръмп оттегли страната си от иранското ядрено споразумение, по силата на което през 2015 година бяха отменени повечето западни санкции, националната валута, риалът, изгуби около 40 процента от стойността си, предизвиквайки гневни протести на търговци, обикновено лоялни на ислямистките управници, предаде БТА.  Президентът Хасан Рохани се срещна с председателя на парламента и министъра на правосъдието, за да обсъди контрамерки. Според ИРНА една от обсъжданите мерки е да се постигне самозадоволяване в производството на бензин. Правителството и парламентът са създали и комисия, която да проучи потенциални купувачи на петрол и начини за връщане в страната на приходите от такива продажби след влизането в сила на американските санкции, посочи председателят на парламентарната комисия за енергетиката Ферейдун Хасанванд, цитиран от ИРНА. САЩ заявиха на съюзниците си да спрат всякакъв внос на ирански петрол от ноември. След тридневни протести, днес иранският върховен водач аятолах Али Хаменей посочи на сайта си, че американският икономически натиск върху Иран цели да обърне иранците срещу правителството им. Говорителят на иранското министерство на външните работи Бахрам Гасеми съобщи, цитиран от ТАСС, че засега ЕС не е представил предложения, за да убеди Иран да остане в ядреното споразумение след оттеглянето на САЩ.", "date": "2018.06.30", "title": "Иран търси начини да защити икономиката си от санкциите на САЩ"}
{"url": "https://www.24chasa.bg/novini/article/6938547", "text": "Унгарското правителство заяви днес, че не е сключвало каквото и да е споразумение за връщане на кандидати за убежище, след като беше разпространен документ на германското правителство, според който Унгария е една от 14 страни, изразили готовност за това, предаде Ройтерс. \"Не е постигана подобна сделка\", каза говорителят на унгарското правителство Золтан Ковач. \"Не е възможно мигрант да влезе в Унгария, без преди това да влезе в страна от Европейския съюз\", заяви той. \"През 2015 г. германците се опитаха да ни направят първа страна на пристигане, но ние отхвърлихме това още тогава\", каза говорителят.", "date": "2018.06.30", "title": "Унгария казва, че не е сключвала \nсделка с Германия за връщане на мигранти"}
{"url": "https://www.24chasa.bg/novini/article/6938573", "text": "Хиляди протестиращи се събраха днес в Лондон в защита на изпадналото в криза обществено здравеопазване, което тази година отбелязва 70 години от създаването си, съобщи Франс прес, цитирана от БТА.  Демонстрантите дефилираха в добро настроение и с музикален съпровод до улица \"Уайтхол\" в центъра на британската столица, където се намират министерствата, скандирайки \"Спасете националната здравна система!\". Те настояха за повече финансови средства и разкритикуваха \"катастрофалната\" приватизация на някои медицински услуги, като освиркаха резиденцията на консервативната министър-председателка Тереза Мей на \"Даунинг стрийт\", преминавайки пред нея. Системата за безплатно здравеопазване е свещена институция във Великобритания. Нейният модел обаче е в криза порази застаряването на населението, демографския растеж и политиките на драстични икономии. Тереза Мей обеща да инжектира по 20,5 милиарда британски лири (23,2 милиарда евро) годишно в общественото здравеопазване до 2023-2024 година, използвайки отчасти спестени средства от излизането на Великобритания от ЕС и данъчни увеличения. Според демонстрантите обаче тази сума не е достатъчна. Протестът беше организиран след предложението да се ограничат силно интервенции, определяни като \"ненужни\", или \"рисковани\" като премахване на сливици или намаляване на гърдите, за да се спестят 200 милиона лири годишно (226 милиона евро).", "date": "2018.06.30", "title": "Хиляди демонстрират в Лондон в защита на общественото здравеопазване (Снимки)"}
{"url": "https://www.24chasa.bg/novini/article/6938490", "text": "Германия е готова да изпрати допълнително количество служители на полицията, по-конкретно в България, в рамките на мерките за охрана на външните граници на ЕС, съобщи ДПА. Агенцията се позовава на писмо на германската канцлерка Ангела Меркел до шефовете на партиите, влизащи в коалицията, и техните парламентарни групи. “Ние ще укрепим силите на Фронтекс, разположени в Гърция по границата с Македония и Албания”, се добавя в документа на германската канцлерка. Меркел иска да реализира мерките до края на август т.г. “Също така трябва да бъдем готови за поддръжка, ако е необходимо, на Словения и Хърватия, що се отнася до защита на границите”, посочва канцлерката. Гърция и Испания се съгласиха да приемат обратно мигранти от Германия, съобщи Ангела Меркел, цитирана от АП. Германската канцлерка уточни след срещата на върха на ЕС в Брюксел в петък, че Гърция и Испания, с чиито лидери тя провела двустранни разговори, са се съгласили в бъдеще да приемат обратно мигранти, които са регистрирани на тяхна територия и впоследствие достигнат до германско-австрийската граница. Берлин от своя страна се ангажира да приеме намиращи се в Гърция и Испания роднини на бежанци, които са на германска територия. Работните подробности на споразумението ще бъдат уредени през следващите четири седмици, посочи говорителят на германското правителство Щефен Зайберт. Кметицата на Париж пък похвали испанския премиер Педро Санчес, че е спасил честта на Европа, приемайки хуманитарния кораб “Акуариус”, натоварен с мигранти. “Много хора тук ти се възхищават, възхищават се на това, което направи”, каза социалистката Ан Идалго, след като посрещна Санчес в Париж.  “Аз съм европеец, но България ми е по-мила. Ние сме били винаги най-солидарни. Но аз солидарността я разбирам по друг начин - всеки да си носи отговорността за границата”, коментира въпроса за миграцията премиерът Бойко Борисов, след като кацна в София от Австрия, където предаде европредседателството. Ангела Меркел се споразумя с 14 държави за връщане на мигранти, опитващи се да влязат в Германия. “Изградихме ограда, инвестирахме в полиция, пратихме дори армията, получихме финансова помощ от ЕК и можем да кажем, че миграционният натиск е сведен до нула. Усилията на България гарантираха външната граница на ЕС”, посочи премиерът.", "date": "2018.06.30", "title": "Германия праща на България полицаи да пазят границите (Обзор)"}
{"url": "https://www.24chasa.bg/novini/article/6938630", "text": "Пожар гори в кв. „Връбница” в София близо до Северния парк. Най-вероятно гори постройка. На място има три пожарни автомобила, полицейски екип и линейка, предаде  В района на пожара има гъст дим. Засега няма данни за пострадали.                                                                                                                                                                                                                                                                                                                       ", "date": "2018.06.30", "title": "Пожар в столичния квартал „Връбница” вдигна на крак огнеборци (Видео)"}
{"url": "https://www.24chasa.bg/novini/article/6938644", "text": "Десетки хиляди хора излязоха днес следобед на гей парад в Париж. Шествието започна от площад \"Конкорд\" и приключи на Площада на републиката, а участниците носеха знамена в цветовете на дъгата - символ на ЛГБТ общността, предаде Франс прес, цитирана от БТА.  Те издигнаха плакати с надписи: \"Нямате монопол върху семейството\" и \"Закрийте Ватикана - Гуантанамо за умовете\". \"Тук сме да се забавляваме, но не бива да забравяме основното - да продължим да се борим за правата си\", каза за АФП 20-годишният Давид, дошъл от Тулуза с двама приятели за парада. По данни на Френския институт за изследване на общественото мнение над половината (53 процента) от хората, заявяващи се като хомосексуалисти, бисексуални и транссексуални, са били жертва на хомофобска агресия, включително вербална и физическа. Вчера бе арестуван крайнодесен активист, разкъсал знаме в цветовете на дъгата, с което бе украсена сградата на Националното събрание в чест на днешния парад.", "date": "2018.06.30", "title": "Десетки хиляди участваха в гей парад в Париж (Снимки)"}
{"url": "https://www.24chasa.bg/novini/article/6938661", "text": "Столичен спелеолог се удави тази вечер в буйните води на река Искър край Мездра и спасителни екипи продължават издирването му. Трагичния инцидент станал по време на подготовката на изкуствен сал за екстремно спускане по въжен тролей в археологичния комплекс „Калето”. Събитието е част от провеждането на „Приключенски многобой 2018”, организиран от „Уайлдан“ и пещерния клуб „Хеликтит” от София и трябваше да се проведе утре. Незабавно е бил подаден сигнал на тел.112 и на мястото на инцидента пристигнали екипи на пожарната, полицията и спешната помощ. Започнали са издирвателни действия, които продължават и в момента. Спасителните дейности за провеждат при изключително трудни условия заради пълноводната река. На мястото пристигнаха областният управител Малина Николова и кметът на Мездра Генади Събков. В спасителните действия се включиха и членове на местния спелеоклуб. Вероятно провеждането на състезанието утре ще бъде отложено заради трагичния инцидент. Удавилият се спелеолог е от столицата, на 38 години, баща на две деца. Бил е леководолаз и инструктор по пещерно спасяване. Опитал се е да доплува до брега, но тъй като не е познавал района, вместо да се насочи към левия бряг на реката, където има пещерни ниши и би могъл да се хване за някоя скала, е тръгнал към десния бряг и бил отнесен от течението.", "date": "2018.06.30", "title": "Столичен спелеолог се удави в Искър край Мездра"}
{"url": "https://www.24chasa.bg/novini/article/6938666", "text": "Хиляди демонстранти излязоха днес на протест в различни градове в САЩ срещу твърдата имиграционна политика на президента Доналд Тръмп, призовавайки да се ускори процесът на събиране на децата, разделени от техните семейства, предадоха световните агенции, цитирани от БТА.  Една от най-големите демонстрации се състоя в парка до Белия дом във Вашингтон, който беше почернял от насъбралото се множество при 33-градусовата жега, информира АФП. Си Ен Ен съобщава за протестни акции и в Бостън, Денвър, Ню Йорк, Далас. Общо около сто са обявените за днес демонстрации в страната. През последните седмици над 2000 деца бяха разделени от родителите им на границата между САЩ и Мексико след засилването на мерките за борба с незаконната миграция. Тръмп отмени на 20 юни разделянето на семейства, но много от децата все още не са върнати на родителите им. Малолетните са разпределени в цялата страна, понякога на хиляди километри от центъра за задържане, където се намират техните родители. Федерален съдия от Сан Диего даде на властите 30 дни за събирането на семействата и две седмици, когато децата са под 5-годишни. В четвъртък стотици жени бяха арестувани по време на протест в сградата на Конгреса във Вашингтон срещу отделянето на деца от семействата им, припомня ДПА. По-късно те бяха освободени.", "date": "2018.06.30", "title": "Хиляди в САЩ протестират срещу имиграционната политика на Доналд Тръмп"}
{"url": "https://www.24chasa.bg/novini/article/6938671", "text": "България става все по-атрактивна за чуждестранните туристи. От началото на годината досега близо 2,5 млн. чужденци са почивали у нас, предаде  Ако през 2014-та са ни посетили 7 млн. чужденци, то през миналата година са били 9 млн., което прави ръст от 21% за 3 години. За последните пет месеца най-много туристи са дошли от съседните държави – Румъния, Гърция и Турция. Атрактивни сме и за германците, англичаните и французите, където също се забелязва значителен ръст на посещенията. Анна Симова е гид в безплатен пешеходен тур на столицата от 4 години. Много от туристите идват в София без големи очаквания, с полетите на нискотарифните авиокомпании. На чужденците все повече разчитат и заведенията в центъра. Министерството на туризма обяснява наплива с това, че България вече е дестинация \"четири сезона\". „Летният туризъм все още е първа дестинация. След това зимен туризъм, развива се и културно-историческия туризъм”, посочи Лиляна Арсова от министерството на туризма. През последните години набират скорост още СПА-туризмът и винено-кулинарните обиколки. В момента, заедно с останалите страни съседки, се разработва и т.н. Балкански маршрут, който да привлича туристите целогодишно.", "date": "2018.06.30", "title": "2,5 млн. чужденци са почивали в България за половин година"}
{"url": "https://www.24chasa.bg/novini/article/6938679", "text": "Между 80 000 и 100 000 души (съответно по данни на полицията и на синдикатите) протестираха днес във Виена срещу плановете на правителството на десницата и крайната десница да увеличи максимално разрешеното работно време до 12 часа на ден и 60 часа седмично, предаде Франс прес, цитирана от БТА.  Шествието, организирано от могъщото Обединение на австрийските профсъюзи, се разпръсна без инциденти, след като достигна площада на Героите в сърцето на австрийската столица. Това е първата толкова мащабна мобилизация от идването на власт на младия консерватор Себастиан Курц начело на правителството в края на 2017 година. Според правителството мярката има за цел да направи компаниите по-конкурентоспособни. Очаква се тя да бъде одобрена от парламента в четвъртък въпреки критиките на синдикатите и дори на Католическата църква. Нормалното работно време в Австрия сега е 8 часа на ден и 40 часа на седмица. Максимално разрешената продължителност на работното време е 10 часа на ден и 50 часа седмично. Правителството иска да я увеличи съответно до 12 и 60 часа. Под натиска на опозицията кабинетът внесе промени в първоначалния проект, уверявайки че такава продължителност може да има само на доброволна основа. Промените в социалното право в Австрия традиционно са плод на преговори между социалните партньори, затова сегашното желание на правителството да ги направи направо по парламентарен път се приема особено зле от синдикатите, отбелязва АФП", "date": "2018.06.30", "title": "Австрия се мобилизира срещу 12-часовия \nработен ден"}
{"url": "https://www.24chasa.bg/novini/article/6938455", "text": "Много повече британски граждани са придобили друго европейско гражданство миналата година в сравнение с предишни години, предаде ДПА, като се позова на Би Би Си. През 2017 г. 12 994 души са придобили гражданство на една от 17-те страни от Европейския съюз, от които Би Би Си е получила данни. Това е около два пъти и половина повече, отколкото през 2016 г., когато броят им е бил 5025. Увеличението е настъпило след референдума за Брекзит, който ще доведе до излизане на Великобритания от ЕС през март догодина, предаде БТА.  Все още не е ясно какви права ще имат британските граждани да живеят и работят в ЕС, след като Великобритания напусне общността. По този въпрос сега се водят напрегнати преговори между Лондон и Брюксел. В момента британските граждани могат да живеят и работят свободно в друга страна от ЕС. Според данните на Би Би Си най-популярното ново гражданство е било германското - британските граждани, които са го придобили, са се увеличили от 594 през 2015 г. на 2702 през 2016 г. и 7493 през 2017 г. На второ място по популярност е френското гражданство. В повечето случаи кандидатите са запазили своето британско гражданство", "date": "2018.06.30", "title": "Увеличава се броят на британците, придобили ново европейско гражданство"}
{"url": "https://www.24chasa.bg/novini/article/6938486", "text": "Пороен дъжд превърна крайбрежната улица в Ахтопол в река. Шахтите на канализацията в морския град не се справиха с голямото количество дъжд и от тях започна да извира вода, предаде   Зрител е заснел образувалите се „гейзери” и учудените туристи, които чакат водата да се изтегли. Зрител от Асеновград пък  сигнализира, че отнесена от бурната река Чая кола все още не е изтеглена от коритото на реката.", "date": "2018.06.30", "title": "Пороен дъжд превърна крайбрежната улица в Ахтопол в река"}
{"url": "https://www.24chasa.bg/novini/article/6938456", "text": "Български и македонски певци се качиха на една сцена в столичния Южен парк вчера за фестивала One Love Tour. Васил Найденов, Слаткаристика, “Ъпсурт”, Деси Добрева и Next Time изнесоха концерт пред стотици гости. Официални гости на феста бяха министърът на външните работи Екатерина Захариева, евродепутатът Андрей Ковачев, председателят на СОС Елен Герджиков, зам.-министърът на външните работи на Македония Андрей Жерновски и македонският координатор за култура Роберт Алагьозовски. “Много се радвам, че австрийските колеги обявиха, че основна тема за тяхното европредседателство ще бъде незаконната миграция както и Западни Балкани”, каза Екатерина Захариева. ", "date": "2018.06.30", "title": "Българи и македонци пяха заедно в Южния парк в София"}
{"url": "https://www.24chasa.bg/novini/article/6938488", "text": "Център за спътниково наблюдение на чешкото военно разузнаване и на НАТО под кодовото название SATCEN ще бъде създаден от утре в Чехия, съобщи пред журналисти говорителката на военното разузнаване Алжбета Ритгофова, цитирана от ТАСС. \"В Чехия от утре започва създаването на център за оперативен анализ на спътникова информация SATCEN. Той ще обработва снимки, които освен всичко останало, ще се използват и за нуждите на спасителите по време на стихийни бедствия\", посочи тя. \"Центърът ще се занимава с получаване и обработка на спътникови снимки и данни от радарите за въоръжените сили на Чехия и НАТО. Става въпрос за данни, които ще се използват при международни мисии под егидата на Северноатлантическия алианс\", допълни говорителката, предаде БТА.  Центърът ще бъде въведен в максимален работен режим според изискванията на НАТО до началото на 2020 година. Дотогава той ще действа в тестов режим и ще набира специалисти, които се очаква да бъдат около 50. Финансирането на създаването на центъра се осигурява от чешкото министерство на отбраната. Най-вероятно за целта ще бъдат отпуснати стотици милиони крони (десетки милиони долара).", "date": "2018.06.30", "title": "Център за спътниково разузнаване на НАТО ще бъде създаден в Чехия"}
{"url": "https://www.24chasa.bg/novini/article/6938523", "text": "Американският посланик в Естония Джеймс Мелвил е решил да се пенсионира преждевременно, разочарован от нападките на Доналд Тръмп срещу историческите европейски съюзници на САЩ, пише днес сп. \"Форин полиси\", цитирано от Франс прес. Посолството в Талин каза, че дипломатът ще се оттегли, след като свърши мандатът му в края на юли. Но в лично съобщение, изпратено по \"Фейсбук\" до негови приятели, Мелвил - който има 33 години стаж в американската дипломация - е изразил разочарование от политиката на правителството на Тръмп, предаде БТА.  \"Когато президентът казва, че \"ЕС е създаден да се възползва от САЩ, да посегне на нашите финанси\" или че \"НАТО е също толкова лоша (организация) като НАФТА (Северноамериканското споразумение за свободна търговия)\", това е не само фактологически невярно, а означава и че за мен е време да си вървя\". Това, по информация на \"Форин полиси\", е казал дипломатът в съобщението. \"Служил съм при шестима президенти и 11 държавни секретари, но никога не съм вярвал, че ще стигнем дотук\", е казал още Мелвил.", "date": "2018.06.30", "title": "Американският посланик в Естония се оттегля, разочарован от Доналд Тръмп"}
{"url": "https://www.24chasa.bg/novini/article/6938387", "text": "„Като отговорни политици и вярващи в ползите от добрите връзки между Европа и САЩ, ще направим всичко възможно да ги запазим. Но ако американската администрация продължи да увеличават напрежението в търговските отношения с нови протекционистки мерки, ще отговорим подобаващо, защото трябва да защитим интересите на нашите граждани и техните бизнеси.“ Това заяви българският евродепутат от ГЕРБ/ЕНП Ева Майдел по време на срещата между американския Конгрес и Европейския парламент, провела се на 29 юни 2018г. в София. „Западните Балкани са от интерес за всички световни сили. ЕС и САЩ сме естествени партньори в региона, защото вярваме, че споделяме общи ценности и интереси. Ние сме единствените външни актьори, които имат искрен интерес от развитието и просперитета на региона, и вярваме, че това ще помогне за стабилността в света.“ Това заяви Ева Майдел в панела за външна политика и бъдещето на Западните Балкани, в който участва и колегата й и зам.-председател на групата на ЕНП в Европарламента Андрей Ковачев. Ева Майдел участва в 82-ата междупарламентарна среща между членове на Конгреса и Европарламента като член на делегацията на ЕП за връзки със САЩ. Междупарламентарна среща между ЕС и САЩ се провежда за пръв път в България. Тя беше открита от председателя на НС Цвета Караянчева, председателя на Комисията по вътрешна сигурност и обществен ред и председател на ПГ на ГЕРБ Цветан Цветанов, председателя на Комисията по външни работи Джема Грозданова и евродепутата от ГЕРБ/ЕНП Андрей Ковачев. Фокусът на двудневните дискусии са търговските отношения, сътрудничеството със Западните Балкани и киберсигурността.", "date": "2018.06.30", "title": "Майдел: ЕС ще отговори подобаващо, ако САЩ продължат с протекционистките си мерки към нас"}
{"url": "https://www.24chasa.bg/novini/article/6938398", "text": "Европейските избори ще бъдат разковничето за стабилността на България. Те ще дадат ясен знак дали в бъдеще ще се стремим към силно присъствие в евроатлантическото семейство или не. Вярвам, че тези избори ще ни дадат допълнителна увереност и за местния вот. Това заяви в Боровец пред над 130 младежи от ГЕРБ-София и ГЕРБ-София област заместник-председателят на ГЕРБ и председател на ПГ на партията Цветан Цветанов. Там той изнесе лекция на тема „Развитието на България в глобалните политически рамки“. Сред гост-лекторите на семинара са още председателят на Младежи ГЕРБ и заместник-министър на външните работи Георг Георгиев, актьорът и продуцент Николай Ишков и Дойчин Боянов от Федерацията по катерене и алпинизъм. „Българското председателство приключи, но то успя да вкара България в центъра на Европа. Оценките за представянето ни бяха изключително високи“, обясни Цветан Цветанов. По думите му най-големият успех на председателството, а именно очертаването на ясна европейска перспектива пред Западните Балкани, е гаранция за по-малко влияние от трети страни в региона. „След 15 години Западните Балкани отново са в дневния ред на Европа“, изтъкна Цветанов. „Правителството докара до успешен край председателството без да получи подкрепата на БСП. Станахме свидетели на вот на недоверие както в началото, така и в края на европредседателството“, посочи председателят на ПГ на ГЕРБ и допълни, че БСП не са имали готовност да водят дебат за проблемите в сектор „Сигурност“. „Те вдигат шум, защото нямат какво друго да предложат в интерес на гражданите“, категоричен бе Цветанов. Заместник-председателят на ГЕРБ посочи, че структурите на партията в страната имат важната задача да популяризират успехите на правителството и управляващото мнозинство в парламента. Той обясни, че много страни днес имат интерес ЕС да не е силен и на задаващите се европейски и местни избори това ще си проличи. „Казвайте колко добре пазим границите си, подчертавайте, че България ще получи 8% повече за кохезия, кажете как гласът ни се чува в Европа. Хората ще получават това, което искат, само ако законодателната, изпълнителната и местната власт работят заедно“, каза още Цветан Цветанов. Председателят на ПГ на ГЕРБ изтъкна, че няма друга партия, която да има такъв потенциал и ресурс сред младите си членове. „Вие сте хората с новите идеи и на европейските и местни избори догодина ще имате ключова роля“, обърна се към младежите Цветанов.", "date": "2018.06.30", "title": "Цветанов: Европейските избори ще бъдат разковничето за стабилността на България"}
{"url": "https://www.24chasa.bg/novini/article/6938334", "text": "В община Роман се проведе днешното заседание на общинския щаб за изпълнение на плана за защита при бедствия, в което участва и областният управител Малина Николова. От пожарната докладваха за предприетите мерки за отводняване на частните домове и детската градина. Стана ясно, че на денонощен режим в Роман работят 6 екипа на регионалната дирекция с техническо оборудване от три автомобила и пет помпи. Вече са отводнени 46 частни имоти, което е близо 2/3 от всички домакинства, пострадали от бедствието. Не е необходимо да се осигурява допълнително оборудване и служители, тъй като прогнозата е до края на деня в оставащите около 1/3 домове водата да бъде изпомпана. Създаден е и подвижен екип за обслужване на засегнатите села Хубавене, Караш и Средни рът. Предприети са необходимите мерки и от директора на ОД на МВР за охрана на частното имущество на хората, пострадали от бедствието. По данни на ВиК водоснабдяването в кв. Карашки напълно е възстановено и водата е годна за пиене и битови нужди. Не е възстановено водоподаването в с. Хубавене, в чието землище помпената станция е залята от придошлите води. Днес екипи на дружеството отстраняват проблема със захранването на селото. Започна и възстановяването на ел. захранването, което беше спряно през изминалото денонощие, за да се предотврати възможността за евентуални токови удари, като приоритетно се захранват стълбовете и уличното осветление, а след преценка на състоянието на домовете се възстановява електроподаването в отделни къщи. От експерти на общинската администрация са създадени комисии за оценка на щетите на частните имоти и публичната инфраструктура, които описват състоянието на засегнатите имоти и оборудване, за да се отправят искания за финансова помощ от Междуведомствената комисия за възстановяване и подпомагане. Община Роман е организирала и доброволци, които подпомагат служителите на пожарната при възстановяване на нормалното състояние на частните домове.", "date": "2018.06.30", "title": "Община Роман се възстановява след наводнението"}
{"url": "https://www.24chasa.bg/novini/article/6938410", "text": "Върховният представител на ЕС по външната политика и сигурността Федерика Могерини и еврокомисарят по разширяването Йоханес Хан публикуваха на сайта на ЕС авторски материал за Република Македония, в който нито веднъж не споменават името на страната, съобщава информационният портал Вечер, цитиран от БТА.  В него не се използва нито приетата от ООН абревиатура БЮРМ /Бивша югославска република Македония/, нито формулировката \"бъдеща Северна Македония\", която Хан употреби в Туитър във вторник след решението на външните министри от ЕС да отложат до юни 2019 г. определянето на дата за започване на преговори за членство на страната. От текста, озаглавен \"Ясен път към ЕС\", се разбира, че става дума за Република Македония единствено от това, че е публикуван в раздел \"Делегация на Европейския съюз в БЮРМ\", и от споменаването на столицата Скопие. Иначе Могерини и Хан споменават България и Гърция, посочва Вечер. \"Трудно е да се вдъхновят и насърчат хората на една страна, ако отказвате да използвате името й\", коментира в Туитър Джейсън Мико, бивш почетен консул на Република Македония в Тусон, Аризона.", "date": "2018.06.30", "title": "Могерини и Хан публикуваха материал за \nМакедония, в който нито веднъж не се споменава името й"}
{"url": "https://www.24chasa.bg/novini/article/6938403", "text": "Италия и Малта влязоха днес в нов дипломатически спор, след като над 50 мигранти бяха спасени от кораб на неправителствена организация край бреговете на Либия, предаде ДПА, цитирана от БТА.  Мигрантите бяха взети от плаващ под испански флаг кораб на групата \"Проактива оупън армс\" в либийската зона за издирване и спасяване. Организацията каза в Туитър, че те пътуват към безопасно пристанище, но не е ясно дали е получено разрешение за акостиране. Спасяването предизвика реакция на италианския вицепремиер Матео Салвини, който заяви, че мигрантите би трябвало да се отправят към Малта, защото там е най-близкото пристанище за кораба. \"Забравете да акостирате в италианско пристанище. Спрете мафията на трафика на хора: ако по-малко хора заминават, по-малко хора умират\", каза той в Туитър. Малтийският министър на вътрешните работи и националната сигурност Майкъл Фаруджа отвърна малко след това, като пусна в Туитър изображение на карта, показваща, че корабът е по-близо до Лампедуза, поради което Италия би трябвало да поеме отговорност. \"Моля, спрете да разпространявате фалшиви новини в опит да въвлечете Малта в спор без действителна причина. Публикуваме тази карта, за да видят всички. Това са факти, не мнения\", заяви той. Състоянието на хората, качени на кораба, засега не е известно. Новият спор между Италия и Малта избухна ден след предполагаемото загиване на стотина мигранти край бреговете на Либия. Лидерите от Европейския съюз заявиха вчера, че са постигнали споразумение за контрол на миграцията чрез предоставяне на по-голяма подкрепа на либийската брегова охрана и че неправителствените организации не би трябвало да се месят в операциите.", "date": "2018.06.30", "title": "Италия и Малта влязоха в нов спор след \nспасяването на мигранти от кораб"}
{"url": "https://www.24chasa.bg/novini/article/6938414", "text": "Пловдивският музикант Николай Николов-NI.co е загиналият при тежката катастрофа вчера в Прохода на Републиката. 28-годишният мъж е пътувал заедно с музиканта Павел Дюлгерски към Русе, където са щели да изнесат два конценрта, съобщава  За трагичната новина съобщи певецът Константин Кацаров, който също е трябвало да излезе заедно със тях на сцената в Русе. Лекият автомобил, в който са пътували двамата музиканти се заби челно в автобов. След сблъсъка колата е смачкана до неузнаваемост. Николай Николов е шофирал автомобила и е загинал на място, а Павел Дюлгерски е откаран в болница, където в момента се бори за живота си. Инцидентът е станал край село Пчелиново, община Гурково, около 13.45 часа вчера.", "date": "2018.06.30", "title": "Пловдивски музикант е загинал при тежката катастрофа на Хаинбоаз"}
{"url": "https://www.24chasa.bg/novini/article/6938429", "text": "„Билките са едно от най-големите богатства на България. Благодарение на това биоразнообразие от над 770 вида лечебни растения сме на трето място след Китай и Индия по износ на билки в света“. Това каза министърът на околната среда и водите Нено Димов при откриването на празника на билките, планината и туризма днес в подножието на Троянския проход над село Балканец. Традиционното за троянския край събитие премина под мотото „Да променим отношението си към природата“ и с посланието „Зеленото е родолюбие“ и се проведе с подкрепата на МОСВ. „Този приказен празник е не само на билките, планината и туризма, а и на традициите, настоящето и нашето бъдеще. Днес е дъждовен ден, но нека се радваме на дъжда, защото от него се раждат зеленината и животът“, каза още министър Димов. Вицепремиерът Красимир Каракачанов също поздрави участниците и заяви, че той самият е за 8-и път на празника на билките в Троянския Балкан. Сред гостите бяха още евродепутатът Ангел Джамбазки, депутати от ВМРО и ГЕРБ, ръководството на областната управа в Плевен, на Дирекция Национален парк „Централен Балкан“ и РИОСВ – Плевен, кметове и общински съветници от Троян и Ловеч. Кметът на Троян Донка Михайлова подчерта, че местните хора винаги са черпили сила от традициите, планината и предприемаческия дух. Да се опитаме заедно да променим към по-добро отношението си към природата, макар и за един ден – това е посланието, което организаторите от Община Троян, Сдружение „Съвет по туризъм“ – Троян, и кметството на село Балканец отправиха към гостите на празника. Домакините предложиха на присъстващите горещ ароматен чай от 22 вида планински билки, събрани от Троянския балкан, както и любопитна информация за лечебната сила на широко разпространени и малко познати билки и диворастящи плодове. Победителите в конкурсите за най-красив венец, за най-дълъг венец от билки и за най-много набрани билки от поляната получиха награди, осигурени от МОСВ. Дирекцията на Национален парк „Централен Балкан“ се погрижи за подаръците на най-добре подготвените участници във викторината с въпроси за парка. На поляната Айдушкото сборище с панорамна гледка към билото на Балкана се стекоха стотици любители на планината. Празникът на билките се провежда за 16-и път всяка година в последната събота на юни. Тогава официално се открива и летният туристически сезон в региона.", "date": "2018.06.30", "title": "Министър Димов откри празника на билките в Троянския Балкан"}
{"url": "https://www.24chasa.bg/novini/article/6938432", "text": "Германия е готова да изпрати допълнителни полицаи, в частност в България, като част от мерките за охрана на външните граници на Европейския съюз, предадоха ДПА и ТАСС, като се позоваха на писмо на канцлерката Ангела Меркел. \"Ще укрепим силите на Фронтекс, разположени в Гърция на границата с Македония и Албания\", се казва в писмото на Меркел до ръководителите на партиите от управляващата коалиция - Християндемократическия съюз (ХДС), Християнсоциалния съюз (ХСС) и Германската социалдемократическа партия (ГСДП) - и техните парламентарни групи, предаде БТА.  Канцлерката иска тези мерки, насочени към намаляване на броя на пристигащите в Европа мигранти, да бъдат осъществени до края на август. \"Ние също така трябва да сме готови да подкрепим, ако е необходимо, Словения и Хърватия във връзка със защитата на границите\", се казва в писмото.", "date": "2018.06.30", "title": "Меркел: Германия е готова да изпрати повече полицаи за охрана на външните \nграници на ЕС"}
{"url": "https://www.24chasa.bg/novini/article/6938435", "text": "Шофьорът на албанския министър на вътрешните работи Шкелзен Кьордя е намерен тази сутрин застрелян в служебния автомобил, предаде агенция МИА, цитирана от БТА.  Полицията съобщи, че Кьордя бил намерен в 9.30 часа от служители на Националната гвардия в гаража на министерството, който се намира в гарнизона на гвардията. Случаят се разследва от прокуратурата за тежки престъпления. Според албанските медии на мястото на престъплението били открити 7 гилзи, което опровергава първоначалните предположения за самоубийство с един изстрел в главата. До тялото на шофьора е намерен и пистолет. Според неофициална информация на опозиционния вестник \"Рилиндя демократике\" вероятно става дума за \"мафиотско убийство, което никога няма да бъде разкрито\". Вестникът пише, че може би убийството е свързано и с министъра на вътрешните работи Фатмир Джафай и неговите \"връзки с търговията с наркотици\". Опозицията обвинява вътрешния министър, че е подкрепял престъпни дейности на своя брат, който е осъден за трафик на наркотици. Миналия месец братът на министъра Агрон Джафай се предаде на италианските власти, за да изтърпи присъдата си от 2002 г. Същевременно предшественикът на Джафай Саимир Тахири бе поставен под домашен арест заради обвинения в корупция и контрабанда на наркотици и предполагаеми връзки с далечни роднини, които са арестувани в Италия за търговия с наркотици.", "date": "2018.06.30", "title": "Шофьорът на албанския вътрешен министър \nе намерен убит в служебния автомобил"}
{"url": "https://www.24chasa.bg/novini/article/6938419", "text": "36-годишен мъж е задържан за 72 часа и му е повдигнато обвинение за опит за убийство след среднощната стрелба във Велико Търново, научи 24 часа.  Той е криминално проявен и осъждан, а причината да постреля 59-годишния мъж в пияно състояние, е стара вражда. По-младият смятал, че простреляният, който водел скитнически начин на живот, преди време му откраднал скара и други вещи. Във фаталната вечер двамата се срещнали случайно в района  на мебелен магазин в старата столица. Предполага се, че между тях е избухнала свада и единият открил огън с преправен газов пистолет.  Скитникът е прострелян в главата,  а патронът е заседнал в мозъка. Той е в тежко състояние, с опасност за живота във великотърновската болница.", "date": "2018.06.30", "title": "Повдигнаха обвинение на 36-годишен\nтърновец за прострелян в главата мъж"}
{"url": "https://www.24chasa.bg/novini/article/6938443", "text": "Комунистическата партия на Чехия и Моравия (КПЧМ) потвърди днес подкрепата си за второто правителство на милионера Андрей Бабиш, назначен в сряда от президента Милош Земан, откривайки пътя за вот на доверие в парламента на този кабинет на малцинството на 11 юли, предаде БТА.  Председателят на Централния комитет на КПЧМ Войтех Филип потвърди пред журналисти след заседание на партийното ръководство, че комунистическите депутати \"ще окажат активна подкрепа на движението АНО (на Андрей Бабиш) и на Чешката социалдемократическа партия по време на вота на доверие\". Привържениците на подкрепата за правителството са \"голямо мнозинство\" в ръководството на КПЧМ, според лидера на партията, която е силно носталгична към тоталитарния режим, съборен през 1989 година. Със зелената светлина от комунистите се слага край на трудните преговори за съставяне на правителство, продължили шест месеца. Това е и първият път, когато комунистите играят ключова роля при съставяне на правителството в Чехия. След \"кадифената революция\" през 1989 година, оглавявана от Вацлав Хавел (1936-2011 г.), те бяха държани настрана от останалите участници на чешката политическа сцена. Борбата с незаконната миграция, корупцията и разхищението на средства са основни цели на кабинета, създаден от обединението на центристкото и популистко движение АНО на Бабиш и ЧСДП. Без подкрепата на комунистите, двете партии биха имали само 93 от общо 200 места в парламента. КПЧМ предварително беше обещала на Бабиш подкрепата си в замяна на някои предизборни приоритети, най-вече в социалната сфера, но също и ръководни постове в големи държавни предприятия. АНО начело с Бабиш спечели изборите през октомври, но неговото еднопартийно правителство на малцинството загуби вот на доверие през януари и той бе принуден да подаде оставка, след което бе назначен за служебен премиер. Останалите парламентарно представени партии не пожелаха да се коалират с милиардера заради обвиненията срещу него в измама с еврофондове. Неговите критици го обвиняват и за членството му в комунистическата партия и предполагаемото му сътрудничество с тайните служби преди 1989 година, посочва АФП.", "date": "2018.06.30", "title": "Комунистите в Чехия потвърдиха подкрепата си за правителството на Бабиш"}
{"url": "https://www.24chasa.bg/novini/article/6938504", "text": "Строителство на ново летище южно от Букурещ одобри румънското правителство. Проектът е част от списък от осем големи инвестиционни проекта, съобщават румънските медии. Аерогарата ще е с капацитет от около 30 млн. пътници годишно и обща площ от 600 хектара. Останалите проекти са за ски курорт в планината Фагарас, изграждане на две нови болници и национална кръвна банка. Правителството в Букурещ иска да построи и фабрика за производство на електрически автомобили. Проектите ще бъдат на базата на публично-частното партньорство, обяви премиерката Виорика Дънчила, без обаче да посочи краен срок за изпълнението им или размер на инвестициите. ", "date": "2018.06.30", "title": "Букурещ с ново летище за 30 млн. пътници годишно"}
{"url": "https://www.24chasa.bg/novini/article/6938378", "text": "\"Аз съм европеец, но България ми е по-мила. Ние сме били винаги най-солидарни. Но аз солидарността я разбирам по друг начин - всеки да си носи отговорността за границата. Говоря за външните държави\". Така премиерът Бойко Борисов коментира пред журналисти въпроса за миграцията, след като кацна в София от Австрия, където предаде европредседателството. Днес германският канцлер Ангела Меркел се споразумя с 14 държави за връщане на мигранти, опитващи се да влязат в Германия.  Изградихме ограда, инвестирахме в полиция, пратихме дори армията, получихме финансова помощ от ЕК и можем да кажем, че миграционният натиск е сведен до нула. Усилията на България гарантираха външната граница на ЕС\", заяви пред журналисти премиерът Бойко Борисов. Много ясно казах, че със стара дата ние не можем да приемаме мигранти, защото не сме виновни, че сме последна държава в ЕС. От 2015 г. до включително четвъртък срещу петък през нощта сме защитавали една позиция, която мисля, че е работеща за всички държави. А тя е едновременно да се задействат и трите мерки и да действат незабавно – подсигуряванв категорично на външните граници чрез финансова помощ, хора, техника за Гърция, Италия, Испания и България, но нас вече ни изпускат, защото сме решили проблема. Едновременно с това да се преговаря с държави без да им се споменават имената, където да се направят такива платформи, за да може хората, които си мислят, че могат да намерят работа и препитание в Европа, да отидат там. И трето категорично да се разделят двата вида мигранти - бягащите от насилие и икономическите. Да се говори за вторичното преразпределиние в Европа - ако една държава е изпуснала бежанци, тогава да се върнат. Но тези, влезли официално, по легален път, съгласно всички споразумения – международни согодби, Женевска конвенция, морско право – първо по какъв критерий ще фи върнат, и второ защо ни наказват за нашето усилие. В Брюксел предложих: дайте за един месец, за шест месеца да спрем достъпа до ЕС, да си решим спокойно всички тези проблеми\", поясни Борисов. \"Винаги съм бил за проевропейското. Ако някой има нужда от тези мигранти, ние сме ги регистрирали - да ги вземе. Защо ние да бъдем наказани\", попита премиерът. И поясно, че много дълго време са работили за промяната в Дъблинското споразумение - разделението на 3 нива - когато има вълна, когато няма криза и при вторично преразпределение.", "date": "2018.06.30", "title": "Борисов: Аз съм европеец, но България ми е по-мила (Видео)"}
{"url": "https://www.24chasa.bg/novini/article/6938304", "text": "Вицепремиерът и министър на външните работи Екатерина Захариева заминава на посещение в Германия, където на 2 юли ще се срещне със своя колега Хайко Маас, съобщиха от МВнР. В Берлин двамата министри ще обсъдят двустранните отношения между България и Германия и ще направят равносметка на българското председателство на Съвета на ЕС. Сред темите за разговор са още единството в ЕС в политиката към САЩ, Иран и Русия. Ще бъдат засегнати и отношенията на Съюза с Турция, както и с Китай в контекста на Срещата на върха на \"Групата 16+1\" на 7 юли. За нея в София ще пристигне китайският министър-председател Ли Къцян, а премиерът Борисов е изпратил покана до канцлера Ангела Меркел за участие като специален гост. Министър Захариева и министър Маас работиха успешно и по време на предишните мандати на своите правителства, по време на които оглавяваха правосъдните министерства на двете държави, се отбелязва в съобщението. В рамките на посещението си министърът ще разговаря също със съветника на федералния канцлер по външнополитическите въпроси д-р Ян Хекер и с председателя на фондация \"Конрад Аденауер\" проф. Норберт Ламерт. Доктор Ламерт беше председател на Бундестага до септември 2017 г., се припомня в съобщението. Срещата на министрите ще бъде последвана от съвместна пресконференция, насрочена за 11.30 часа местно време.", "date": "2018.06.30", "title": "Екатерина Захариева заминава на посещение в Германия"}
{"url": "https://www.24chasa.bg/novini/article/6938311", "text": "Прилагането на намалени ставки на данък добавена стойност (ДДС) за пет гръцки острова в североизточната част на Егейско море, които са най-силно засегнати от бежанската криза, се удължава до края на тази година, съобщава в. \"Катимерини\", цитиран от БТА. Облекчението на ДДС, отнасящо за островите Лесбос, Хиос, Самос, Кос и Лерос, трябваше да изтече днес, 30 юни, отбелязва изданието. Премиерът Алексис Ципрас заяви пред журналисти след срещата на върха на ЕС в Брюксел вчера, че е дал зелена светлина за удължаване на 30-процентното намаление на ДДС за засегнатите острови, \"докато бежанската криза продължава\" и докато той стои начело на правителството.", "date": "2018.06.30", "title": "Намалението на ДДС остава в сила за пет гръцки острова до края на годината"}
{"url": "https://www.24chasa.bg/novini/article/6938327", "text": "Американските разузнавателни агенции вярват, че Северна Корея е увеличила производството на гориво за ядрени оръжия в много тайни обекти в последните месеци и може да се опита да скрие това, докато се стреми към постигането на отстъпки в преговорите по ядрената си програма със САЩ. Това съобщава Ен Би Си Нюз, като се позовава на американски представители, предаде Ройтерс, цитирана от БТА.  Медията цитира петима неназовани американски представители, които казват, че в последните месеци Северна Корея е увеличила производството на обогатен уран за ядрени оръжия по същото време, когато е ангажирана дипломатически със САЩ. Според американските представители, цитирани от Ен Би Си, в оценка на американското разузнаване се казва, че Северна Корея има повече от един тайни ядрени обекти в допълнение с познатия обект в Йонпьон. Държавният департамент каза, че не може да потвърди информациите и не може да коментира разузнавателни въпроси. Засега Белият дом не е реагирал на запитване на агенцията за коментар. Съобщението на Ен Би Си обаче поражда въпроси относно готовността на Северна Корея да започне сериозни преговори за отказване от програмата за оръжия, която сега заплашва САЩ, въпреки че Доналд Тръмп с ентусиазъм говори за постигнатото на срещата си на върха с Ким Чен Ун, състояла се на 12 юни в Сингапур. Той дори каза, че вече няма ядрена заплаха от страна на Северна Корея, отбелязва агенцията.", "date": "2018.06.30", "title": "САЩ: Северна Корея произвежда тайно повече гориво за ядрена бомба"}
{"url": "https://www.24chasa.bg/novini/article/6938229", "text": "Според вицепремиера и министър на отбраната Красимир Каракачанов българското председателство е добро представяне на страната ни пред Европа и европейските институции. Оттук нататък трябва да бъдем достатъчно активни тези червени точки, които натрупахме по време на председателството, да ги осребрим в полза на българските граждани, заяви Каракачанов пред журналисти на Айдушкото сборище край троянското село Балканец, където присъства на Празника на билките, планината и туризма. Относно ползата на България от председателството в сферата на отбраната вицепремиерът каза, че е осъществена цяла програма от мероприятия, както и че е приет регламентът, който е бил необходим за индустриалното сътрудничество в областта на отбранителната индустрия, информира БТА. Каракачанов коментира и темата за мигрантите, като заяви, че ако европейските държави нямат обща политика да спират тези нелегални потоци от емиграция, използвайки всички средства, включително флотата си, и да ги връщат оттам, откъдето са пристигнали, няма да се реши проблемът. За вота на недоверие на правителството Красимир Каракачанов посочи, че БСП не са били добре подготвени. \"Част от опозицията нямаше мотиви, а другата част, като ВОЛЯ, на практика не се държаха като опозиция\", заяви вицепремиерът. Той призна, че има проблеми със сигурността, но според него те няма да се решат с празни приказки от трибуната на Народното събрание, \"а с това да дадем кураж на полицаите да си вършат работата\". \"Ако ние не ги убедим, че те трябва да използват закона по най-твърдия начин, дори с използване на сила, и че няма да бъдат наказвани за това като престъпници, няма да има ефект\", заяви Каракачанов. \"Не може разбеснели се цигани да хвърлят пейки и да замерят полицаите и за това да няма последици\", добави още той. По думите му политиците трябва да спрат да купуват гласовете от гетата, защото по този начин създават чувство за безнаказаност у тези, които вършат престъпленията.", "date": "2018.06.30", "title": "Каракачанов: Българското председателство е добро представяне на страната ни пред Европа"}
{"url": "https://www.24chasa.bg/novini/article/6938234", "text": "Александрина и Петър Андрееви от Велико Търново започнаха семейния си живот с благороден жест към най-малките. Двамата дариха 1000 лв. на отделението по неонатология МОБАЛ \"Д-р Стефан Черкезов\" в старата столица. Парите са събрани по време на сватбата им преди 2 седмици - вместо цветя за булката, гостите даряват символична сума. \"Нашата идея идва от мои приятели, които избраха за кръщенето на техния син, вместо пари, да събират детски книжки, които дариха след това. На сватбата ни имаше цветя, но хората, които ги подариха, допринесоха и за каузата\", каза Александра пред камерите на Нова телевизия. \"Парите, които сме дарили са на нашите гости. Трябва да им благодарим на тях\", заяви Петър. \"Безкрайно благодарни сме им, че това е първа стъпка в техния живот -  дарителство към най-малкия пациент\", сподели старша сестра в неонатологичното отделение Мария Нешева. \"Приеха ни с усмивка, показаха ни абсолютно всичко\", допълни Алекс. Александрина и Петър са заедно от 2 години, но преди една тя казва \"ДА\" на брега на остров Тасос.", "date": "2018.06.30", "title": "Младоженци от Велико Търново дариха пари от сватбата си на най-малките (Видео)"}
{"url": "https://www.24chasa.bg/novini/article/6938242", "text": "Четирима косовски граждани, които бяха арестувани вчера в Косово и Германия по обвинения в тероризъм, са планирали нападения в Косово и в други страни, а техните планове били разкрити след няколкомесечно разследване, включващо и подслушване на телефоните им, предаде агенция МИА, цитирана от БТА. Прищинският в. \"Коха диторе\" пише днес, че двама от арестуваните са Расим Кастрати от Призрен и Алберт Адемай от Сърбица, известни с прякорите Хабиб и Енес. Двамата планирали нападения в Косово заедно с Леотрим Муслиу, който преди месец бил осъден за тероризъм по делото за планирано нападение срещу израелския национален отбор по футбол през 2016 г. в Албания. За този случай косовски съд осъди общо 8 души, които получиха от 1,5 до 10 години затвор. За четвъртия заподозрян, който бе арестуван в Германия по международна заповед за арест, издадена от Косово, още не е съобщена никаква информация. Съдът е наредил четиримата задържани да останат в ареста за срок от 30 дни.", "date": "2018.06.30", "title": "Четирима задържани в Косово и Германия, подготвяли атентати"}
{"url": "https://www.24chasa.bg/novini/article/6938250", "text": "Държавният секретар на Ватикана кардинал Пиетро Паролин пристигна в Белград, където бе посрещнат на летището от сръбския външен министър Ивица Дачич, предаде Танюг. Това е първото посещение на кардинал Паролин в Сърбия. Той ще се срещне днес с президента Александър Вучич, с премиера Ана Бърнабич и с външния министър Ивица Дачич. Според медиите кардиналът ще разговаря и със сръбския патриарх Ириней, информира БТА. Утре държавният секретар на Ватикана ще отслужи меса и ще участва в Международната епископска конференция в Нови Сад. Кардиналът пристига в Сърбия от Черна гора, където се срещна с президента Мило Джуканович.", "date": "2018.06.30", "title": "Държавният секретар на Ватикана пристигна на посещение в Сърбия"}
{"url": "https://www.24chasa.bg/novini/article/6938252", "text": "Държавният департамент на САЩ за пореден път се обяви против плановете за изграждането на газопровода \"Северен поток-2\" и на втората линия на газопровода \"Турски поток\", предаде ТАСС, цитирана от БТА. На проведената тази седмица във Вашингтон Световната газова конференция официални представители на САЩ подчертаха, че решително са против такива руски газопроводи като \"Северен поток -2\" и втората линия на \"Турски поток\". Това само ще засили зависимостта на Европа от руските енергийни източници, посочи американското външнополитическо ведомство в разпространено снощи изявление. САЩ възнамеряват да подкрепят такива енергийни проекти, които укрепват енергийната сигурност на нашите съюзници и партньори по света, отбелязва Държавният департамент, като дава за пример проекта \"Южен газов коридор\", по който ще се доставя каспийски газ от Азербайджан за Европа, а също така потенциалното разработване на румънски газови находища в Черно море. Администрацията на президента Доналд Тръмп и членове на Конгреса на САЩ неколкократно са изтъквали, че американските съюзници и партньори в Европа ще се окажат още по-зависими от Москва, ако бъде пуснат в експлоатация \"Северен поток - 2\". Вашингтон е на мнение, че това ще бъде крачка назад по пътя на диверсификацията на енергийните източници, доставчици и маршрути на доставка в Европа. Както и по-рано е заявявал Държавният департамент \"Северен поток-2\" ще подкопае икономиката на Украйна и други страни от Централна Европа, през чиито територии се осъществява транзит на газ. Проектът Северен поток-2 предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. Газпром започна изграждането на морския участък на \"Турски поток\" през май 2017 година. През април 2018 година приключи полагането на първия участък от морската част на газопровода \"Турски поток\". Морският участък на Турски поток ще минава по дъното на Черно море до турския бряг. Дължината му е 930 километра. По-нататък ще бъде продължена сухопътна транзитна линия до границата с Гърция, чиято дължина ще бъде 180 километра. Първата линия е предназначена за турския пазар, а втората - за снабдяване с газ на страните от Южна и Югоизточна Европа, като всяка ще бъде с капацитет 15,75 млрд куб. метра газ годишно. Първите доставки на газ са планирани в края на 2019 година.", "date": "2018.06.30", "title": "Департаментът на САЩ отново се обяви против строителство за \"Северен поток-2\""}
{"url": "https://www.24chasa.bg/novini/article/6938256", "text": "И вторият за изминалата година опит да бъде пусната първата частна японска ракета МОМО завърши неуспешно, предаде ТАСС. Агенцията цитира съобщение на компанията-конструктор, \"Интерстелар текнолоджис\", според която ракетата е паднала и се е взривила след старта. Изстрелването е било осъществено в района на град Таики на северния остров Хокайдо. Ракетата е могла да се издигне във въздуха само на няколко десетки метри, след което от двигателя й започнал да излиза черен дим. След паданнето и взривяването й на стартовата площадка е възникнал пожар. Вследствие на инцидента няма пострадали, а пожарът е бил потушен, съобщава БТА. Понастоящем компанията \"Интерстелар текнолоджис\" изяснява причините за инцидента. Предишното изстрелване на ракетата, което се състоя през месец юли миналата година, също приключи неуспешно. Тогава в МОМО възникнаха проблеми по предаване на телеметрията в центъра за управление на полетите. Бе взето решение да бъде спрян двигателят на ракетата и тя падна в Тихия океан.", "date": "2018.06.30", "title": "Японска частна ракета падна и се взриви след старта (Видео)"}
{"url": "https://www.24chasa.bg/novini/article/6938259", "text": "Гигантските каменни блокове за построяването на най-известния мегалитен паметник в света Стоунхендж са пренасяни по \"каменна магистрала\" от пътища и реки, показва проучване, съобщи в. \"Дейли мейл\", цитиран от БТА. Ричард Бевинс от Музея в Уелс и Роб Иксър от Лестърския университет са открили отговора на загадката как огромните блокове са били пренесени от Уелс до равнината Солсбъри, стъпвайки върху проучванията на геолога Хърбърт Хенри Томас, направени през 1923 г. С помощта на нови технологии за анализ, специалистите открили, че по-големите каменни блокове идват от Марлборо Даунс, в близост до Западен Бъркшър, а по-малките от Планините Пресли в Пембрукшър, Уелс. В началото учените смятаха, че за транспортирането на олтарния камък е била използвана само лодка, но сега са открили, че той е бил транспортиран и по суша и по вода.", "date": "2018.06.30", "title": "Учени разгадаха загадката с пренасянето на каменните блокове на Стоунхендж"}
{"url": "https://www.24chasa.bg/novini/article/6938263", "text": "Германският канцлер Ангела Меркел е постигнала споразумения с 14 страни за бързо връщане на мигранти, опитващи се да влязат в Германия, предаде ДПА, като се позова на документ, до който е получила достъп. Меркел разказва за споразуменията в писмо от осем страници до партийните лидери на нейните два коалиционни партньора - Християнсоциалния съюз и Германската социалдемократическа партия. Кандидатите за убежище, идващи в Германия, които първо са били регистрирани в друга страна членка на ЕС, трябва да бъдат отведени в по-големи \"центрове за събиране\", където техните случаи ще бъдат разгледани, се казва в документа, информира БТА. Вътрешният министър на Меркел Хорст Зеехофер от баварския Християнсоциален съюз даде на канцлерката срок до юли да вземе мерки за възпиране на мигрантите, идващи в Германия или в противен случай може да се стигне до разпадане на нейната управляваща коалиция. В писмото Меркел информира лидерите на двете партии, коалиционни партньори на нейния Християндемократически съюз, за резултатите от срещата на върха на ЕС, на която бе договорено споразумение за миграцията между европейските лидери. Същевременно пред Австрийското радио и телевизия австрийският канцлер Себастиан Курц обеща, че по-късно тази година ще има среща на върха ЕС-Африка, предаде ДПА. Според постигнатия компромис за миграцията част от решението може да зависи от Африка. Курц каза, че срещата на върха ЕС-Африка може да се състои между октомври и декември. До тогава е важно отделните страни членки на ЕС да използват връзките си с африканските страни, за да намерят решение на въпроса за миграцията към Европа и за искането на убежище в ЕС, смята Курц. Той специално посочи Италия и Либия, както и Испания и Мароко. Страните от ЕС обмислят възможността за създаване на контролирани центрове за мигранти в райони извън ЕС, където ще бъдат докарвани мигрантите, спасени по време на опит да прекосят Средиземно море. В тези центрове Върховният комисариат за бежанците на ООН ще установява техния бежански статут. Международната организация за миграцията ще предоставя подкрепа в техните родни страни на онези, на които е отказано убежище, предвижда също планът. И двете организации подчертаха, че ЕС трябва да се фокусира обаче върху създаването на подобни центрове в европейски страни, отколкото в Африка. Те изразиха готовност за сътрудничество в базирани в Европа центрове. Част от договорената в Брюксел сделка предвижда центрове да има и в Европа, но на доброволен принцип да се решава в коя страна да се разполагат те. Нито една страна досега не е потвърдила, че ще приеме подобен център. Курц иска центрове в Северна Африка и неговото правителство възприе твърда линия относно миграцията и предоставянето на убежище. Австрия става ротационен председател на ЕС от утре.", "date": "2018.06.30", "title": "Меркел се споразумя с 14 страни за бързо връщане на мигранти"}
{"url": "https://www.24chasa.bg/novini/article/6938268", "text": "Осъдиха муле на ало измамник от Лом. Магистратите от Районния съд признаха за виновен подсъдимия И.Д.Л. от крайдунавския град-неженен, безработен, неосъждан. За времето от 10 часа на 12 до 12часа на 13 септември 2016г. в гр.Лом на ул.“Стефан Хаджийски“ е участвал като помагач с неустановен извършител, с цел да набави за другиго имотна облага. Той умишлено заблудил баба Вяра И.Н., че ще помага на полицията да заловят телефонни измамници, като с това й причинил имотна вреда в размер на 2900 лв.. Поради това е осъден на лишаване от свобода за 10 месеца. Изтърпяването на така наложеното наказание се отлага с изпитателен срок от три години. Прилагането на възпитателните мерки по време на изпитателния срок се възлага на инспектор от РУ на МВР гр. Лом. Конфискувани са два мобилни телефона в полза на държавата. Решението може да се обжалва.", "date": "2018.06.30", "title": "Осъдиха муле на ало измамник от Лом"}
{"url": "https://www.24chasa.bg/novini/article/6938270", "text": "Българин, търсен в Гърция за трафик на дрога, е заловен у нас и ще бъде предаден на гръцките власти. Това постанови окръжният съд в Благоевград, като решението му може да се обжалва. В Окръжна прокуратура-Благоевград е постъпила европейска заповед за арест на Иван И., издадена на 28 март т.г. от Апелативна прокуратура - Траки. С нея се иска да бъде екстрадиран Иван И. с цел провеждане на разследване, което се води срещу него за незаконен трафик на наркотици, извършен през септември 2016 г. Според гръцкото законодателство, за престъпленията, за които се води разследването се предвижда наказание доживотен затвор и глоба от 50 хил. до 1 млн. евро. Пред съда в Благоевград арестуваният изразил несъгласие да бъде предаден на властите в Гърция, защото нямал нищо общо с отправените му обвинения. Окръжният съд в Благоевград обаче е категоричен, че не е в неговите провомощия да преценява доказаността на престъплението и верността на описаните факти. Гръцките власти са дали гаранции, че ако се стигне до осъдителна присъда, е предвидена възможност за преразглеждане на наказанието не по-късно от 20 години, или помилване. Допълнително са гарантирали, че ако се стигне до присъда, българинът ще бъде върнат у нас за изтърпяване на наказанието.", "date": "2018.06.30", "title": "Екстрадират в Гърция търсен нашенец за трафик на дрога"}
{"url": "https://www.24chasa.bg/novini/article/6938276", "text": "Нобеловите лауреати за физика Андрей Гейм и Константин Новоселов получиха \"мъртва вода\", която няма разтварящи свойства, съобщи Нюз.ру. Те превърнаха водата в \"мъртва\" с графит и борен нитрид. Целта на изследването на двамата учени е била да проверят дали водата ще промени свойствата си, ако молекулите бъдат подредени различно. Ходът на експеримента им е описан в сп. \"Сайънс\", съобщава БТА. Двамата учени и екипът им от университета на Манчестър са направили \"сандвич\" от свръхтънки пластини борен нитрид върху основа от графитен филм, така че да получат нещо като \"къща\" с много празни \"стаи\" с ширина и височина няколко десетки нанометра. Така във всяка празнина можели да попадат много малък брой водни молекули. Това позволило на изследователите да измерят физическите им свойства. Оказа се, че те се променят, когато дебелината на слоя се доближава до два нанометра и водата става \"мъртва\". Модифицираната течност ще помогне да бъде намерен отговор на въпроса защо водата е толкова важна за съществуването на живота. Андрей Гейм и Константин Новоселов спечелиха Нобелова награда за физика през 2010 г. за откриването на \"материала-чудо\" графен.", "date": "2018.06.30", "title": "Нобелови лауреати създадоха \"мъртва вода\""}
{"url": "https://www.24chasa.bg/novini/article/6938282", "text": "Силните дъждове причиниха наводнения е редица райони в североизточната и централната част на Румъния и отнеха живота на един човек, съобщават Медиафакс и информационният сайт Зиаре. Жена на 81 години от североизточния окръг Ботошани е загинала днес, след като таванът на къщата й се срутил върху нея в резултат на поройните дъждове. Хиляди жилища са наводнени, а стотици хора са евакуирани. Редица национални пътища са блокирани от наводненията, информира БТА. Над 100 пожарникари са извикани, за да изпомпват вода от домове в централния окръг Брашов, където водата е заляла и мазето на една болница. В североизточния окръг Нямц през нощта са били евакуирани близо 200 души заради опасност от прииждане на реки, съобщи ръководителят на службата за извънредни ситуации Раед Арафат. Пожарникари са отводнявали къщи през цялата нощ в източния окръг Вранча. Множество пътища са залети в централния окръг Харгита. Над 200 домове за наводнени в южния окръг Телеорман. Хидролозите издадоха червен код за опасност от наводнения в централните окръзи Брашов и Ковасна. Оранжев код важи за североизточните окръзи Ботошани, Нямц, Сучава, Яш и други.", "date": "2018.06.30", "title": "Големи наводнения в Румъния, стотици са\nса евакуирани, а една жена е загинала"}
{"url": "https://www.24chasa.bg/novini/article/6938284", "text": "Унгария, Полша и Чехия са сред страните, съгласили се за бързо връщане на кандидати за убежище, които първо са се регистрирали на тяхна територия, а после са се опитали да влязат в Германия, показва писмо, цитирано от ДПА и БТА. Трите страни са силно критични към миграционната политика на германската канцлерка Ангела Меркел. Останалите държави, които са се съгласили за връщане на мигранти, са Белгия, Дания, Естония, Финландия, Франция, Литва, Латвия, Люксембург, Холандия, Португалия и Швеция.", "date": "2018.06.30", "title": "Франция, Унгария, Полша и Чехия са \"за\" връщането на мигранти от Германия"}
{"url": "https://www.24chasa.bg/novini/article/6938293", "text": "Американският икономически натиск върху Иран цели да обърне иранците срещу правителството им, заяви днес на сайта си иранският върховен водач Аятолах Али Хаменей, цитиран от Ройтерс. Използват икономическия натиск, за да отделят нацията от системата (...) но шестима американски президенти преди него се опитаха и трябваше да се откажат, посочи Хаменей на сайта Khamenei.ir, имайки предвид американския президент Доналд Тръмп, информира БТА. Иранският върховен лидер редовно критикува Съединените щати и засили критиките си, откакто миналия месец Доналд Тръмп оттегли страната си от споразумението, даващо на Иран известно облекчаване на международните санкции в замяна на ограничения върху ядрената му програма.", "date": "2018.06.30", "title": "Иран: Американските санкции целят да обърнат иранците срещу правителството"}
{"url": "https://www.24chasa.bg/novini/article/6938295", "text": "Президентът на САЩ Доналд Тръмп каза, че очаква вторият етап от данъчната реформа да бъде представен през октомври или малко по-рано, като той обмисля намаляване на корпоративния данък от 21 на 20 процента, предаде Ройтерс, цитирана от БТА. В част от интервю за \"Фокс бизнес нетуърк\", което ще бъде излъчено утре, Тръмп казва:\"Осъществяваме втори етап. Вероятно ще го направим през октомври, може би малко по-рано, отколкото тогава.\" Едно от нещата, които обмисляме е понижение (на данъка) от 21 на 20 процента, допълва той. През декември Тръмп подписа най-голямата данъчна реформа в САЩ от 30 години, намалявайки корпоративния данък от 35 на 21 процента и предоставяйки временни данъчни облекчения на средната класа в САЩ. Законът бе приет от контролирания от републиканците Конгрес на фона на опозицията на демократите, според които той е раздаване на пари на богатите, което ще прибави 1,5 трилиона долара към държавния дълг от 20 трилиона долара.", "date": "2018.06.30", "title": "Тръмп обмисля ново понижение на корпоративния данък"}
{"url": "https://www.24chasa.bg/novini/article/6938306", "text": "Германия е готова да изпрати допълнително количество служители на полицията, по-конкретно в България, в рамките на мерките за охрана на външните граници на Евросъюза,  Това съобщи ДПА, позовавайки се на писмо на федералния канцлер Ангела Меркел, изпратено до ръководителите на партии,влизащи в коалицията (блокът ХДС/ХСС и Социалдемократическата партия на Германия), и техните парламентарни групи. „Ние ще укрепим силите на ФРОНТЕКС, разположени в Гърция по границата с Македония и Албания“, се казва също така в документа. Тези мерки, които са насочени към съкращаване броя на пристигащите в Европа мигранти, Меркел иска да реализира до края на август тази година. „Ние също така трябва да бъдем готови за поддръжка, ако е необходимо, на Словения и Хърватия, що се отнася до защита на границите“, отбелязва Меркел.", "date": "2018.06.30", "title": "Германия е готова да изпрати в България полицаи за охрана на границите"}
{"url": "https://www.24chasa.bg/novini/article/6938020", "text": "Генералният секретар на ООН Антониу Гутериш отправи нов апел за незабавно прекратяване на военните операции в югозападната част на Сирия, където силите на режима продължават настъплението си срещу бунтовническите групи, предаде Франс прес, цитирана от БТА. Генералният секретар е дълбоко обезпокоен от военната офанзива на сирийската армия в района и от опустошителните й последици за цивилните, посочи в комюнике неговият говорител Стефан Дюжарик. Гутериш напомня, че този район е предмет на споразумение за деескалация, сключено през юли 2017 г. в Аман от Йордания, Русия и САЩ. Той приканва страните гаранти по споразумението да се придържат към ангажиментите си, уточнява комюникето. Всички участващи страни трябва незабавно да преустановят нападенията срещу медицински и образователни обекти и да дадат възможност на ООН да възобнови неотложно доставките на хуманитарна помощ, подчертава ръководителят на международната организация. Броят на прокудените от домовете си хора в Южна Сирия се е увеличил повече от три пъти до 160 000 души при последните боеве, съобщи йорданският говорител на Върховният комисариат на ООН за бежанците Мохамад Хауар, цитиран от Ройтерс. Очакваме през нощта числото им да нарасне, добави той. По-рано йордански официален източник съобщи, че в Южна Сирия е договорено спиране на огъня.", "date": "2018.06.30", "title": "ООН отново призова за прекратяване на военните операции в Югозападна Сирия"}
{"url": "https://www.24chasa.bg/novini/article/6938029", "text": "Малко повече от 40 процента от смъртните случаи у нас са могли да бъдат предотвратени при наличието на оптимално здравеопазване и те не биха се случили, ако е имало ефективна здравна система и качествени медицински услуги и технологии, сочат данни от анализ на Евростат за случаите на т. нар. \"предотвратима смърт\" в ЕС през 2016 г. Средният показател в ЕС за \"предотвратима смърт\" е 33 на сто, а най-много неадекватни смъртни случаи, които биха могли да бъдат предотвратени, са регистрирани в северната ни съседка Румъния - близо 49 процента или почти половината от регистрираните смъртни случаи там. Според данни от анализа най-много българи са починали у нас през въпросния период от болести на кръвообращението - 1 131 случая на 100 хиляди души население, което е близо 4 пъти повече от средностатистическите данни за ЕС - около 350 случая на 100 хиляди души в ЕС, починали от болести на кръвообращението. Според актуални данни на НСИ у нас през миналата година са починали около 110 хиляди души, като близо 72 хиляди или 65 процента, са били смъртните случаи вследствие болести на кръвообращението, което поставя този вид смъртност на водеща позиция у нас. Втората най-голяма група болести, от които са умирали сънародниците ни, са били злокачествените новообразования - около 17 хиляди, което е около 240 смъртни случая на 100 хиляди души и е съпоставимо с европейските критерии - 262 смъртни случая на 100 хиляди души в ЕС. Най-малко са били смъртните случаи у нас вследствие на транспортни инциденти или самоубийства - по 9 случая на 100 хиляди души, при показатели за ЕС съответно 7 и 11 случая на 100 хиляди души население в ЕС. Близо 570 хиляди неадекватни смъртни случая или около 33 процента от всички регистрирани смърти в ЕС, са могли да бъдат избегнати чрез качествени медицински услуги и технологии, показват данните от анализа на Евростат. Общият брой на смъртните случаи в ЕС е бил около 1,7 млн.души през 2016 г., или една смърт от три в ЕС, би могла да бъде избегната при наличието на медицинските знания и технологии, според Евростат. Най-честата причина за смъртност в ЕС са отново болестите на сърцето - според данните на анализа приблизително 180 хиляди смъртни случая от тази категория, потенциално са могли да бъдат предотвратени. На втора позиция по най-честа смъртност са сърдечните удари - около 90 хиляди или 6 процента от общата смъртност в ЕС, също би могла да бъде предотвратена. Други видове болести, които биха могли да не завършват с фатален край са колоректалният рак - 66 хиляди предотвратими случая и рак на гърдата - около 50 хиляди предотвратими случая. Според данните на Евростат най-качествено здравеопазване и съответно най- нисък дял на неадекватни смъртни случаи, е регистриран във Франция - 25 на сто, Белгия и Дания - 26 на сто, Холандия - 28 на сто, Полша - 30 на сто. В другия край на скалата с най-висок процент смъртни случаи, които са могли да бъдат избегнати, се нареждат страни като Румъния - 49 на сто, Латвия и Литва - по 47 на сто, Словакия - 44 на сто, България - 42 на сто, Хърватия и Унгария - с по 41 на сто и др. Според анализа на Евростат индикаторите за смъртните случаи в страните-членки на ЕС, които са могли да бъдат избегнати, трябва да се използва в глобален контекст при оценките на здравните системи в страните на ЕС. Макар показателят за смъртност да не е предназначен да бъде окончателно или уникално измерване на качеството на здравните грижи в държавите-членки, той дава известна индикация за качеството и ефективността на здравните политики в дадена страна, отчита Евростат. (БТА)", "date": "2018.06.30", "title": "Евростат: 40% от смъртните случаи у нас са могли да бъдат предотвратени"}
{"url": "https://www.24chasa.bg/novini/article/6938015", "text": "В петък в Пекин бе открито 22-то издание на Международното изложение за софтуер. Неговото мото е „Нова ера, нови концепции, нов софтуер\" и в рамките му ще има представяния на нови софтуерни продукти, форуми, срещи и състезание за дигитални решения в сигурността. „Разработката на софтуер се превърна във важна част от целта на Китай за превръщането му в силна и „умна\" нация чрез дигитални технологии. Софтуерните технологии са ядрото за това Китай да има глобални конкурентни предимства\", заяви по време на откриването на изложението Уан Синджъ, главен икономист в Министерството на индустрията и технологиите. Той добави, че информационните технологии са се превърнали във важен двигател за социалната и икономическа трансформация на Китай, съобщава bulgarian.cri.cn. През последното десетилетие китайската софтуерна индустрия бележи бърз и устойчив растеж, благодарение на широкото навлизане на различни приложения във всекидневния живот на обикновените хора. В 2017 г. са били подадени над 750 000 заявки за авторски права на софтуерни продукти, което представлява ръст от близо 83% в сравнение с предходната година. През първото тримесечие на 2018 г. на пазара е имало 4,12 милиона мобилни приложения, за сравнение през 2010-та те са били едва 200 000. Макар перспективите за развитие на местния пазар да са много обещаващи, Пекин насърчава своите софтуерни компании да се превръщат в глобални. Според Ли Дзие, зам.-главен секретар на Китайската федерация на информационните технологии, страната би искала да се превърне в дом на международни софтуерни компании и се надява това да доведе до по-голямо сътрудничество с местните играчи. В тазгодишното изложение участват над 400 компании. То се организира съвместно от Министерството на индустрията и технологиите и кметството на Пекин.", "date": "2018.06.30", "title": "В Пекин бе открито 22-то Международно изложение за софтуер"}
{"url": "https://www.24chasa.bg/novini/article/6938087", "text": "Министър-председателят Бойко Борисов пристигна в Австрия, където символично ще предаде председателството на Съвета на Европейския съюз на австрийския канцлер Себастиан Курц. Преди събитието българският премиер ще проведе работна среща с канцлера Курц и председателя на Европейския съвет Доналд Туск, информираха от пресцентъра на Министерски съвет. В състава на официалната делегация в Австрия е и министърът на Българското председателство на Съвета на Европейския съюз 2018 Лиляна Павлова. ", "date": "2018.06.30", "title": "Борисов и Павлова пристигнаха в Австрия (Снимки+Видео)"}
{"url": "https://www.24chasa.bg/novini/article/6938055", "text": "Французойка, която е пребивавала в Сирия през пролетта на 2015 г. с три от децата си и се е омъжила там за джихадист от Ислямска държава, бе осъдена вчера вечерта в Париж на седем години затвор, предаде Франс прес. Четиридесет и две годишната Клер Касер е била женена три пъти и има общо шест деца. Петото от тях се нарича Джихад. През февруари 2015 г. тя напуска Кан и отива в Алжир, после в Турция с трима от синовете си на 2, 8 и 16 години. Едното от децата й е пълен инвалид и е транспортирано на инвалидна количка, съобщава БТА. През март 2015 г. Клер отива в Сирия и се омъжва в град Рака за Омар Диау, френски джихадист, с когото се запознала във Фейсбук. Той бил отговорен кадър на ИД, заподозрян, че е измъчвал затворници и че е замесен в организирането на атентати във Франция. Двойката се развела след известно време. След три или четири месеца Клер се върнала в Турция, откъдето е била експулсирана. От връзката си с Омар Диау тя родила шестото си дете. Твърди се, че джихадистът е убит през май 2016 г. Клер е арестувана в родината си и е обвинявана, че е заминала в Сирия, за да се включи в ИД. В съда тя твърдеше, че е заминала за Сирия, защото във Франция не се чувствала добре. Тя разказала, че е приела исляма на 17 години и е била обект на агресия, когато е носела ислямска забрадка. През 2011 г. тя е била в Афганистан, където бил тогавашният й съпруг - афганистанец, за когото се смята, че е радикализиран. Нейните адвокати твърдяха в съда, че тя може и да се е показала благосклонно настроена към въоръжената борба в Сирия, но е осъждала джихадистките атентати, насочени срещу Франция.", "date": "2018.06.30", "title": "7 години затвор за французойка, омъжила се в Сирия за ислямист от ИДИЛ"}
{"url": "https://www.24chasa.bg/novini/article/6938084", "text": "Категорично се справихме с европредседателството. При това доста успешно. Това не е моята оценка, а тази на нашите партньори. Това заяви пред   Лиляна Павлова, министър на Българското председателство на Съвета на ЕС. „Бяхме много динамични, много гъвкави”, заяви още тя. Павлова коментира, че предсезателството ни се е сблъскало с тежки предизвикателства - мигрантската криза, търговската политика на американския президент Доналд Тръмп. „Много точно бяхме напипали пулса на проблемите и темите, по които трябва да работим”, заяви още Павлова. „Не може да си представите какъв огромен обем работа сме свършили”. По темата за мигрантите, България е предложила - засилване на външните граници, спиране и проверка на тези, които влизат още на външната граница, икономическите мигранти да бъдат връщани, а за реално търсещите убежище да се търси възможност за настаняване в Европа. „И камък не остана необърнат по тази тема”, заяви Павлова. По думите на министъра системата за миграционното управление на миграционните потоци в Европа се базира върху 6 законодателни акта, а България е успяла да предоговори 4 от тях. Павлова обясни, че вече има пълно съгласие за граничния контрол. Освен това има съгласие за реформа на Фронтекс. Одобрен е и вторият транш за средствата за Турция. „Досега ни гледаха с недоверие, подценяваха ни, не ни познаваха. Вече ни имат доверие, гледат на нас с различен поглед, вече сме играч в политическата сцена”, заяви Павлова. Павлова допълни, че от председателството е имало и ползи за икономиката. „Вместо от 20 000 беше посетена от 36 000. Тези хора ще се върнат и като туристи, и като инвеститори”, смята Павлова. „Страната ни се движи в правилната посока, с много добро темпо и нагоре”. Относно председателството на Австрия, Лиляна Павлова заяви, че тя си е избрала и трите български приоритета – сигурност и миграция, Западните Балкани, дигитална Европа. „Имаме пълна приемственост”, допълни Павлова.", "date": "2018.06.30", "title": "Павлова: Оценката на нашите партньори е, че се справихме с европредседателството"}
{"url": "https://www.24chasa.bg/novini/article/6938035", "text": "Близо година и половина след встъпването си в длъжност правителството на президента Доналд Тръмп успя да попълни един от най-важните за САЩ дипломатически постове, след като Сенатът единодушно одобри бившия шеф на Тихоокеанското командване Хари Харис за посланик на страната в Южна Корея, предаде Ройтерс, цитирана от БТА. Очаква се Харис да заеме новия си пост в началото на юли. Тази ключова позиция е вакантна от влизането на Тръмп в Белия дом през януари 2017 г. Адмиралът в оставка става посланик в момент, когато Южна Корея и САЩ работят в тясно сътрудничество за убеждаването на Севера Корея да се откаже от програмата си за ядрени оръжия, която сега застрашава САЩ. Харис е роден в Япония. Майка му е японка, а баща му - американец. Като глава на Тихоокеанското командване в Хавай, на негово подчинение са били 28 500 американски военнослужещи в Южна Корея - ключов американски съюзник. На изслушване в Сената този месец Харис подкрепи идеята за \"пауза\" в американските военни учения с Южна Корея, която президентът Тръмп обяви веднага след историческата си среща със севернокорейския лидер Ким Чен-ун. Според Харис прекъсването ще осигури време \"да се види дали Ким се отнася наистина сериозно към своята част в преговорите\". Първоначално Харис беше предложен от Тръмп за посланик в Австралия, но през април той беше помолен от Майк Помпейо, сегашния държавен секретар на САЩ, вместо това да поеме поста в Сеул поради активизирането на дипломатическите усилия за решаването на кризата със Северна Корея. Освен Северна Корея, Харис ще трябва да се справи с деликатния въпрос за уреждането на търговските отношения на страната си с Южна Корея, които Тръмп нееднократно е определял като несправедливи.", "date": "2018.06.30", "title": "След година и половина на президентския пост Тръмп назначи посланик в Южна Корея"}
{"url": "https://www.24chasa.bg/novini/article/6938104", "text": "Ще има предсрочни избори, но няма да са толкова скоро, колкото си въобразяват някои политици – особено тези, които са извън парламента. Критерий кога ще стане това ще са местните избори догодина. Това прогнозира   Румен Овчаров. Той бе поканен да коментира неуспешния вот на недоверие към правитеството, който БСП поиска заради „провал в системата за сигурност”. Ако някой е очаквал, че кабинетът ще падне, е добре да прочете малко. В България правителство не си е отивало след вот на недоверие, обясни той. Овчаров отказа да каже дали е имало смисъл от вота, най-малкото защото не участва в оперативното ръководство на БСП. Както каза лидерът Корнелия Нинова, аз не съм част от екипа й, уточни бившият зам.-шеф на партията. Жельо Бойчев не е напуснал ръководството на БСП заради вота и не съм аз човекът, който го е подтикнал, за да покажа, че няма да търпим повече лидерката, както пишат някои, обясни Овчаров. И продължи: Жельо Бойчев е с 20 г. по-млад от мен, но в политиката е преди мен. Съвсем нормално е „на попрището жизнено в средата” да направиш промени. Решението на Бойчев е взето отдавна. Не участвам в никакви интриги и революции по свалянето на Корнелия Нинова, кълне се социалистът. Много точна оценка съм направил, каза още той, след като Жени Марчева му напомни, че преди половин година е казал: Корнелия е нужна, но го кара през просото. Овчаров е убеден, че Нинова все още може да напави успешни промени за партията. БСП може да спечели избори само ако обедини всички, които искат да променят модела на управление на държавата. Да обедини партията, левицата,обществени структури, обясни социалистът. Той обаче губел надежда, като види пламналите погледи на някои около нея, които смятали, че са „ пътят, истината и животът” и само те трява да говорят.", "date": "2018.06.30", "title": "Овчаров: Не участвам в революции за свалянето на Нинова"}
{"url": "https://www.24chasa.bg/novini/article/6938028", "text": "По обвинение на Районна прокуратура – Велико Търново 84 шофьори са наказани за извършени транспортни престъпления от началото на годината до сега. При 47 от случаите прокуратурата е работила по бързи производства, при които разследването е приключено, извършителят е предаден на съд и е осъден в изключително кратки срокове, съобщиха от държавното обвинение. Срещу лицата, осъдени за извършени транспортни престъпления, прокуратурата е внесла в съда 38 споразумения, 33 обвинителни акта и 13 предложения за налагане на административни наказания след освобождаване от наказателна отговорност. Осъдени са 59 лица за шофиране след употреба на алкохол/33 лица/ или наркотично вещества /26 лица/. Наказани са 8 човека за управление на МПС в срока на изтърпяване на принудителна мярка, 8 – които при шофиране са причини значителни имуществени щети и 9 - за управляване на нерегистрирано по надлежния ред превозно средство. Районна прокуратура – Велико Търново предаде на съд И. А. за това, че на 27 март т. г., в землището на гр. Дебелец, общ. Велико Търново, управлявал лек автомобил „Мерцедес 250 Д“, с концентрация на алкохол в кръвта си 2,80 на хиляда, установено по надлежния ред.  На съд е предаден и Й. Й. за това, че на 17 юни на път Стражица – Свищов, управлявал лек автомобил „Санг Йонг Мусо“, с концентрация на алкохол в кръвта си 2,15 на хиляда, установено по надлежния ред, след като бил осъден за същото престъпление. И за това, че управлявал лек автомобил, нерегистриран по надлежния ред.", "date": "2018.06.30", "title": "Осъдиха 59 шофьори, спипани пияни или надрусани зад волана във Великотърновско"}
{"url": "https://www.24chasa.bg/novini/article/6938106", "text": "Броят на необитаемите жилища в България расте. Те са 1 220 416 или над 31 процента от всички жилища в страната, съобщиха от Министерството на регионалното развитие и благоустройството /МРРБ/. В същото време все повече хора нямат шанс да се сдобият със собствен жилищен имот или имат нужда от подкрепа, за да вземат под наем. Затова една от основните задачи при управление на жилищния фонд в България е да се намери начин броят на необитаемите жилища да бъде намален и да се повиши тяхната използваемост. Това е една от целите, заложени в Националната жилищна стратегия, която е качена на сайта на МРРБ за обществено обсъждане, се посочва в съобщението. В стратегията се посочва, че жилищното строителство непрекъснато расте. В периода до 2020 г. ще бъде надминат строителният бум от 2007-2009 г. с изграждане на около 20 хил. жилища на година. Тези прогнози са направени на база очаквания икономически растеж в страната и нарастващия инвестиционен интерес, който се изразява в търсене на терени и големия брой издадени строителни разрешения. Броят на жилищата надхвърля броя на домакинствата, а жилищното потребление е сравнимо с това в ЕС (550 жилища/1000 обитатели). Но проблемът е, че финансовата достъпност до жилище се влошава. Отношението цена/доход нараства. През 2015 г., по данни на НСИ, цената на жилищата надхвърля над 6,6 пъти доходите. За сравнение през 2013 г. това съотношение е 6,3 или се увеличава делът на хората, нуждаещи се от подкрепа за придобиване или наемане на жилище. Друг идентифициран в стратегията проблем е, че общественият жилищен фонд е сведен до символичен дял от 2,4 процента. Той трудно се управлява поради разпръснатостта му сред частни жилища в етажна собственост, а общините разполагат с ограничени ресурси за неговото поддържане. Изводът е, че е необходимо да се намерят механизми за адаптиране на съществуващия жилищен фонд и рационалното му използване. Една от идеите е да се реализират изменения в сферата на данъчното облагане, като се предвидят стимули за предоставяне на необитавано жилище за социални цели. Целта на общественото обсъждане на стратегията е именно да се съберат идеи и да се изработи най-добрия механизъм, който да е в полза на всички заинтересовани страни, посочват от МРРБ. В Стратегията се посочва още, че над 91 процента от фонда е с надеждна конструкция - масивна стоманобетонна, панелна или масивна. Повече от три четвърти от апартаментите в страната обаче са в сгради, които са на възраст над 30 години. Липсата на поддръжка на тези сгради води до бързото влошаване на състоянието им, затова съществува остра потребност от масово обновяване на съществуващия жилищен фонд и повишаване на неговата използваемост, се посочва в стратегията. Друг извод в нея е, че делът на собствениците на жилища, които се затрудняват да издържат собствеността си в сегашните пазарни условия, се увеличава. Но поради факта, че много хора са затруднени да отделят средства за поддържане на жилищата си, се предлага възможността те да ползват нисколихвени кредити или други финансови инструменти, които да се комбинират с безвъзмездна помощ. Размерът на помощта ще зависи и от мерките, които се финансират. Предлага се подкрепата за подобряване на конструктивна устойчивост и енергийната ефективност да се реализира единствено в случай, че обновяването не ангажира повече от 50 процента от стойността при ново строителство. В масовия случай, обновяване чрез изпълнение на всички предписания на техническия паспорт би покрило по-малко от 30 процента от стойността на ново строителство. За да се осъществява активна и системна жилищна политика, е необходимо ясно да се определят отговорностите на централно и местно ниво. На централно ниво е необходим орган, администриращ цялостна система за жилищно субсидиране и извършващ на практика националната жилищна политика. На местно ниво е необходим капацитет за създаване и изпълнение на общинските жилищни програми. Това не освобождава държавата от отговорности към социалното жилище и обновяването на съществуващия фонд, с които ще се изпълнят поетите ангажименти към Новия дневен ред за градовете на ЕС и Дневен ред 2030 за устойчиво развитие, се посочва още в съобщението от МРРБ.", "date": "2018.06.30", "title": "Нов бум на строителството, правят по 20 хиляди жилища на година до 2020 г."}
{"url": "https://www.24chasa.bg/novini/article/6938111", "text": "Президентът на САЩ Доналд Тръмп не изключва вероятността да признае анексирането на Крим от Русия, информира \"Блумбърг\". Той заяви пред журналисти, че подобен ход ще бъде обсъден на срещата с руския лидер Владимир Путин през следващия месец. Припомняме, преди няколко дни Белият дом и Кремъл потвърдиха, че Путин и Тръмп ще проведат първа официална среща на върха в Хелзинки на 16 юли. \"Ще видим\", каза Тръмп пред журналисти на борда на президентския самолет Air Force One, след като беше запитан дали САЩ ще признаят Крим за територия на Русия. Крим ще бъде една от темите на разговорите с Путин, обяви американският лидер. \"Ще разговаряме за всичко. Ще говорим за Украйна, ще разговаряме за Сирия, ще разговаряме за изборите и ние не искаме намеса в изборите\", поясни той. По време на срещата на Г-7 в Квебек по-рано този месец президентът на САЩ спомена, че Русия сериозно е инвестирала в Крим след анексирането. \"Те изхарчиха огромни средства\", изтъкна той на 9 юни, но отказа да критикува Русия за анексирането на украинската територия. Държавният глава дори призова Русия да се върне в Г-8 - форумът беше сведен до Г-7 след анексирането на Крим през 2014 г. Доналд Тръмп обвинява бившия президент Барак Обама за Крим. \"Президентът Обама позволи това да се случи, което е много злополучно. Беше по време на мандата на Обама\", заяви Тръмп.", "date": "2018.06.30", "title": "Тръмп може да признае Крим за руска територия"}
{"url": "https://www.24chasa.bg/novini/article/6938119", "text": "В село Горна Митрополия е обявено частично бедствено положение след падналия проливен дъжд. Това съобщи кметът на селото Атанаска Василева. Тя поясни, че интензивният дъжд е валял около два часа като са паднали около 70 литра на квадратен метър. Водосборът в земеделските земи около селото е предизвикал наводнения в приземни етажи на 15-20 къщи. Няма бедстващи хора и животни. Веднага са започнали работа екипи на пожарната служба за отводняване на сградите. Създаден е кризисен щаб в общината, който организира работата по отстраняване на последствията от пороя.", "date": "2018.06.30", "title": "Частично бедствено положение в село Горна Митрополия заради проливен дъжд"}
{"url": "https://www.24chasa.bg/novini/article/6938128", "text": "Двама мъже са задържани за разпространение и за производство на наркотици след операция на сектор „Наркотици“ в Главната дирекция „Национална полиция“, съвместно с разследващи полицаи от Столичната дирекция на вътрешните работи и Областната дирекция на МВР – София. Тя е проведена на 28 и 29 юни на територията на столицата и София-област. В резултат на действията на криминалистите са образувани две досъдебни производства. Едното е за разпространение на наркотици, а другото - за отглеждане с цел разпространение. Първоначално е установен и задържан на един от изходите на столицата А. С. (42 г.) от София в момент на сделка с наркотични вещества. При проведените процесуално-следствени действия, под капака на колата, с която се придвижвал, са открити марихуана и амфетамини. По време на проверката е присъствал и екип на Пътна полиция, който е установил, че А. С. шофира с отнето свидетелство за управление на моторно превозно средство, а след направен тест е констатирано, че е бил зад волана след употреба на наркотични вещества. По-късно е направена проверка на адрес, ползван от 42-годишния мъж в община Ихтиман, където са открити и иззети две електронни везни, пликчета, съдържащи тревиста маса и вещества на бучки и на прах. При последвали допълнителни процесуално-следствени действия е проверен адрес в село, в околностите на София. Там е открита наркооранжерия с 253 саксии марихуана. На място е задържан Е. И. (30 г.), който е отглеждал растенията. Работата по изясняването на случая продължава под надзора на Софийската градска прокуратура. А. С. и Е. И. са задържани за срок до 72 часа с прокурорско постановление.", "date": "2018.06.30", "title": "Разбиха наркооранжерия близо до София, има задържани (Снимки)"}
{"url": "https://www.24chasa.bg/novini/article/6938148", "text": " 61-годишен мъж стана първа жертва на наводнението, застигнало град Роман. Той загинал на място, докато е изпомпвал вода от мазето си. Трифон Петков използвал електрическа помпа от типа „Бибо”, чиято изолация не е била много добра, а водата като добър проводник на тока е убила мъжа. Според съпругата му мъжът слязъл по чехли в мазето си в петък вечерта, след като забелязал, че водата се просмукала в цялото помещение. Петков се забавил, жената слязла да види какво прави и го намерила мъртъв сред водата. Цяла нощ екипи на пожарната отводняваха с помпи засегнатите имоти в наводнения Роман, a заради липсата на ток в залетия квартал „Карашки” имаше засилено полицейско присъствие. Залети бяха около 100 къщи и и приземните етажи на жилищни блокове. Хора и животни се евакуираха с багери. Според властите реката е придошла от дъжда, но потърпевшите смятат, че високата над метър приливна вълна идвала от изпуснати язовири в съседни области. Според посетилият в петък вечерта Роман вътрешен министър Валентин Радев наложително е изграждането на диги по цялото поречие на река Малък Искър.", "date": "2018.06.30", "title": "Първа жертва на наводненията в България (Видео)"}
{"url": "https://www.24chasa.bg/novini/article/6938125", "text": "Международният валутен фонд (МВФ) съобщи, че е одобрил отпускането на нов транш, от 2 милиарда долара, на Египет след трета проверка на програмата за реформи на страната, предаде Франс прес, цитирана от БТА. С новия транш предоставените на Кайро средства ще достигнат 8,06 млрд. долара. Те са част от широк план за оказване на Египет на финансова помощ от общо 12 млрд. долара, огласен през ноември 2016 г., уточни базираната във Вашингтон финансова институция в кратко комюнике след съвещание на своя управителен съвет. През май фондът съобщи, че е постигнал съгласие за отпускането на новия транш, който трябваше да бъде одобрен от управителния съвет. Тогава фондът отбеляза, че Египет започва \"да бере плодовете от своята амбициозна програма за икономически реформи въпреки политическите трудности\". Макар процесът да изисква жертви в краткосрочен план, реформите бяха от ключово значение за стабилизиране на икономиката и полагане на основите на значителен и устойчив растеж, който ще подобри жизненото равнище на всички египтяни, коментира в онзи момент Субир Лал, който отлавяваше мисията на МВФ в страната. В замяна на международната помощ египетското правителство се ангажира да извърши драстични реформи, като въведе нов данък добавена стойност (ДДС), намали държавните субсидии за енергетиката и либерализира през ноември разменния курс на египетската лира. След бунта пред 2011 г., с който беше свален от власт президентът Хосни Мубарак, Египет затъна в тежка икономическа криза. И ако МВФ прогнозира растежът на брутният вътрешен продукт на страната през 2018 г. да се увеличи на 5,2 процента, от 4,2 процента миналата година, то египетските граждани все още не са усетили положителния ефект от този растеж.", "date": "2018.06.30", "title": "МВФ одобри отпускането на транш от 2 милиарда долара на Египет"}
{"url": "https://www.24chasa.bg/novini/article/6938156", "text": "Премиерът Бойко Борисов, федералният канцлер на Австрия Себастиан Курц и председателят на Европейския съвет Доналд Туск проведоха среща преди символичното предаване на Председателството на Съвета на ЕС. Във фокуса на разговорите бяха поставени резултатите, постигнати по време на Българското председателство на ЕС и приоритетите на Европейския съвет в следващите шест месеца, по които ще работи Австрийското председателство. Българският министър-председател благодари за конструктивния диалог в Съвета, който даде възможност да се поднови вниманието върху балканския регион. „Даването на ясен хоризонт за започване на предприсъединителни преговори с Албания и Република Македония постави основите за перспективата на целия регион“, каза премиерът Борисов и подчерта, че Срещата на върха за Западните Балкани в София е изиграла много важна роля в този процес. Министър-председателят Борисов пожела успех на канцлера Курц с председателството и подчерта, че винаги може да разчита на председателя на Европейския съвет Доналд Туск. Австрийското председателство продължава линията на Българското като акцентира върху три основни приоритета - сигурност и борба с нелегалната миграция, конкурентоспособност чрез дигитализация и перспектива за страните от Западните Балкани и Югоизточна Европа. Борисов, Курц и Туск се качиха в една кабинка с лифт до връх Планай в австрийските Алпи на 1825 м височина. Там се намира един от най-престижните ски курорти в Европа - Шладминг. Той има 9 писти с лифтове. В последните години бяха построени още три нови модерни лифта и бяха направени писти, които свъзват склоновете на четирите върха в курорта. Българският министър-председател беше посрещнат на летището в Залцбург от губетнатора на Залцбург Вилфрид Хаслауер, който му подари подарък за добре дошъл.", "date": "2018.06.30", "title": "Борисов, Курц и Туск на лифт в Алпите за предаването на председателството (Видео)"}
{"url": "https://www.24chasa.bg/novini/article/6938006", "text": "Кметът на френската столица - социалистката Ан Идалго, която посрещна вчера в парижкото кметство испанския премиер Педро Санчес - заяви, че приемайки хуманитарния кораб \"Акуариус\", натоварен с мигранти, Санчес е спасил честта на Европа, предаде Франс прес. \"Много хора тук ти се възхищават, възхищават се на това, което направи\", каза Идалго, цитирана от БТА. Присъствието ти начело на испанското правителство също е светлинка за онези, които си казват, че можем да построим една по-справедлива Европа, добави кметицата с двойно гражданство - френско и испанско. Санчес пристигна в Париж от Брюксел, където в нощта срещу петък беше постигната европейска договореност за управлението на мигрантите. Той подчерта, че това, което е направило испанското социалистическо правителство, е свързано с историята на Испания, писана в изгнание. Испанците, бягащи от диктатурата на Франко, са успели да се приобщят благодарение на приема, който са получили, изтъкна той. Идалго и Санчес присъстваха на церемония в памет на съставената предимно от испанци Девета рота, участвала в освобождаването на Париж през 1944 г.", "date": "2018.06.30", "title": "Кметът на Париж: Педро Санчес спаси честта на Европа"}
{"url": "https://www.24chasa.bg/novini/article/6938011", "text": "Бедственото положение в Етрополе заради наводненията от преливащата река Малък Искър отмениха двата най-големи и чакани празници - \"Зетрополе\" 2018 на етрополските зетьове, който се провежда на четна година, и Празника на града, който е на Петровден. Кметът Димитър Димитров отмени всички мероприятия във връзка с двата празника. От сутринта той свика заседание на Общинския щаб за изпълнение на плана за защита при бедствия и обяви бедствено положение. Пътят до село Джурово е непроходим,  Продължават усилията за осигуряване на достъп. В града и селата има наводнени къщи, дворове и улици. Четири багера и една фадрома разчистваха участъци, а пожарната ударно отводнява обекти. В град Роман пък са взети мерки за осигуряване на безопасността на домовете на жители, евакуирани от засегнати от проливните дъждове имоти. Екипите на полицията са засилени, има изградени временни КПП-та, подвижни двойки дежурят, за да охраняват имуществото. Лично министърът на вътрешните работи Валентин Радев и главният секретар на МВР главен комисар Младен Маринов провериха организацията, създадена от директора на ОДМВР – Враца старши комисар Янко Янколов. Вътрешният министър и главният секретар на МВР направиха обход в Роман заедно с кмета на града и директора на РДПБЗН за преглед на актуалната обстановка. Към момента служителите на пожарната са ангажирани с отводняване на имотите. След приключване на дейностите ще започне оглед на щетите.", "date": "2018.06.30", "title": "Етрополе отмени празника на града заради наводненията"}
{"url": "https://www.24chasa.bg/novini/article/6938009", "text": "Земетресение с магнитуд 6,1 разлюля днес тихоокеанското крайбрежие на Мексико, предаде Ройтерс, като се позова на Геофизичния институт на САЩ. Епицентърът на труса е бил на 88 км в посока запад-югозапад от град Сиулатлан, щата Халиско. Според американския институт земетресението е станало на дълбочина 10 км. Шефът на мексиканската служба \"Гражданска защита\" Луис Фелипе Пуенте съобщи в Туитър, че трусът е бил почувстван леко и за момента няма информация за щети. В последните месеци в Мексико имаше поредица по-силни земетресения, включително две през септември, при които загинаха общо няколкостотин души и бяха разрушени сгради.", "date": "2018.06.30", "title": "Трус с магнитуд 6,1 разлюля крайбрежието на Мексико"}
{"url": "https://www.24chasa.bg/novini/article/6938013", "text": "Пекинското метро започна обработката на влаковете с нанофотокатализатор – фин прах, който помага за унищожаване на бактериите и елиминиране на неприятните миризми, съобщава вестник „Бейдзин цинниен бао\". Властите на столицата решиха да заложат на този метод след независима оценка, която показа, че фотокатализаторът може да подобри качеството на въздуха във вагоните и да редуцира бактериите с 80%, а ефектът от употребата му трае до три месеца, информира  Използвайки нанотехнология, нанофотокатализаторът, който е безцветен и няма миризма, може да разгражда замърсители в затворени пространства като например причинителите на рак формалдехид и толуол. Той се използва широко за пречистване на въздуха в изложбени зали и нови автомобили.", "date": "2018.06.30", "title": "Пекинското метро започна пречистване на въздуха във влаковете с нанофотокатализатор"}
{"url": "https://www.24chasa.bg/novini/article/6938023", "text": "Цяла нощ екипи на пожарната отводняваха с помпи засегнатите имоти в наводнения град Роман, a заради липсата на ток в залетия квартал „Карашки” имаше засилено полицейско присъствие. Вчера беше обявено частично бедствено положение. Река Малък Искър излезе от коритото си и потопи цял квартал. Залети са 100 къщи и блокове. Хора и животни се евакуираха с багери, предава Би Ти Ви. Според властите реката е придошла от дъжда, според потърпевшите – от изпуснати язовири в съседни области. Главният комисар господин Николов идва дотук и каза, че няма изпускане на язовири, няма язовир, който да е в критични точки”, заяви кметът на Роман Валери Ролански. По думите му са били евакуирани 7-8 души, като всички са настанени при близки и роднини. Радка Цолова, която вчера беше спасена от „Гражданска защита”, заяви, че хората се чувстват малко по-добре, но всички все още са притеснени. „Бях в къщата и бях в капан, не можех да изляза”, заяви тя. По думите ѝ нивото на водата е достигнало над метър. Тя е убедена, че високата приливна вълна не е от валежите, а е дошла заради изпускане на язовир.", "date": "2018.06.30", "title": "Цяла нощ екипи отводняваха къщите в Роман"}
{"url": "https://www.24chasa.bg/novini/article/6938017", "text": "Със семеен пикник и концерт в Алпите Австрия официално ще поеме в събота председателството на Съвета на Европейския съюз от България. Церемонията ще се състои в австрийските Алпи под връх Планай, висок 1906 метра. Това ще е третото европредседателство за Австрия, докато за България е първото. На сайта на събитието е отправен призив \"Доведете семейството и приятелите си на пикник в планината\", както и \"Вземете си одеяло за пикник и чанта, пълна с регионални и други австрийски продукти\". През деня ще се проведе среща на високо равнище между премиера Бойко Борисов и австрийския канцлер Себастиан Курц и ще се състои символичното предаване на европредседателството от България на Австрия. На алпийския стадион ще се състои концерт с участието на музиканти, певци и хорове от цяла Европа, които ще изпълнят австрийски и международни хитове. Очакват се около 7000 гости, които ще участват на семеен алпийски пикник около горната станция на лифта на Планай, и 20 000 гости, които ще са в долината, посочва БТА.", "date": "2018.06.30", "title": "На пикник в Алпите Борисов предава председателството на Курц"}
{"url": "https://www.24chasa.bg/novini/article/6938168", "text": "Руският външен министър Сергей Лавров предупреди, че Русия може да се оттегли от Организацията за забрана на химическите оръжия (ОЗХО), след като членуващите страни гласуваха тя да получи правомощия да посочва виновниците за химически нападения, предаде Асошиейтед прес. В интервю за британската телевизия \"Ченъл 4\" Лавров днес разкритикува състоялия се през седмицата вот ОЗХО да получи право да посочва отговорните за използването на химически оръжия. Русия и още 23 страни гласуваха против внесеното от Великобритания предложение. \"Ако тази ситуация не се поправи, смятам, че дните на ОЗХО ще са преброени\", каза руският външен министър, цитиран от БТА. Лавров отбеляза, че приетото с гласуване решение упълномощава техническия секретариат на ОЗХО да произнася обвинителни присъди - крачка, която според него е не само недообмислена и недалновидна, а дори опасна. Тази организация трябва да работи въз основа на Конвенцията за забрана на химическото оръжие, в която ясно се казва как трябва да се изясняват обстоятелствата около инцидент, каза министърът, цитиран от ТАСС. Сирийският режим също разкритикува днес международната общност за дадените на ОЗХО нови правомощия, посочва Франс прес. Сирия изразява дълбокото си безпокойство от изнудванията и заплахите, използвани от западните страни, за да наложат подобна резолюция на спешното заседание на ОЗХО, каза източник от сирийското външно министрество, цитиран от сирийската осведомителна агенция САНА. Резолюцията ще усложни още повече ролята на ОЗХО и що доведе до парализирането й, отбеляза източникът и изрази опасения, че организацията може да се превърне в инструмент \"за извършване на нарушения срещу независими и суверенни държави под претекста за използването на химически оръжия\".", "date": "2018.06.30", "title": "Лавров: Русия може да напусне ОЗХО"}
{"url": "https://www.24chasa.bg/novini/article/6938181", "text": "Германският президент Франк-Валтер Щайнмайер порица езика, използван от някои политици, когато говорят за нацисткия период в историята на страната, и каза, че изпитва срам от омаловажаването на престъпленията през Втората световна война, предаде ДПА. \"Имам впечатлението, че тези, които говорят по този начин, нямат и най-бегла представа колко унищожително е това за признанието и уважението, което Германия си е извоювала през изминалите десетилетия\", каза Щайнмайер пред в. \"Франкфуртер алгемайне цайтунг\", цитиран от БТА. \"Аз лично се срамувам от такива изказвания. Срамувам се и от пренебрежителния език, който използват напоследък германските политици, описвайки епохата на националсоциализма\", добави той. Членове на крайнодясната партия \"Алтернатива за Германия\" (АзГ), която за първи път влезе в парламента след миналогодишните избори, многократно са предизвиквали възмущение с коментарите си за нацистка Германия и Холокоста. Въпреки растящата популярност на АзГ Щайнмайер изрази убеденост, че голямата част от германците не подкрепят опитите националсоциализмът да се зачеркне от германската история и да бъде представян като нещо незначително. Президентът направи тези коментари на фона на засилващо се безпокойство от антисемитските прояви в германското общество. В отговор на твърденията, че проблемът се е изострил в резултат на миграцията от арабските страни, Щайнмайер отбеляза, че е възможно сред мигриралите в Германия да има антсемитизъм, но в същината си антисемитизмът е германски проблем.", "date": "2018.06.30", "title": "Щайнмайер се срамува от омаловажаването на нацистките престъпления от някои политици"}
{"url": "https://www.24chasa.bg/novini/article/6938186", "text": "Западните Балкани и киберсигурността бяха основни теми на 82-рото Междупарламентарно заседание Европейски парламент – Конгрес на САЩ, заяви председателят на Комисията по вътрешна сигурност и обществен ред Цветан Цветанов пред журналисти, съобщиха от пресцентъра на НС. Цветан Цветанов, председателят на Комисията по външна политика Джема Грозданова и съпредседателите на трансатлантическия диалог евродепутатът Кристиан Елер и Марио Диаз Баларт, член на Конгреса на САЩ, дадоха изявления за медиите в Народното събрание. Българският парламент е домакин на 82-ото Междупарламентарно заседание Европейски парламент – Конгрес на САЩ – трансатлантически диалог между законодателите на 29 и 30 юни 2018 г. Председателят на Комисията по вътрешна сигурност и обществен ред Цветан Цветанов отбеляза, че България за първи път, като председателстваща Съвета на ЕС, е символичният домакин на подобен формат, на този диалог, който се води между Европейския парламент и Конгреса на САЩ. Най-развитите демократични общества са ЕС и САЩ и точно затова трябва да бъдем подготвени за потенциалните заплахи и предизвикателствата, които има днес по отношение на киберсигурността, подчерта Цветан Цветанов. Той отбеляза, че в първия панел, на който са присъствали само представителите на ЕП и на Конгреса на САЩ, е обсъждана политическата ситуация и диалогът ЕС – САЩ. Впечатлен съм от изградените приятелски отношения, от искреността и доверието и съм убеден, че това е подходът, с който трябва да дадем посланието за повече Америка в Европа и повече Европа в Америка, подчерта той. По думите му сред обсъжданите теми са били и потенциалните заплахи от трети страни. Русия и Китай са едни от основни потенциални заплахи за мира и стабилността, разбира се, и фалшивите новини, и всички провокативни действия от някои държави, но ЕС и САЩ заедно могат да се противопоставят на всички тези заплахи, заяви Цветан Цветанов. Съпредседателят на трансатлантическия диалог евродепутатът Кристиан Елер благодари от името на ЕП на Българското председателство и на българския парламент, които са домакини на този форум. По думите му той е най-дългият формат между двете страни на Атлантика и дава парламентарния ъгъл на трансатлантическите отношения. Ние сме в София, която е столица на Българското председателство, България сега води Европа във всички отношения, измерения и по всички теми, включително и трансатлантическата, подчерта Кристиан Елер. Той информира, че на срещата са били обсъдени различни и по-общи политически въпроси, но и по-конкретни, като киберсигурността и свързаната с нея заплаха от страна на Русия, опитите за намеса чрез социалните медии и в социалните медии, опитите за намеса в демократичните избори както в Европа, така и от другата страна на океана. Макар че по някои икономически и политически въпроси ЕС и САЩ са на различни мнения, по отношения на основните си оставаме братя по оръжие и това се вижда много ясно от този формат, заяви той. Друг много важен аспект, който Българското председателство представи чрез приоритетите си и успя да постави високо в дневния ред не само за ЕС, но и за САЩ, са Западните Балкани, посочи Кристиан Елер. Благодарни сме на нашите колеги от САЩ, че те съзряха важността на тази тема, допълни той. По думите му това е изключително важна тема, която българските парламентаристи са включили и в трансатлантическия законодателен диалог. Марио Диаз Баларт, член на Конгреса на САЩ, отбеляза, че на срещата са били дискутирани въпроси от ключова важност, свързани не само с Европа и САЩ, но и със Западните Балкани. Отношенията между депутатите от Конгреса на САЩ и нашите колеги в Европа винаги са били стабилни и силни и ще продължават да бъдат такива, допълни още Марио Диаз Баларт. Днешната среща е седмата от Парламентарното измерение на Българското председателство, подчерта пред журналистите председателят на Комисията по външна политика Джема Грозданова. Тя посочи три акцента от дискусиите на форума. Обсъдихме необходимостта от силно стратегическо партньорство между Европейския съюз и САЩ, политическия и икономическия напредък в региона на Западните Балкани, за което Българското председателство направи много, както и това, че от гледна точка на търговията и икономиката ЕС и САЩ имат най-големия стокообмен в света, отбеляза Джема Грозданова. Основният извод, до който достигнахме по темата Западни Балкани беше, че ЕС няма как да постигне цялостен напредък дори с подкрепата на голяма Европа, без подкрепата и координацията със САЩ, допълни тя.", "date": "2018.06.30", "title": "Цветанов: ЕС и САЩ заедно могат да се противопоставят на всички заплахи"}
{"url": "https://www.24chasa.bg/novini/article/6938155", "text": "Великотърновски криминалисти разследват случай с прострелян мъж. Сигнал за престъплението е получен снощи в 22,40 ч. По данни на подателя в района на магазин К 2 във В. Търново е намерен мъж в безпомощно състояние. На мястото е бил изпратен екип на Спешна помощ. В последствие при прегледа е устаноено, че мъжът има рана в областта на главата. Той е настанен за лечение във великотърновската болница. Уведомени са били полицейските служители. От проведените до момента действия по разследването задържан за 24 часа е мъж от В. Търново, който е заподозрян, като съпричастен към извършеното деяние. Работата по изясняване на случая продължава под наблюдението на прокуратурата", "date": "2018.06.30", "title": "Намериха прострелян в главата мъж във Велико Търново, има задържан"}
{"url": "https://www.24chasa.bg/novini/article/6938197", "text": "Тежка катастрофа затвори за часове снощи подбалкансия път София - Бургас. Тя е станала между Твърдица и Гурково на прав участък. Лек автомобил се врязва челно в камион, а от удара колата е разполовена. На място загива шофьорът ѝ - 30-годишен мъж от Гурково,  Вследствие на тежкия сблъсък, продукцията, която е превозвал камиона беше разпиляна по пътното платно. Няколко часа продължи огледа на мястото на инцидента, като най вероятната причина за катастрофата е висока скорост. Според свидетели, стрелката на колометража в колата е показвала 210 километра в час. По случая е образувано досъдебно производство.", "date": "2018.06.30", "title": "30-годишен шофьор загина при тежка катастрофа между Твърдица и Гурково"}
{"url": "https://www.24chasa.bg/novini/article/6938199", "text": "\"В следващите 6 месеца сме в Тройката, ако има нужда- винаги сме насреща да окажем съдействие и помощ, или за мнение.\" С тези думи на подкрепа българският министър-председател Бойко Борисов предаде председателството на ЕС на австрийския канцлер Себастиан Курц на официална церемония, която се проведе в известния курорт Шладминг в австрийските Алпи. Борисов, Себастиян Курц и Доналд Туск се качиха с лифт до хижа \"Шафалм\" под връх Планай, където имаха работна закуска. Шладминг е един от най-известните ски курорти в Европа, има 9 ски зони с писти и лифтове. Четирите основни зони са свързани помежду си с лифтове. В последните години в курорта бяха построени 3 модерни лифта и писти, които свързаха четирите склона на околните върхове. Недалеч от там е роден Арнолд Шварценегер. \"Тук се чувстваме като у дома си. Нашите планини Рила и Пирин действително са толкова красиви. Нашето лого беше \"Съединението прави силата\", а символиката във вашето лого е \"Европа, която защитава\", ние можем да сме защитени само когато сме единни и подчерта, че по време на българското председателството двамата с Курц са били в непрестанен диалог, за да се надгражда работата по общите ни приоритети - Западни Балкани, дигитална инфраструктура, сигурност и миграция, социална Европа. „Благодаря, ти Бойко, за прекрасната работа, която България свърши през последните месеци по време на своето председателство“. С тези думи Курц се обърна към министър председателят ни. Той благодари и на Доналд Туск за подкрепата. Канцлерът заяви, че Австрия е горда, че приема председателството, това е чест и отговорност за страната. Той подчерта, че Европа се намира в много сложна ситуация в момента – заради напрежението с Русия, със САЩ, а и вътрешно заради Брекзит. „Искаме да изградим мостове, да намалим напрежението.. Искаме и ще се опитаме да създадем една сигурна, обща, обединена Европа. Мотото ни е Европа, която защитава, но и която осигурява благосъстоянието на гражданите“, допълни Курц и обясни, че мястото на предаването на европредседателството не е случайно. Това е сърцето на Австрия, както и на Щирия. „Действително тук се чувстваме като у дома си, защото нашите планини – и Родопите, и Рила, и Пирин, и Стара планина - толкова са красиви и еднакви, така че с голяма радост съм за първи път на това място“, заяви и Борисов. „Нуждата от сигурност е стара колкото човеството, европейците очакват от нас да покажем решителност не защото искат да изградят стени срещу останалата част на света, а защото работа на всяка политическа власт е да защитава“, допълни и председателят на Европейския съвет Доналд Туск. По думите му тази защита се отнася най-вече за границите. Това обаче не трябва да се случва с цената на свободата на хората. Туск подчерта, че Австрия винаги е имала централна роля за Европа - и икономически, и политически. \"Благодаря на усилията на Бойко за напредъка по европерспективата за Западните Балкани. Сигурен съм, че Курц ще успее да ги надгради\", завърщи Туск. Изявленията бяха отправени на фона на спираща дъха гледка от Алпите. Тримата проведоха работна закуска, а срещата приключи със символична размяна на знаменце на ЕС между двамата управляващи. „Тъй като света е футбол последните дни, позволете ми както футболните отбори да разменим флагчета със Себастиан“, обърне се Борисов към Курц.                     ", "date": "2018.06.30", "title": "Борисов предаде председателството на Австрия в ски курорт (Снимки+Видео)"}
{"url": "https://www.24chasa.bg/novini/article/6938183", "text": "Организаторите на годишния гей парад в Истанбул заявиха, че събитието ще се състои утре, въпреки че валийството го забрани от съображения за сигурност, предаде ДПА. \"Бихме искали да уведомим медиите и гражданите, че ще осъществим нашето шествие на гордостта със същата цел, каквато имаме от 26 години\", изтъкнаха организаторите в съобщение, публикувано във Фейсбук късно снощи. Валийството на Истанбул не е обявило официална забрана за парада, който се очаква да се проведе на емблематичния площад Таксим, но организаторите казват, че са получили писмено съобщение от властите, информира БТА. Парадът бе забранен през последните три години. Миналата година валийството оправда забраната с риск за сигурността, а полицията използва сълзотворен газ, за да разпръсне тези, които се опитаха да протестират. \"Това шествие е организирано като форма на борба срещу насилието и дискриминацията, разпалвани още повече от решението на властите\", посочиха организаторите, като обвиниха валийството, че нарушава закона. Правозащитната организация Амнести интернешънъл призова за оттегляне на \"незаконната\" забрана, като изтъкна, че турската ЛГБТИ общност сега повече от всякога се нуждае от подкрепа. \"Мирните митинги и шествия са право според местните и международните закони, които валията на Истанбул трябва да спазва\", заяви организацията. По-рано и Хюман райтс уоч предупреди, че забраната на събития, свързани с ЛГБТИ общността, са станали \"рутинни и широко разпространени в Турция\". За разлика от много мюсюлмански страни, хомосексуализмът не се смята за престъпление в Турция. Въпреки това през последните години там нараства броят на нападенията срещу членове на ЛГБТИ общността.", "date": "2018.06.30", "title": "Въпреки забраната: В Истанбул ще има гей парад"}
{"url": "https://www.24chasa.bg/novini/article/6938211", "text": "Проливен дъжд потопи снощи във вода много райони в Сърбия, предизвиквайки порои и проблеми в движението, наводнени бяха и няколко улици в Белград, съобщава електронното издание Неделник. Лошото време и силният вятър причиниха много щети в Суботица, където улиците са наводнени, движението е затруднено, а има и изкоренени дървета. Един човек е ранен вследствие на лошото време. Движението по Ибърската автомагистрала в района на Степоевац е блокирано, тъй като там се е образувало езеро. От селото са евакуирани 30 души, прекъснато е и електроснабдяването. В района са изпратени спасителни екипи с лодки, съобщава БТА. Проливен дъжд предизвика проблеми и в Нови Сад. Градските служби са получили много сигнали за проблеми, предизвикани от лошото време. Пожарникари са спасили от затънал камион жена, която не можела да плува. В някои части на страната водата е отнесла няколко автомобила, а хората са били принудени да слязат от колите и да бягат от пороя. Министърът на вътрешните работи Небойша Стефанович призова всички граждани, ако им е нужна помощ, да се обърнат към службата за извънредни ситуации и общинските щабове за гражданска защита. От днес се очаква постепенно спиране на дъжда и оттичане на водите.", "date": "2018.06.30", "title": "Наводнения в цяла Сърбия, евакуация в някои части на страната"}
{"url": "https://www.24chasa.bg/novini/article/6938124", "text": "80-годишен мъж от с. Хотница е пострадал при пожар в дома си, съобщи МВР - Велико Търново. Сигнал за случая е получен снощи в 23,06 ч. На адреса незабавно са били изпратени екипи на пожарната. Въпреки бързата намеса на огнеборците, огънят е унишожил почти цялата къща. Пострадал е 80-годишния обитател, който е откаран за лечение в\" Пирогов\", с 40 процента изгаряния. Предполага се, че огънят е тръгнал от комина на къщата. Причините са в процес на изясняване.", "date": "2018.06.30", "title": "Дядо пострада при пожар в дома си във великотърновското с. Хотница"}
{"url": "https://www.24chasa.bg/novini/article/6938184", "text": "Простреляният във Велико Търново мъж е на 59 години, научи 24 часа. Той е в тежко състояние, на апаратна вентилация, казаха от реанимацията на областната болница. Тази нощ му е направена животоспасяваща операция, но лекарите се въздържат от прогнози. \"Най-вероятно прострелването е в следствие на пиянска свада.  За случая има задържан мъж, той е криминално проявен  и известен на полицията. Стрелял е в главата на опонента си с преправен газов пистолет. Назначени са експертизи на оръжието. Процесуално-следствените действия продължават\", каза шефът на ОД МВР - Велико Търново ст.комисар Димитър Машов. Сигналът за намерен мъж в безпомощно състояние в старата столица е получен снощи в 22,40 ч. . На мястото е бил изпратен екип на Спешна помощ. Първоначало се смятало, че става дума за инфаркт, но в последствие при прегледа е устаноено, че мъжът има рана в областта на главата.  Лекарите са уведомили полицията. Работата по изясняване на случая продължава под наблюдението на прокуратурата. ", "date": "2018.06.30", "title": "Простреляният във Велико Търново - \nжертва на пиянска свада"}
{"url": "https://www.24chasa.bg/novini/article/6938221", "text": "Обявеното частично бедствено положение в община Роман заради наводнението, предизвикано от придошлата р. Малък Искър, остава в сила, съобщиха от общинската администрация. Водата вече се оттекла от улиците на засегнатия кв. Карашки в Роман. Тази нощ е започнало отводняването на къщи и дворове от екипи на пожарната от Роман, Мездра и Враца. Очаква се изпомпването на водата да продължи през целия ден. Общинска комисия вече започне описването на щетите, предизвикани от наводнението. По предварителни данни засегнати са близо 100 сгради и имоти, както общински, така и частни.", "date": "2018.06.30", "title": "Остава бедственото положение в община Роман"}
{"url": "https://www.24chasa.bg/novini/article/6938227", "text": "Американският президент Доналд Тръмп съобщи вчера, че ще огласи името на своя кандидат за ключовото девето съдийско място във Върховния съд на 9 юли, отбелязвайки, че е възможно да номинира за него жена, предаде Франс прес. \"Сведох кандидатите до петима, като сред тях има две жени\", каза Тръмп пред журналистите, които го придружават на борда на президентския самолет на път за Ню Джърси. Той уточни, че ще разговаря с един или двама от кандидатите този уикенд и няма да ги пита за позицията им за правото на аборт, предава БТА. Преди три дни един от деветимата съдии във Върховния съд, 82-годишният Антъни Кенеди, обяви, че след 30 години служба в най-висшата съдебна инстанция смята да се оттегли. Това дава възможност на Тръмп да назначи на негово място човек, който да засили още повече консервативния уклон на съда. Пред журналистите в самолета президентът каза, че на планираната среща с руския си колега Владимир Путин в Хелзинки следващия месец ще повдигне въпроса за предполагаемата руска намеса в изборите в САЩ и ще обсъди с него конфликтите в Сирия и Украйна, предаде Ройтерс. Тръмп обяви също, че проучването на правителството му дали да бъдат увеличени митата за автомобилите от Европейския съюз и други търговски партньори ще приключи до три-четири седмици. В отговор на журналистически въпрос президентът каза, че не смята да оттегля САЩ от Световната търговска организация (СТО), опровергавайки твърдения в печата, че обмисля такъв ход. Тръмп отбеляза, че Световната търговска организация се отнася много зле със САЩ, но на този етап той не обмисля оттегляне от нея. Президентът за пореден път заяви, че Германия и другите европейски страни трябва да увеличат финансовия си принос в НАТО и се оплака, че съюзниците на САЩ не изпълняват задълженията си по отношение на разходите за отбрана. \"Германия трябва да харчи повече пари. Испания, Франция. Не е честно това, което причиняват на САЩ\", каза той.", "date": "2018.06.30", "title": "Тръмп ще обяви кандидата си за овакантеното място във Върховния съд на 9 юли"}
{"url": "https://www.24chasa.bg/novini/article/6938299", "text": "Руският президент Владимир Путин ще посети Сърбия на 1 ноември, в Деня на освобождението на Белград през Първата световна война, съобщава в. \"Вечерне новости\". На тази дата в сръбската столица ще има военен парад по повод 100 години от края на войната, на който ще присъства и Путин. По информация на вестника тогава в Сърбия може да пристигнат и подарените от Русия 30 модернизирани бронетранспортьора и също толкова съвременни танкове Т-72. Доставката на руска военна техника бе договорена през 2016 г. в рамките на военно-техническото сътрудничество между двете страни. На 1 ноември сръбският президент Александър Вучич и Владимир Путин ще се срещнат за трети път за непълна година. Двамата са имали досега общо 13 срещи, съобщава БТА. Вчера руският посланик в Белград Александър Чепурин уведоми Вучич, че Путин е приел поканата му да посети Сърбия. Посещението на Путин през есента бе потвърдено в петък и от сръбския външен министър Ивица Дачич, който съобщи също, че Москва е готова да участва в Брюкселския диалог за нормализиране на отношенията между Белград и Прищина, ако форматът на преговорите бъде променен.", "date": "2018.06.30", "title": "Путин пристига в Сърбия на 1 ноември"}
{"url": "https://www.24chasa.bg/novini/article/6938303", "text": "Швеция ще засили паспортните проверки на летищата и пристанищата си поради променящия се характер на заплахите за сигурността, обяви вчера националната гранична полиция, цитирана от ДПА и БТА. Обхватът на граничните проверки ще се разшири, тъй като заплахата изглежда по-различна от преди, посочи в комюнике граничната полиция. Швеция въведе паспортни проверки на граничните си пунктове през есента на 2015 г., за да се справи с големия приток на мигранти, навлезли в страната по моста през пролива Йоресун от Дания, и на фериботните пристанища в южната част на страната. Впоследствие правителството започна да разглежда прииждащите мигранти като заплаха за обществения ред и вътрешната сигурност и в резултат на това в последно време в Швеция почти не са пристигали мигранти. Според в. \"Сюдсвенскан\" граничната полиция в южната провинция Сконе задържат хора, връщащи се от войната в Сирия и Ирак ежеседмично. От понеделник до 11 ноември ще има най-малкото паспортни проверки на случаен принцип на големите летища - в Стокхолм, Малмьо и Гьотеборг. Въвеждат се също редовни проверки на пристанища като стокхолмското и това в Юстад.", "date": "2018.06.30", "title": "Швеция разширява пограничния си контрол"}
{"url": "https://www.24chasa.bg/novini/article/6938317", "text": "Лидерът на дясната популистка партия \"Алтернатива за Германия\" Александер Гауланд смята решението на срещата на върха на ЕС за ограничаване на миграцията за \"пълна глупост\". Той направи този коментар на откриващия се днес в Аугсбург (Бавария) двудневен конгрес на партията, информира ТАСС. По думите на Гауланд договореностите от срещата на върха не струват нищо и само отлагат приемането на реални решения за преодоляване на миграционната криза. \"Меркел ще падне, независимо от това колко дълго още ще гребе с ръце,\" заяви лидерът на \"Алтернатива за Германия\" пред 500 делегати на конгреса. Той сравни сегашната политическа ситуация в Германия с обстановката в бившата Германска демократична република през 1989 година. Преди началото на конгреса стотици хора излязоха по улиците на Аугсбург, за да протестира срещу \"Алтернатива за Германия\", съобщи ДПА. Протестиращите носеха плакати и скандираха \"Нацистка пропаганда\" пред сградата, в която се провежда конгресът. Очаква се противниците на \"Алтернатива за Германия\" да се срещнат с друга протестираща група по-късно днес, а към протеста да се присъединят хиляди. Заради протестите и конгреса днес в града има допълнително 2000 полицаи. Успехът на евроскептичната, антиимиграционна партия \"Алтернатива за Германия\" на парламентарните избори през септември разтърси германската политическа система. Трите основни партии в страната Християндемократическият съюз (ХДС), Християнсоциалният съюз (ХСС) и Германската социалдемократическа партия сформираха коалиционно правителство и така \"Алтернатива за Германия\" е най-голямата опозиционна партия.", "date": "2018.06.30", "title": "Лидерът на \"Алтернатива за Германия\" за \nрешението за миграцията: \"пълна глупост\""}
{"url": "https://www.24chasa.bg/novini/article/6938320", "text": "Прилагането на намалени ставки на данък добавена стойност (ДДС) за пет гръцки острова в североизточната част на Егейско море, които са най-силно засегнати от бежанската криза, се удължава до края на тази година, съобщава в. \"Катимерини\", цитиран от БТА.  Облекчението на ДДС, отнасящо за островите Лесбос, Хиос, Самос, Кос и Лерос, трябваше да изтече днес, 30 юни, отбелязва изданието. Премиерът Алексис Ципрас заяви пред журналисти след срещата на върха на ЕС в Брюксел вчера, че е дал зелена светлина за удължаване на 30-процентното намаление на ДДС за засегнатите острови, \"докато бежанската криза продължава\" и докато той стои начело на правителството.", "date": "2018.06.30", "title": "Намалението на ДДС остава в сила за пет гръцки острова до края на годината"}
{"url": "https://www.24chasa.bg/novini/article/6938339", "text": "Сирийската опозиция започна преговори с руски офицери за споразумение за възстановяване на държавния суверенитет над райони под бунтовнически контрол в югозападната провинция Дараа, заявиха днес представители на бунтовниците, цитирани от Ройтерс.  При настъпление в Югозападна Сирия този месец правителствените сили отнеха от бунтовниците голяма част от източните райони на Дараа. Според ООН 160 000 души са били принудени да напуснат домовете си заради придружаващите настъплението бомбардировки. Бунтовнически представители в преговорите и говорител казаха, че шестчленен цивилен и военен комитет на южните бунтовници е провел предварителна среща до административните граници на съседната провинция Суейда. \"Комитетът проведе своята първа среща с руски офицери, които представиха своите искания\", заяви говорител на централния оперативен щаб, създаден от главните групи от Свободната сирийска армия в Южна Сирия. Днес се очаква втори кръг преговори. Обсъжданата сделка не включва бунтовническа територия в съседната провинция Кунейтра, граничеща с окупираните от Израел Голански възвишения, каза говорителят Ибрахим Джабауи, цитиран от БТА.  Йордания, която граничи с Дараа, съдейства за преговорите между бунтовниците и Москва за споразумение, което да сложи край на насилието в замяна на възстановяване на държавното управление там. Сирийската държавна телевизия излъчи днес предаване от град Даел в Дараа, след като той прие сделка за възстановяване на правителствения контрол. Телевизията излъчи кадри, показващи хора в Даел, които скандираха лозунги в подкрепа на сирийската армия и президента Башар Асад, след като правителствените войски влязоха в града.", "date": "2018.06.30", "title": "Сирийската опозиция преговаря с Русия \nза мирно споразумение в Дараа"}
{"url": "https://www.24chasa.bg/novini/article/6938352", "text": "Хърватски рибари са открили и извадили частично от морето останките на югославски военен самолет, който изчезнал по време на тренировъчен полет в района на Задар на 5 септември 1991 г., няколко дни преди началото на открити въоръжени сблъсъци на Югославската народна армия и хърватските сили, предаде агенция Бета, цитирана от БТА.  Рибарите извадили крило на самолет Галеб Г-2 с идентификационния номер на изчезналия самолет. С намирането на останките се изяснява и съдбата на изчезналия тогава капитан Неша Врангеловски, който на 5 септември 1991 г. излетял от летище Земуник за тренировка. За последен път той се обадил по радиото, когато летял на 100 метра над морето. Пет минути след това изчезнал. Веднага започнало издирването му, а военен хеликоптер открил петролно петно на повърхността на морето и било преценено, че самолетът е потънал на дълбочина 65-70 метра. Бил определен и кораб от военноморския флот, който да извади останките, но операцията била прекратена заради започването на военните действия. През май тази година група чешки водолази откриха край хърватския град Примощен останките на друг югославски самолет, в който на 19 септември 1991 г. е загинал поручик Валтер Юришич. Причината за падането на този самолет досега не е установена, а на подводните снимки на корпуса на самолета не се виждат следи от действията на противовъздушна отбрана.", "date": "2018.06.30", "title": "Хърватски рибари намериха останки на военен самолет, изчезнал през 1991 г."}
{"url": "https://www.24chasa.bg/novini/article/6938355", "text": "Френският президент Еманюел Макрон се срещна днес в Елисейския дворец с премиерите на Чехия и Словакия, съобщи Франс прес, цитирана от БТА.  Той заяви, че Европейският съюз е демонстрирал единство и ефикасност вчера на Европейския съвет, намирайки решение на миграционния въпрос. \"Нашето споразумение е много добър сигнал за европейците, които губеха доверие в Европейския съюз\", заяви чешкият премиер Андрей Бабиш. Словашкият му колега Петер Пелегрини заяви, че Макрон внася \"динамика в европейските дебати\" и прави всичко по силите си за това да се намират решения на европейско равнище. Италия и страните от Централна Европа, включително Чехия и Словакия, изразиха още вчера удовлетворение от компромиса, постигнат по въпроса с миграцията на Европейския съвет в Брюксел, на който бе изоставен проектът със задължителното преразпределение на мигранти в страните членки на ЕС.", "date": "2018.06.30", "title": "Макрон се срещна в Елисейския дворец с \nпремиерите на Чехия и Словакия (Снимки)"}
{"url": "https://www.24chasa.bg/novini/article/6938374", "text": "Президентът на САЩ Доналд Тръмп обяви в съобщение в Туитър днес, че саудитският крал Салман се е съгласил с искането да увеличи производството на петрол с \"може би до 2 милиона барела\" дневно, предадоха световните агенции, цитирани от БТА.  Тъкмо говорих със саудитския крал Салман и му обясних, че заради вълненията и ненормалното функциониране в Иран и Венецуела моля Саудитска Арабия да повиши производството на петрол може би с до 2 милиона барела дневно, за да покрие разликата ...Цените са високи! Той се съгласи, гласи съобщението на Тръмп в Туитър. Саудитските власти не са коментирали. Най-големият износител на петрол в света планира да добива до 11 милиона барела петрол дневно през юли, съобщи пред Ройтерс източник от сектора по-рано тази седмица, след като Организацията на страните износителки на петрол (ОПЕК), Русия и други страни производителки постигнаха споразумение да повишат добива с около 1 милион барела дневно.", "date": "2018.06.30", "title": "Саудитският крал се е съгласил да повиши добива на петрол"}
