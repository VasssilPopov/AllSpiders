{"url": "https://www.24chasa.bg/novini/article/6516401", "text": "Язовирът “Чотората” край село Трояново е една от възможните причини за водния ад в Бургаско. Започна проверка дали голямата вълна, потопила Бургас и Камено в нощта срещу 25 октомври, е дошла оттам. За скъсване на стената и преливане съобщи пред “24 часа” в четвъртък кметът на Камено Жельо Вардунски. Така той потвърждава версията на бургаския кмет Димитър Николов в деня на потопа, че приливната вълна вероятно е дошла от частните водоеми в Трояново. Собствениците на язовир “Чотората” не са случайни хора в региона. Управител на фирма ДИЕ ЕООД е Димитър Мутафов. Той е син на Димчо Мутафов, бивш директор на строителната дирекция в община Камено, и на д-р Елена Димитрова, общински съветник от БСП в Камено. Собственикът на капитала в ДИЕМ не бе открит, но бащата се зае със защитата на семейния бизнес. Димчо Мутафов отрече пред “24 часа” водоемът да е причинил високата вълна. “Язовирът наистина преля, но изтеклата вода е в друга посока - към Желязково, което не е пострадало ( ). Освен това не може да се образува такава приливна вълна. Стената се е скъсала, но тя е от земна маса”, заяви Мутафов. Добави, че язовирът не е изпуснат преди дъждовете, тъй като в него имало риба, която изтекла в близката река. “Да не говорим, че метеоролозите сгрешиха с прогнозите си. Никой не говореше за количества над 100 л/кв. м. Водата дойде изведнъж, нямаше какво да се направи”, добави Мутафов. Яз. “Чотората” е с обем от 100 хил. кубика, но не фигурира в списъка на областния план за защита при бедствия на потенциално опасните язовири. Като такива в документ от 2012 г. е посочен най-големият “Трояново” и още 3 малки, но не и “Чотората”. Според главния инженер на “Напоителни системи” ЕАД - Бургас, Славчо Чалъков “Трояново” бил в изправност и нарочно не го пълнели от зимата и в момента бил на 1/4 пълен. “Което означава, че до приливника има още 3,1 м и може да поеме още един такъв дъжд”, обясни инж. Чалъков. “Няколко са язовирите със скъсани стени в региона, но те не са в списъка с потенциално опасните”, заяви Кирил Войнов, главен директор в агенцията за метрологичен и технически надзор, който се включи в огледа на засегнатите села заедно с министрите на МВР Валентин Радев, на МРРБ Николай Нанков и на екологията Нено Димов. Проверката на място установила, че огромното количество дъжд е препълнило иначе сухия яз. “Чанаджик 1” край с. Трояново.   “Голямата вълна го пълни, прелива и скъсва стената, но обемът му е около 20 000 куб. м и не е сред потенциално опасните. Оттам водата отива в “Чотората”, чието ниво се поддържа на 5 м под котата на короната. Пълни го и заради водите от целия водосборен район основният изпускател се запушва с наноси. Прелива през стената и самата вода започва да изяжда язовирната стена. Преливникът е здрав, но се къса стената. Там има дежурен, който е подал сигнал около 2 ч в сряда”, обясни Войнов. В края на тази седмица е трябвало да се извършат планови проверки на язовирите в областта. “Преди месец са направени предписания за всички язовири , които се наблюдват от агенцията по метрологичен и технически надзор. Дали са изпълнени предписанията, предстои да видим”, каза министър Радев. Върви и проверка дали е имало неконтролируемо изпускане на някой от язовирите или ненавременна реакция от страна на стопаните им, както твърдят хора от най-пострадалите села в Бургаско. 27 са микроязовирите в община Камено, но според кмета Жельо Вардунски 10 от тях са в критично състояние и трябва да се бракуват. Според него за тези язовири трябвало да се грижи държавата, тъй като общината не успявала да се справя с тежката им поддръжка. Междувременно се разбра, че системата за ранно оповестяване в Бургас, която бе въведена през мандата на Димитър Николов, е спасила много човешки животи в деня на потопа “Благодарение на нея се разминахме без жертви”, коментира бургаският кмет пред “24 часа” по повод упреците от БСП, че не е задействала. Системата, която отчита ускорено покачване на водата, е сигнализирала за повишените нива в района и час след това общински служители са евакуирали от домовете им в Равнец 70 души, преди да е дошла пожарната. “Ако имаше такава в Камено, можеше да се размине и без жертви”, коментира Димитър Николов. Той внася извънредна докладна в общинския съвет за допълнително подпомагане на пострадалите от потопа с пари от общинския бюджет освен помощта от държавата. В село Черни връх бе подновено издирването на 65-годишната Стоянка, отнесена от водната стихия. Тежко остава състоянието на 67-годишния мъж Димитър, който бе спасен, но изпадна в кома и е в болница. ТОНИ ЩИЛИЯНОВА “Спяхме, когато водата се качи до прозорците - над 1,20 метра. Като дойде вълната, изпуснах малката от ръцете - тя е на 3 г. Разпищях се, баба почна да се търкаля в калта да я търси. Викахме за помощ, но никой не дойде, защото имаше много вода. Детето ревеше, накрая сами успяхме да излезем. Мъжът ми изкара сина ни, който е на 5 г. Дрехи, лични карти - всичко остана под водата”, разказва 27-годишната Албена Панайотова от Равнец. “Изведнъж дойде водата. Хванах едното внуче на 4 г. за ръка, ама като отворих вратата, водата ни грабна. Малкото взе да плува нагоре-надолу, като овца го въртеше водата, помислих си, че умира. Хвана се за мрежата и си виках: “Господи, къде си? Отърви ми децата!”. Комшии ни помогнаха, прибраха ни голи. Сега децата са болни”, допълва 64-годишната Галя Арабаджиева. Бургаското село Равнец бе едно от най-сериозно пострадалите при невижданите порои през нощта на 25 октомври. В четвъртък 5 семейства от селото бяха настанени временно в Бургас, докато къщите им бъдат възстановени. Една от махалите в ниската част буквално е потопена, а дворовете и къщите са пълни с тиня.   “От 9 ч започнаха работа две комисии - битова и строителна. Специалистите описват къща по къща. Днес и утре ще са тук, още не мога да кажа цифри”, коментира кметът на Равнец Христо Колев. Според него основната причина за бедствието е огромното количество дъжд, който се изля в региона. В четвъртък по обед в Равнец бе погребана 84-годишната Йорданка Панайотова, открита мъртва в двора си. Жената живеела сама, намерили я внуците, които дошли да проверят как е баба им след потопа. Йорданка е открита в двора, но суха. Тя не се е удавила, а е получила инфаркт, най-вероятно от преживения стрес. Погребани бяха и другите две жертви на водния ад - възрастен мъж от село Полски извор и старица от село Ливада. ЯРОСЛАВА ПРОХАЗКОВА Кой носи вината за голямото наводнение? Според Цветан Цветанов това може и да са синоптиците, които не сменили навреме кода за предупреждения от жълт на червен - \"времето е много опасно\". Вместо в понеделник или вторник, когато заваляло, метеоролозите обявили червения код в сряда на 25 октомври. Директорът на Националния институт по метеорология и хидрология на БАН проф. Христомир Брънзов обясни детайлно какво са правили неговите служители в тези фатални за Бургаска област дни.   “Следим процеса от 20 октомври, петък. Той беше доста сложен и числените модели даваха различна траектория на този средиземноморски циклон и оттам различни места, на които може да има интензивни валежи. дори първоначалните ни очаквания бяха за интензивни валежи в Родопите и в Северозападна България”, разказа проф. Брънзов. В неделя вече имало възможност за по-достоверна прогноза. В 20 часа на 23 октомври оперативните структури на института са били преведени в екстремен режим на работа, което означавало усилване на синоптичните екипи с опитни специалисти за ранно предупреждение, задействане на областните структури, свързване със съответните областни щабове, с “Гражданска защита”. В 12 часа на 23 октомври институтът е обявил оранжев код за 16 области на Централна и Източна България, което означава валежи от 35 до 60 литра на квадратен метър за 24 часа. За останалата част от страната обявили жълт код. На 24 октомври за известно време в института е имало технически проблем с комуникациите. “Защото нямаме специалист, при стартова заплата от 500 лв., IT специалист да намерите просто е невъзможно. Въпреки всичко към 13 часа системата беше оправена и обявихме оранжев код за областите Ямбол, Хасково, Бургас и Кърджали и за още 10 области сме обявили жълт код”, уточни проф. Брънзов. Сутринта на 25 октомври сменят кода на червен, защото вече има големи максимални количества валеж, измерени в Бургаска област - в Езерово 156 литра на квадратен метър, в Граматиково - 140, в Кости - 75, в Карнобат 174. “Поради натрупаното количество валеж за тези дни колегите сменят кода на червен, за да обърнат още по-сериозно внимание на гражданите и на властите. Защото валеж, продължавайки трети ден, може да предизвика беди”, допълни проф. Брънзов. Тази информация се изпраща до “Гражданска защита” и до Министерството на околната среда и водите. Какво означават цветните кодове на метеоролозите? “Без опасни явления” означава зеленият код. “Времето е потенциално опасно” показва жълтият. Оранжевият предупреждава: “времето е опасно”, а червеният: “времето е много опасно”. Българските синоптици събират прогнози и данни от много места, имат достъп до глобалните числени модели, има два в България - френският е “Аладин”, WRF, който е американски и е с висока резолюция. С американския модел смятат два на два километра на територията на страната и правят числена прогноза за следващите 3 дни. Отделно се получава сателитна информация. Кодовете са регламентирани на базата на последствията за страната при различни видове екстремни метеорологични явления - високи температури, валежи, силен вятър. Те са различни за тези класове. Като се щракне върху интерактивната карта на института, става ясно какво точно означава кодът. “Институтът си е свършил работата. Не съм недоволен от работата на нашите синоптици”, категоричен бе началникът на метеоролозите. 1 млн. лв. за аварийното разчистване на щетите и първоначална помощ за пострадалите ще отпусне Министерският съвет. Това са решили премиерът Бойко Борисов, вицето му Томислав Дончев и финансовият министър Владислав Горанов. Тепърва обаче започва задвижването на процедурата за извънредната помощ 400 хил. лв. ще бъдат дадени на Бургас, а 600 хил. лв. на община Камено. След оценката на щетите от наводнението ще бъдат дадени и допълнителни средства от бюджета за бедствия и аварии, казаха от правителствената пресслужба. На срещата Дончев, който като вицепремиер е и председател на Междуведомствената комисия за възстановяване и подпомагане, докладвал, че до края на годината в бюджета за непредвидени разходи остават над 2 млн. лв.   Имало обаче възможности и подпомагането да стане по други програми на бюджета, обясниха от правителствената пресслужба. (24 часа)", "date": "2017.10.26", "title": "Язовирът, потопил Бургас и Камено, не бил източван заради риба"}
{"url": "https://www.24chasa.bg/novini/article/6516481", "text": "Министър-председателят Бойко Борисов пристигна на официално посещение в Босна и Херцеговина. Това е първото посещение в страната на ръководител на българското правителство. Програмата на премиера започна с посещение във военната база \"Бутмир\", където имаше среща с командира на Щаба на НАТО бригаден генерал Робърт Хюстън, както и среща с българския контингент, участващ в мисията EUFOR Althea. \"Генерал Хюстън каза, че сте уникални военни. Беше удоволствие да слушам похвали за вас, защото вършите много работа\", каза пред българския контингент Бойко Борисов.  \"При посещението ми в Босна и Херцеговина се срещнах с командира на Щаба на НАТО в Сараево бригаден командир Робърт Хюстън. Бях посрещнат и от дъщеря му, която говори отлично български благодарение на майка си, наша сънародничка, каза пред журналисти сред срещите в \"Бутмир\" премиерът Борисов. Утре в Сараево Борисов ще разговаря с председателстващия Съвета на министрите на Босна и Херцеговина Денис Звиздич, с председателстващите и заместник-председателстващите на двете камари на парламента, както и с члена на Председателството Бакир Изетбегович, информира БТА. По време на посещението ще бъде подписано споразумение за изменение на Спогодбата между българското правителство и Съвета на министрите на Босна и Херцеговина за международни автомобилни превози на пътници и товари. ", "date": "2017.10.26", "title": "Официалното посещение на Борисов в Босна и Херцеговина започна с визита във военната база \"Бутмир (Видео)"}
{"url": "https://www.24chasa.bg/novini/article/6516495", "text": "Днес, 26 октомври 2017 г. (четвъртък), се проведе тегленето на печелившите числа в 85-и тираж на шестте числови игри на Български спортен тотализатор. Джакпотите в тях продължават да нарастват и за неделя ще достигнат общо 8 280 000 лева. От 17:50 ч. зрителите на bTV проследиха на живо изтеглянето на печелившите числа в следните игри: • „Тото 2 - 6 от 49” – 16, 25, 36, 31, 46, 8; Джакпотът в играта не бе спечелен и продължава да нараства, за да достигне прогнозните 4 600 000 лева за следващия тираж в неделя. Въпреки че джакпотът не бе преодолян, в 85-ия тираж дванайсет участника са били на крачка от спечелването му, като са познали 5 от 6-те изтеглени числа. • „Тото 2 – 5 от 35”, първо теглене – 18, 14, 33, 1, 5; второ теглене – 9, 24, 19, 35, 18; В първо теглене на играта „Тото 2 – 5 от 35“ има един участник, познал петте печеливши числа, който печели сумата от 26 413 лева, а във второ - има двама печеливши, които си разделят по 13 206 лева. • „Тото Джокер”, 3-те двойки позиции и цифри са – 7/9, 4/5, 8/1; От 19:15 ч. в ефира на БНТ зрителите проследиха на живо изтеглянето на печелившите числа в други три числови игри на Тото 2: • „Тото 2 – Рожден ден“ – 38 (година)/ 3 (март месец)/ 4 (дата)/ 3 (сряда - ден от седмицата). • „Тото 2 - 6 от 42” – 8, 13, 29, 32, 5, 10 + 23 (допълнително число за новия Втори тото шанс с награден фонд „Пари плюс“); Джакпотът в играта не бе спечелен и за неделя се очаква да достигне 680 000 лева. Участниците в играта „Тото 2 – 6 от 42“ имат още една възможност да спечелят пари и то без да заплащат допълнителен залог. Още един джакпот се печели с „Пари Плюс“ в обновената игра Втори Тото Шанс на „Тото 2 – 6 от 42“, който за следващото теглене в четвъртък ще достигне сумата от 5 000 лева. Освен шестте от 42 числа, водещите Цецо и Уляна изтеглиха още едно - седмо число, което увеличава много шансовете на всички играчи за парична печалба. • „Тото 2 - Зодиак” – 20, 31, 21, 47, 4 + 10 (зодия Козирог); Огромният джакпот от 3 000 000 лева оцеля и в този тираж и продължава да очаква късметлията, който ще успее да го преодолее. В играта има една голяма печалба от 5 000 лева в 3-та група – за познати 4 числа и зодията към тях. В играта с допълнителни печалби за почитателите на моментните лотарийни игри „ПЕЧАЛБИ ПЛЮС – СУМИ ЗА ДУМИ”, победителка стана Даниела Георгиева, която спечели 1 000 лева, защото беше по-бърза и съобразителна от своята съперничка Ваня Тодорова, която си тръгна с награда от 100 лева. В „ПЕЧАЛБИ ПЛЮС – СУМИ ЗА ДУМИ”, могат да участват всички, които имат непечеливши талони от „Домашни любимци“ (4-и тираж), „Златният билет“ (2-и тираж), „Щастлив ден“ (1-и тираж), „Големият удар“ (3-и тираж), „Зодиак“ (7-и тираж), „Спечели всичко“ (1-и тираж), „Твоят късмет“ (1-и тираж), „Тото джакпот“ (1-и тираж), „Честит празник!“ (4-и тираж), „Островът на съкровищата“ (1-и тираж), „Черният диамант“ (1-и тираж), „Весели празници!“ (4-и тираж), „Златото на фараона” (1-и тираж), „Каре Аса“ (1-и тираж), „Суми за думи - Кръстословица“ (1-и тираж) и „Островът на съкровищата 2“ (1 тираж). Необходимо е да регистрират кодовете за печалба от всеки талон в своя профил на www.toto.bg/lottery и да проследят дали някой от тях няма да бъде определен чрез жребий за участие на живо в предаванията по БНТ - четвъртък или неделя. Печалбата е до 1 000 лева. А до 04.11.2017 г. всички, регистрирани непечеливши талони от играта „Островът на съкровищата – 2“, ще участват и за печалба на една от три награди, които са златен таблет; златен мобилен телефон и златно колие. В понеделник, 23 октомври, се проведе тегленето на печелившите числа в играта „Втори тото шанс” на „Тото 2 - 5 от 35” и „Втори тото шанс“ на „Тото 2 – 6 от 49“. В тях участваха всички играни комбинации за играта „Тото 2 - 5 от 35” и „Тото 2 – 6 от 49“ за 84-и тираж без допълнителен залог. „Втори тото шанс“ на „Тото 2 - 6 от 49“ – 16, 9, 25, 21, 1, 3 + 13. „Втори тото шанс“ на „Тото 2 - 5 от 35“ – 15, 29, 32, 2, 17 + 1, 1. Следващите тегления ще бъдат в петък, на 27 октомври, по bTV, от 17:55 часа и ще включват всички играни комбинации за играта „Тото 2 - 5 от 35” и „Тото 2 – 6 от 49“ за 85-и тираж. В игрите участниците могат да спечелят до 100 000 лева. Наградата във Втори тото шанс на „Тото 2 – 6 от 49“ може да бъде и чисто нов автомобил, когато само един участник познае пет от първите шест изтеглени числа и седмото изтеглено бонус число. Ако има няколко печеливши участници, те си разделят сума от 20 000 до 50 000 лева в зависимост от вида тираж. Само за днешния тираж на Димитровден, възможните печалби ще са до 300 000 лева. Празникът е повод БСТ да добави още един БОНУС от 100 000 лева към редовните печалби за участниците, които познаят печелившата комбинация във Втори тото шанс на “Тото 2 – 5 от 35“. Всички играчи, уцелили късметлийските числа, ще си поделят бонуса от 100 000 лева, независимо от числата на двете допълнителни топки. Повече информация за правилата и печалбите може да откриете в сайта на БСТ: www.toto.bg Залози за игрите на Български спортен тотализатор се приемат във всички тото пунктове, в партньорски обекти, обозначени със стикер СПОРТ ТОТО, и онлайн на интернет страницата www.toto.bg.", "date": "2017.10.26", "title": "Джакпотите оцеляха, 8 280 000 лева в Тото 2 за неделя"}
{"url": "https://www.24chasa.bg/novini/article/6516505", "text": "Актьорът Шон Хейс, който участва в сериала \"Уил и Грейс\", е претърпял спешна операция на червата, предаде Асошиейтед прес. Звездата отмени участието си в телевизионно предаване този месец. Той каза, че почувствал \"мъчителна болка\" в стомаха и лекарите в болницата установили, че има перфорация на червата, която \"трови тялото му\". По-късно бил опериран, информира БТА. Шон Хейс играе ролята на Джак Макфарлънд в сериала \"Уил и Грейс\", който се завърна в ефира на телевизия Ен Би Си, след 11 години. ", "date": "2017.10.26", "title": "Шон Хейс от \"Уил и Грейс\" е претърпял спешна операция"}
{"url": "https://www.24chasa.bg/novini/article/6516510", "text": "Грандиозно погребение на краля на Тайланд, отбелязва края на едногодишен траур, който бе обявен след смъртта на краля, който има статут на полубог. Кралят на Тайланд Пумипон Адулядет - най-дълго управлявалият монарх в света - почина на 88-годишна възраст на 13 октомври 2016г. Тялото му бе балсамирано и оставено в двореца, обградено постоянно от бдящи над него будистки монаси. Официалната церемония за погребението започна призори с молитва на будистки духовници, в присъствието на новия крал и на поданиците, облечени в черно, които очертават пътя на процесията, паднали на колене, защото традицията изисква никой да не стои по-високо от краля,  Над 200 000 души изпращат тленните останки на краля, които са поставени в скъпоценна урна. Смята се, че погребението ще струва над 90 млн. долара и е изцяло в духа на традицията. Повече от 1000 войници в яркочервени парадни униформи изпращат краля на последния му път. Траурният кортеж трябва да измине с бавна стъпка трите километра от двореца до специално построения за целта крематориум.", "date": "2017.10.26", "title": "Грандиозно погребение за краля на Тайланд (Снимки)"}
{"url": "https://www.24chasa.bg/novini/article/6516551", "text": "В четвъртък сутринта, иракски бронирани машини и артилерия, подкрепяни от пехота от шиитски милиции, са започнали настъпление срещу позиции на кюрдските въоръжени сили в Северен Ирак, близко до границите със Сирия и Турция, пише израелското издание The Jerusalem Post, цитира \"Фокус\". Според изданието, настъплението има за цел да отнеме стратегическия район от Кюрдското регионално правителство. В процеса на битката са получени съобщения за сблъсъци и бомбардировки над пътя между Ербил и Киркук", "date": "2017.10.26", "title": "Ирак започна нова офанзива срещу кюрдите"}
{"url": "https://www.24chasa.bg/novini/article/6516581", "text": "о. Трима миротворци на ООН загинаха в северната част на Мали в четвъртък, а още двама са ранени, след като МПС-то им попадна на „мина или друго самоделно устройство“, предава AFP, цитира \"Фокус\". Инцидентът се случи в около 17,30 българско време, когато МПС-то е ескортирало „логистичен конвой“ в северната част на Мали, заявиха от мисията, като добавят, че броят на жертвите все още не е окончателен.", "date": "2017.10.26", "title": "Трима миротворци на ООН са загинали след взрив на мина в Мали"}
{"url": "https://www.24chasa.bg/novini/article/6516414", "text": "Политиката на САЩ в Сирия създава предпоставки за сформиране на нови терористични организации в региона, заяви министърът по евроинтеграцията на Турция Йомер Челик пред Анадолската агенция. Той смята, че е възможно усилията на съюзниците да доведат и до решаването на краткосрочни цели като ликвидирането на ДАЕШ, но се създават условия за създаване на нови терористични формирования, подобни на ислямските джихадисти. Челик е категоричен, че ДАЕШ ще бъде наследена от много по-опасна терористична организация. Той направи паралел между ситуацията в Близкия Изток и тази в Афганистан. „Борбата с врага не трябва да се води чрез привличането на терористичните групировки към реализацията на плановете. След известно време тези „съюзници“ се оказват заплаха от международен мащаб. Талибаните и \"Ал Кайда\" бяха използвани против трети сили, а в последствие се превърнаха в много сериозен проблем“, посочва Челик,  Той отново упреква ЕС заради неизпълнените финансови ангажименти по отношение на бежанците. „За нуждите на сирийските бежанци в Турция ЕС отдели едва 899 млн. евро от обещаните 3 милиарда. В същото време Брюксел твърди, че е осигурил 2,4 млрд. евро, от които 1,6 млрд. са обвързани със споразумението. Всичко това е необяснимо при наличието на конкретна криза и хора, които се нуждаят от помощ. На европейските си колеги разказах за един сомалийски министър, който благодари на Турция, че сме показали на света живота в Сомалия и определи това като най-голямата помощ. В Турция осигурихме училищно обучение за половината от 800 000 деца на бежанци, другата половина също непременно трябва да получи образование“, казва главният преговарящ за еврочленството.", "date": "2017.10.26", "title": "Турски министър: \"Ислямска държава\" ще бъде заменена от още по-опасни терористи"}
{"url": "https://www.24chasa.bg/novini/article/6516440", "text": "През септември поп певецът Роби Уилямс анулира края на турнето си, което трябваше да стане в Москва и Санкт Петербург. От тогава британският певец е в почивка. Вчера обаче, той публикува видео в интернет, за да сподели за здравословното си състояние и да благодари на феновете, които го подкрепиха. Съобщението е успокоително, въпреки че Роби изглежда доста отслабнал. Седнал в градината с каскет на главата, той разказва без да спомене името на болестта, която го тормози. „Как съм? Много добре. От пет седмици се възстановявам от една болест. Една болест, която ме събори, за съжаление, в края на турнето. Трябваше да отида в Москва, след това в Санкт Петербург, но получих резултатите от изследването, които бяха доста тревожни и започнах едно интензивно лечение... Последният път, когато бях анулирал концерти по здравословни причини беше през 1998 г. Сигурно нещо се случва и затова трябва да взема тези мерки“, сподели Роби,  След това изпълнителят на \"Angels\" обещава на руската си публика, че в скоро време ще се върне на сцената. Във видеото си Роби Уилямс обяснява, че е променил начина на живот и хранителния си режим.", "date": "2017.10.26", "title": "Роби Уилямс отмени концерти заради болест"}
{"url": "https://www.24chasa.bg/novini/article/6516430", "text": "11 893 съмнителни болнични листове е оспорил Националният осигурителен институт само през първите 6 месеца на тази година. За същия период лекарските комисии са се произнесли по 8649 случая. Отменените болнични обаче са едва 2174, показва статистика на НОИ. Болничните листове се отменят само ако при издаването им лекарят е нарушил наредбата или е допуснал техническа грешка. При приемането в НОИ на данните от издадените болнични се извършват автоматични проверки дали вписаният уникален номер съответства на предоставения на съответния лекар или болница. Така се засичат всякакви формални неточности. свързани с лечебни заведения, за които е установено, че издават значителен брой болнични листове или такива с голяма продължителност на временната неработоспособност за определени заболявания. Обжалването на болничен лист, издаден от лекар или лечебно заведение, се прави пред лекарски консултативни комисии (ЛКК), а когато се обжалва издаден от ЛКК - пред ТЕЛК. От данните, които постъпват в НОИ обаче, не може да се направи оценка на заболяване, което да налага издаването на болничен лист, или дали неговата продължителност съответства на нужния период за възстановяване на работоспособността. През първите 6 месеца на тази година са издадени 1 324 863 болнични, а платените пари по тях са за над 238, 36 млн. лв., като изплатените дни са над 8 млн. като 379 424 вече са ползвали болничен. Наполовина по-малко са били обезщетенията по болест в Пловдив. Докато в Стара Загора са издадени над 70 хил. болнични. Заради многото фалшиви болнични премиерът Бойко Борисов нареди спешни проверки и наказания. Той даде 2 месеца на институциите да намерят решение. Вероятно каза вицепремиерът Томислав Дончев пред bTV. Подозрителни са тези, които се издават от едни и същи места. Сред най-драстичните случаи са служителите, които уж са болни, а са на почивка. Може би е редно да се въведе малко по-строг регламент и този контрол отговаря на обичайния въпрос “кой ще пази пазачите”, коментира още Дончев. Един от вариантите според него е да се създаде лимит на листоветеза лекарите. Вече започнахме проверките в различни населени места, където имаме информация за съмнителен брой издадени листове, съобщи здравният министър проф. Николай Петров. Екипът му търси варианти за промени в нормативните актове, които трябва да ограничат злоупотребите занапред. Една от идеите е да се прецизира срокът, за който общопрактикуващите лекари издават болничен. От здравното ведомство заедно с Българския лекарски съюз ще направят и ясни правила кога точно да се намесва Лекарска консултативна комисия. Трябва априори, а да ги накараме да действат по правилата, допълни министър Петров. Табличка с данни за пациенти с дълги болнични донесе в ефира на Нова тв зам. здравният министър Мирослав Ненков. Той разказа два конкретни случая на пациенти - млади хора, които вадят болничен един след друг. Млад човек на 27 февруари излиза в болничен с остър бронхит. Лекарят му е лош, отбеляза Ненков, понеже същият човек си пуска нов болничен със същото заболяване на 13 март. На 11 май човекът вече е с грип и пневмония с неидентифициран вирус, на 10 юни излиза в болничен заради увреждане на шийни коренчета, а след един месец изведнъж се оказва, че има нарушена вестибуларна функция. През август вече има и увреждане на междупрешленни дискове. Другият случай е на жена - и тя с нарушена вестибуларна функция близо месец и половина, след което изведнъж получава възпаление на половите органи, след него - маточно кръвотечение, а накрая отново се е върнало нарушението на вестибуларния апарат. И при двата случая се произнася една и същаЛекарската комисия. “Отговорността за такъв тип документи е споделена между лекар и пациент, не можем да го контролираме пациента, можем да дисциплинираме нашите колеги”, заключи д-р Ненков. Мярката за намаляване на обезщетението при болничен, плащано от работодателя, се отлага, но не се отменя. В това бе категоричен финансовият министър Владислав Горанов. Заради бурните реакции на бизнеса и синдикатите премиерът Бойко Борисов поиска отлагане на мярката, залегнала в бюджета за догодина на ДОО, но разпореди да се направи по-категоричен опит за решаване на проблема с фалшивите болнични листове. “Със сигурност намаляването на обезщетението от 70 на 50% за първите три дни от болничния няма да се случи догодина”, потвърди вчера Владислав Горанов, цитиран от БНР. “Тоест отлагаме я до следващ анализ. Дали тази мярка ще се приложи, или други мерки, свързани с подобряване на контрола върху временната нетрудоспособност и злоупотребите, които има там, но тази мярка в този ѝ вид няма да се прилага за 2018 година”, обясни той По около 150 служители всеки ден отсъстват от работа заради болнични във фирмата ALC България, която се оплака на премиера Бойко Борисов. Доктори от Ихтиман са издали приблизително 700 броя болнични от януари до юли тази година. Пълният брой на работните дни повече от 5500, казаха от фирмата за “24 часа”. От компанията обаче имат подобен проблеми с лекари от всички райони, от които имат служители. Те отчетоха, че имат работници, които всеки месец са в болнични. Те обаче са издадени по законов път и не можем да направим нищо, казаха още от компанията. 200 от болничнитена работниците от фарбиката в ихтиман са издадени от доктор Йоли Костадинова. Тя отказа коментар пред екипа ни с мотива, че вече е дискредитирана пред съгражданите си. Пред бТВ тя обясни, че 30% от тези пациенти са консултирани със специалист, а на част от тях са правени и изследвания, което доказвало, че не са фалшиви. Работниците от фабриката също отричат да злоупотребяват. Във вторник премиерът Бориов обясни, че фалшивите болнични спират работата на чуждестранните компании, които искат ад напуснат страната ни. “Разрира се, че твърве големият брой болнични пречи на работата ни. Предвид нашия производствен процес липсващите оператори трудно могат да бъдат заместени при кратко предизвестие или никакво. Това предизвиква нестабилност в производството ни. Клиентите ни са обезпокоени от това и се изгражда недоверие към компанията ни. От тази непредсказуемост и нестабилност страда репутацията ни пред клиентите”, казаха още от компанията. ALC България е компания за изработка и износ на луксозни интериорни елементи за автомобилната индустрия. Клиенти са им едни от най-големите производители на автомобили като БМВ и Ауди.", "date": "2017.10.26", "title": "12 хиляди болнични съмнителни. Проверките за фалшиви почнаха"}
{"url": "https://www.24chasa.bg/novini/article/6516454", "text": "Министърът на младежта и спорта Красен Кралев, многократната световна и европейска шампионка и олимпийска медалистка по борба Станка Златева, кметът на Сливен Стефан Радев, председателят на земеделската парламентарна комисия Десислава Танева и почетният председател на Българската федерация по борба Валентин Йорданов откриха новопостроената спортна зала в Сливен. Церемонията се състоя на празника на града – Димитровден. Малко по-късно в събитието успя да се включи и председателят на парламентарната група на ГЕРБ Цветан Цветанов, който е на обиколка в страната. В речта си той засвидетелства уважението си към спортната общественост в града и към Станка Златева. Заедно с нея и децата от клуба й Цветан Цветанов разряза празничната торта с емблемата на спортния клуб, съобщиха от пресцентъра на Министерството на младежта и спорта. Спортната зала по борба на Станка Златева е с обща застроена площ от 1250 квадратни метра и се намира в парк „Юнак“. Залата е изградена и завършена в кратък срок за по-малко от 7 месеца. Първата копка бе направена на 1 март 2017 г. в присъствието на министър Кралев и Валентин Йорданов. Министерството на младежта и спорта отпусна 575 000 лева за изграждане на първия етап на залата в предишния мандат на Красен Кралев. Проектът за изграждане на залата е на клуба на Станка Златева, а терена е общински и е предоставен безвъзмездно от община Сливен. Откриването на залата на Станка Златева беше събитие за целия град, а съоръжението се оказа малко, за да събере всички желаещи да присъстват. Водосвет за здраве и успехи на младежите, които ще тренират в залата, отслужи сливенският митрополит Йоаникий, който проведе дълъг разговор с министър Кралев за духовното и физическо развитие на младите хора. Част от забавленията за публиката бяха акробатични изпълнения от сливенски клубове и демонстрационен турнир по борба, в който взеха участие момчетата и момичетата, които от една година тренират в СК по борба \"Станка Златева\". Турнирът завърши с финални срещи между синовете на световния шампион по борба свободен стил и олимпийски медалист Радослав Великов - 4-годишните Симеон и Радослав Великови. „Едва ли е необходимо да казвам какво е Станка Златева за българския спорт. Тя винаги е давала пример със силния си дух и борбеност. Благодаря на родителите, които са дали децата си да тренират в нейния клуб. Тя ще им предаде опита си и ще направи от тях добри спортисти, но по-важното е че ще ги научи да бъдат добри и стойностни хора. Освен всички останали качества, които притежава, Станка е много честен и справедлив човек\", каза министър Кралев. Той допълни, че е съгласен с думите на Негово Преосвещенство митрополит Йоаникий, че духовното израстване, минава през здравия дух и здравото тяло. \"Благодаря на Министерството на младежта и спорта и на министър Кралев, че подкрепиха идеята ми за изграждане на зала и започнаха да обръщат внимание и на по-малките градове, защото от тук тръгват повечето спортисти\", каза Станка Златева. Залата ще се използва основно за тренировъчна и състезателна дейност по борба, но може да приеме също така състезания, семинари и спортни срещи. Обектът разполага с място за два тепиха със зона за изчакващи спортисти и треньорска ложа, съблекални, складови помещения, офиси и санитарни възли. Новото съоръжение в Сливен е един от шестте национални центъра в програмата на Българската федерация за подготвителни лагери и състезания. Изграждането на съоръжението е поредната голяма инвестиция на Министерството на младежта и спорта в Сливен. През 2011 г. бяха отпуснати средства в размер на 222 000 лева за реконструкция на покритата лекоатлетическа писта в спортен комплекс „Сливен“, а през 2015 г. – още 93 000 лв. за газификация на същата зала.", "date": "2017.10.26", "title": "Кралев и Цветанов откриха новата спортна зала на клуба по борба на Станка Златева в Сливен"}
{"url": "https://www.24chasa.bg/novini/article/6516466", "text": "Президентът на Сирия Башар Асад и неговото семейство нямат място в бъдещето на Сирия, заяви държавният секретар на САЩ Рекс Тилърсън в четвъртък, предава Ройтерс, цитира \"Фокус\". Тилърсън направи този коментар след срещата си със специалния представител на ООН за Сирия Стефан де Мистура, който обяви, че замразените преговори за разрешаване на сирийската криза на женевската площадка, между правителството и опозицията, ще продължат на 28 ноември т.г. „САЩ искат цяла и обединена Сирия, в която Башар Асад няма да има роля в правителството“, подчерта американският държавен секретар. „Това е нашият възглед и аз съм го повтарял много пъти. Управлението на семейство Асад отива към своя край. Единственият въпрос е как ще бъде постигнато това“, обясни Тилърсън.", "date": "2017.10.26", "title": "Рекс Тилърсън: Башар Асад няма място в бъдещето на Сирия"}
{"url": "https://www.24chasa.bg/novini/article/6516308", "text": "В Бюджет 2018 има повече пари за заплати, но те далеч не са достатъчно и хората очакват доста повече, каза председателят на КНСБ Пламен Димитров в тв предаването \"Лице в лице\" по . По думите му увеличението на заплатите до момента се дължи главно на натиска от обществото, именно заради което утре синдикатите са обявили голям протест. „Когато се отвори пазара на труда навън, започна този процес на по-голямо и силно желание и искане от хората на по-големи заплати. Получаването на 5-6 или 8% увеличение не ги удовлетворява”, категоричен е Димитров. По думите му от тези 550 млн. лв. повече предвидени за заплати през 2018 г., половината ще отидат само в сферата на образованието, а друга голяма част – в сектор „Сигурност” и така за всички останали сектори остават много малко средства. По повод изказванията на Кирил Домусчиев, че ще затвори бизнесите си в България и ще се премести в чужбина заради вдигането на заплатите, Димитров коментира, че ако един бизнес не може да плати по-висока минимална заплата, по-добре хората да напуснат страната. „Корупцията и наличието на сив сектор за водещите проблеми за бизнеса, затова имаме проблем и с инвестициите”, допълни още Димитров. Той е категоричен, че от година на година дефицитът на кадри, който става все по-голям, дава основание на хората да искат по-високи заплати. „За нас ускоряването на този процес е единственият възможен начин за запазване на хората в България”, допълни още Димитров.", "date": "2017.10.26", "title": "Пламен Димитров: В Бюджет 2018 има повече пари за заплати, но не са достатъчно"}
{"url": "https://www.24chasa.bg/novini/article/6516306", "text": "Конгресът (долната камара на парламента) на САЩ прие закон за разширяване на санкциите срещу Иран, на основание, че Техеран развива програма за балистични ракети и подкрепя групировката „Хизбулла“, пише американското издание The Hill, цитира \"Фокус\". Приети са четири отделни мерки, които бяха подкрепени почти единодушно от републиканците и демократите в Конгреса. Авторът на закона е председателят на комисията по външните работи на Конгреса Ед Ройс (републиканец, избран от Калифорния). Предвижда се налагането на санкции срещу ирански държавни агенции, участващи в развиването на програмата за балистични ракети, както и срещу всички чуждестранни частни лица или компании, предоставящи помощ за нея. Законопроектът е приет с 423 гласа „за“ срещу само 2 „против“. „Иран няма работа да развива междуконтинентални балистични ракети“, заяви Ройс, по време на обсъжданията в Конгреса. Иран е една от трите държави, които Държавният департамент на САЩ определи като спонсори на тероризма, най-вече заради подкрепата на Техеран за „Хизбулла“. Судан и Сирия са другите две държави дамгосани, че подпомагат терористи. Президентът на САЩ Доналд Тръмп „десертифицира“ (спря размразяването на финансовите средства на Иран, съдържани в европейски и американски банки) ядрената сделка с Иран, като поиска приемането на промени в нея, които биха гарантирали, че Техеран изпълнява поетите ангажименти.", "date": "2017.10.26", "title": "Конгресът на САЩ прие закон за налагане на неядрени санкции срещу Иран"}
{"url": "https://www.24chasa.bg/novini/article/6516336", "text": "Папа Франциск разговаря с шестимата астронавти на Международната космическа станция, съобщиха АФП и Асошиейтед прес, цитирани от БТА. Той попита екипажа - трима американци, двама руснаци и един италианец, какво е мнението им за \"мястото на човека във Вселената\". \"Добър ден или добър вечер, защото когато си в космоса, не знаеш какво е - започна разговора по спътникова връзка папа Франциск от зала във Ватикана. \"Астрономията дава възможност да съзерцаваме безкрайните хоризонти на Вселената и предизвиква въпроси: откъде идваме, къде отиваме\" - продължи той и запита италианския астронавт Паоло Несполи какво мисли за мястото на човека в космоса. Несполи, който е инженер, стоически подчерта \"сложността\" на въпроса. Папа Франциск попита също астронавтите какво мислят за стиха на Данте, че любовта е движещата сила във Вселената. Отговори руският космонавт Александър Мисуркин, който каза, че чете в космоса \"Малкият принц\" от Екзюпери и му е направило впечатление разбирането на детето за любовта. \"Любовта е това, което ни дава силата да дадем живота си за някой друг\" - каза Мисуркин. Папа Франциск остана доволен от отговора и каза: \"Ясно е, че сте разбрали посланието, което Екзюпери обяснява толкова поетично, и което Вие, руснаците, носите в кръвта си, в религиозната си традиция и човечност\". Ранди Брезник - командирът на Международната космическа станция, каза на папа Франциск, че най-приятното нещо в работата на орбитиращата лаборатория е възможността да видиш \"Божието творение малко като от Неговата гледна точка\". Той допълни, че най-голямо впечатление в космоса му прави, че \"няма граници, няма конфликти, всичко е мирно\". \"Когато дойде тук, горе, и види неописуемата красота на Земята, човек не може да не се развълнува дълбоко - допълни Брезник. - Виждаш колко разредена е атмосферата и осъзнаваш колко несигурно е съществуването ни тук.\" Преди папа Франциск, с Международната космическа станция разговаря и папа Бенедикт XVI през 2011 г. Той зададе въпроси за бъдещето на планетата и за рисковете от замърсяването на околната среда. Папа Франциск вярва, че религията и науката не са взаимно изключващи се.", "date": "2017.10.26", "title": "Папа Франциск пита астронавти за мястото на човека във Вселената"}
{"url": "https://www.24chasa.bg/novini/article/6516339", "text": "Норвежки спасителни екипи издирваха днес следобед руски хеликоптер \"Ми-8\" с осем руски граждани, паднал в морето край арктическия архипелаг Свалбард (Шпицберген), предадоха Ройтерс и ТАСС, цитирани от БТА. По думите на Торе Хонгсет, ръководител на координационния център за спасителни операции, в обследвания район има лоша видимост, без вятър, но силно вълнение. \"Търсим физически хеликоптера\", каза той пред норвежката телевизия Те Ве 2. По предварителни данни машината е летяла от селището Пирамиден за крайбрежното селище Баренцбург. Хеликоптерът е паднал в океана на 2-3 км от предвидената крайна точка на полета. Пилотите не са подавали сигнал за бедствие и мястото на вероятната катастрофа не е установено. Сигналът за изчезването е бил подаден в норвежкия спасителен център в 15.35 ч. местно време. Авиокомпанията \"Конверс авиа\", която притежава хеликоптера, каза, че той е адаптиран за полети в северните ширини, и че екипажът му е бил опитен. Разположеният на около 700 км от бреговете на континентална Европа архипелаг Свалбард (Шпицберген) се управлява по силата на договор от 1920 г. Суверенитетът върху островите е на Норвегия, но на всички други страни по договора - над 40 на брой - е разрешено да имат там бизнес и да експлоатират природните ресурси. Руската каменовъглена компания \"Арктикугол\" оперира една мина в Баренцбург, в която работят руснаци и украинци.", "date": "2017.10.26", "title": "Руски хеликоптер с 8 души на борда се разби край брега на норвежки остров"}
{"url": "https://www.24chasa.bg/novini/article/6516153", "text": "В продължение на почти две десетилетия в Швеция се борят с мистериозно заболяване. Наречено Синдром на оттеглянето, то засяга само децата на бежанците, търсещи убежище. Болните се оттеглят напълно от света - престават да ходят, да говорят и дори да отварят очите си. В същото време са живи и до момента няма регистрирани смъртни случаи, съобщава Би Би Си, цитирана от  . Пример за синдрома е случаят с деветгодишната Софи. Тя би изглеждала като здраво дете, ако не трябваше да я хранят през тръба. Софи не се движи, не говори, не яде сама. В същото време физиологичните ѝ функции са в норма. Тя се намира в това, подобно на кома, състояние от 20 месеца. Според лекарите вероятната причина за състоянието на Софи (чието име е променено от съображения за сигурност), е жестоката травма, която тя е преживяла. Това важи и за другите деца със Синдром на оттеглянето. Те буквално се скриват в собствения си ум от реалността. През септември 2015 г. колата на семейството на Софи е спряна от мъже в полицейски униформи. Те я извличат от автомобила заедно с нейната майка и отвличат баща ѝ. Той е пуснат няколко дни по-късно, като твърди, че не си спомня нищо, но след това семейството се крие при роднини и в крайна сметка бяга в Швеция. При пристигането им в скандинавската държава бащата е разпитван с часове в полицията. Малко по-късно дъщеря му изпада в сегашното си състояние. Междувременно става ясно, че майката чака второ дете.", "date": "2017.10.26", "title": "Мистериозна болест поваля стотици деца на бежанци в Швеция"}
{"url": "https://www.24chasa.bg/novini/article/6516167", "text": "Полицията в Бургас удари поредната мини ферма за отглеждане на канабис, този път в жилищния квартал \"Изгрев\". Близо килограм канабис и съоръжения за отглеждане на наркотика са открити при претърсване на два апартамента в бл. 186. Жилищата били обитавани от братята Димитър и Георги Воденичарови на на 43 и 37 г., и двамата криминално проявени. В апартамент на 2-я етаж са намерени и иззети десетки топчета с канабис, с общо тегло близо 1 кг. В другия апартамент, разположен на първия етаж в същия вход, полицаите се натъкнали на помещение за отглеждане на марихуана. То било обособено във вградената част от тераса към дневната. От минифермата, оборудвана с лампи, барометър, термометър и вентилатор, са иззети две саксии с канабисови растения с височина около 150 - 180 см. 43-годишният Димитър Воденичаров е задържан и срещу него е образувано бързо производство, а брат му Георги се издирва от полицията.", "date": "2017.10.26", "title": "Братя от Бургас въртят наркоферма, единият се издирва (Снимки)"}
{"url": "https://www.24chasa.bg/novini/article/6516216", "text": "Очакваме пълно нормализиране от понеделник на полетите на всички летци, каза заместник-министърът на отбраната Атанас Запрянов, който представи информация пред парламентарната Комисия по отбрана днес в рамките на изслушване на представители на ръководството на военното ведомство за ситуацията в авиобазата \"Граф Игнатиево\", съобщи БТА. С пилоти от авиобазата се извършва наземна подготовка за възстановяване на тяхната увереност да летят. Дежурните сили и летците, които носят бойни дежурства, са на линия, никога не е прекъсвано носенето на бойно дежурство за охрана на въздушното пространство от българските изтребители, заяви заместник-министърът. Запрянов посочи като основна причина за станалото факта, че нальотът на летците не е достатъчен и за сложни условия някои от тях са се почувствали недостатъчно уверени да летят. Причините за ситуацията не са в горивото, авиационно гориво има. Допълнително обаче е станало ясно, че част от седемте оперативни самолета МиГ-29 имат останал летателен ресурс по няколко часа. Говорим за седем оперативни самолета, но самолетите, на които може да летят пилотите за тренировъчни полети, които имат по-голям авиационен ресурс, са по-малко, каза Атанас Запрянов. Поради това нальотът е бил ограничен. По думите на заместник-министъра пилотите не са знаели защо доставените 10 двигателя за изтребителите - четири нови и шест ремонтирани, не се монтират и не се използват, което донякъде им е повлияло психически. Те не се знаели за проблемите с документацията на двигателите, които обаче са свързани с риск за техния живот, тъй като от военното ведомство първо трябва да изяснят доколко тези двигатели съответстват на това, което пише във формулярите им. По думите на Запрянов пилотите не са знаели също, че четирите нови двигателя нямат датчици за маслото, които се очакват, и че поради тази причина и те не могат да бъдат използвани, което не е знаел дори командирът на авиобазата. Това е въпрос на комуникация, която е трябвало да бъде направена вече между командването на авиобазата и командира на вида въоръжена сила, и МО, посочи Запрянов. Това е доведено да знанието на личния състав, хората сега знаят, че няма субективна причина, която да бави подготовката на летателната техника и използването на доставените двигатели, а има документална причина, която трябва да бъде изяснена. Заместник-министърът информира, че следващата седмица има съвместна авиационна тренировка с полските ВВС. Имаме уверение от командването на базата, че всички дейности - както с полските ВВС, така и с ВВС на Италия, са координирани, извършват се и ще се включат и тези пилоти следващата седмица, каза заместник-министърът. Според Атанас Запрянов ситуацията е била използвана от много медии с различни интерпретации. От военното ведомство смятат, че в случая има дисциплинарен проблем от гледна точка на координацията на информацията между различните структури. При изслушването беше посочено още, че има забавяне, но се очаква доставката на специфично масло, което е много важно за двигателите на изтребителите МиГ-29. Председателят на комисията ген. о.р. Константин Попов, бивш командир на ВВС, призова по време не дискусията присъстващите да се отнасят с уважение към военните летци. Друг бивш командир на военната ни авиация - генералът от резерва Симеон Симеонов, както и други членове на комисията, се изказа в подкрепа на военните пилоти, които по думите му си имат предел, коментирайки, че те са постъпили разумно предвид обстоятелствата.", "date": "2017.10.26", "title": "От понеделник очакват пълно нормализиране на полетите от \"Граф Игнатиево\""}
{"url": "https://www.24chasa.bg/novini/article/6516222", "text": "По време на българското европредседателство върху нас ще падне тежестта за структурирането на службата на европейски прокурор. Това каза министърът на правосъдието Цецка Цачева по време на пресконференция след годишната министерска среща ЕС – Западни Балкани в областта на правосъдието и вътрешните работи под егидата на Естонското председателство на Съвета на ЕС. През март догидина ще има конференция по темата с участието на евромагистрати, представители на академичната мисъл и прокурори, поясни Цецка Цачева. Тя допълни, че предметът на дейност, компетентността на службата, ще бъде изцяло по отношение на контрол върху начина, по който се използват европейските средства. „Това са средствата на всички нас, европейските данъкоплатци. Сроковете, в които ще започне да функционира тази служба са предвидени, съгласно регламента през 2021 г. Има един нелек път на структуриране на организацията на работата, изготвянето на правила за избор на европейски прокурори, на прокурори представители на другите държави членки, така че всичко това предстои и е наша отговорност за времето на българското председателство“, поясни Цачева.", "date": "2017.10.26", "title": "Цачева: Европрокуратурата ще се създаде по време на европредседателството ни"}
{"url": "https://www.24chasa.bg/novini/article/6516230", "text": "Искаме да сме максимално справедливи и обективни в оценката в доклада по механизма за сътрудничество и проверка, който ще излезе през ноември. Това каза еврокомисарят по правосъдие, потребители и равнопоставеност на половете Вера Йоурова по време на пресконференция след годишната министерска среща ЕС – Западни Балкани  „Всеки път, когато се срещна с г-н Цацаров и когато имам възможност да обсъждам с  реформата и работата на прокуратурата и нейните структури, според мен дава убедителни знаци за напредък. Винаги, когато се срещна с него оставам с впечатление, че всичко в България е наред. След това виждам фактите, цифрите и резултатите и в мен се появяват съмнения относно това дали всичко е наистина прекрасно. Нека да изчакаме и видим какво ще покаже докладът от ноември месец, който предстои. Ние искаме да сме справедливи и максимално обективни. Нека видим обективната ситуация. Всеки път, когато се срещна с г-н Цацаров му пожелавам успех, късмет и действително да покаже реални резултати и успешно разрешаване на всички теми в областта на неговите компетенции“, допълни еврокомисарят. „Ползваме докладите на Венецианската комисия като аналитичен материал, документ. Вие знаете, че сериозно работи и сътрудничим с Венецианската комисия и взимаме тяхното мнение по отношение на ситуацията в Полша, така че отговорът на вашия въпрос е да“, каза еврокомисарят. По думите й други държави членки също са подложени на някакъв вид мониторинг. „Вече седем години се прилагат механизми за измерване на напредъка. Това е класацията за напредък в правосъдните системи. Опитваме се да измерим ефикасността и ефективността на реформите в системите на правосъдието във всички държави – членки, включително България и Румъния. Опитваме се да увеличим обхвата на тази система, която в момента разглежда само административно-правни теми. Искаме да включим такива, касаещи наказателното право и гражданското право“, посочи Йоурова.", "date": "2017.10.26", "title": "Йоурова: След всяка среща с Цацаров оставам с впечатление, че всичко в прокуратурата е наред"}
{"url": "https://www.24chasa.bg/novini/article/6516272", "text": "Каталунският премиер Карлес Пучдемон заяви днес, че няма да свика регионални избори в Каталуня, за да уреди конфликта с Мадрид, защото липсват гаранции от (испанското) правителство, което иска да наложи контрол над областта, предаде Франс прес. Каталунският парламент трябва да вземе решение за последиците от прилагането срещу Каталуня на член 155 от конституцията, който допуска отменяне на автономията на областта, добави Пучдемон, предава БТА.", "date": "2017.10.26", "title": "Пучдемон няма да свика регионални избори в Каталуня, нямало гаранции"}
{"url": "https://www.24chasa.bg/novini/article/6516273", "text": "Учение „Carpathian Eаgle - 2017” на военни формирования от Специалните сили на държавите от Балканския регион се проведе в гр. Търгу Муреш, Румъния, съобщиха от пресцентъра на военното министерство. В него участваха военнослужещи от Албания, България, Гърция, Македония, Румъния, Сърбия, Турция и Черна гора. От българска страна в учението се включиха военнослужещи от 3-ти батальон на 68-а бригада Специални сили. По време на учението бяха сформирани многонационални групи за Специални операции с цел уеднаквяване на стандартните оперативни процедури, които се използват в различните държави, и повишаване на съвместимостта между участниците. Проведени бяха тренировки по алпийска подготовка, стрелба с лекострелково оръжие, ориентиране и придвижване в непозната местност, десантиране по способа „бързо въже” и „рапел”. Военнослужещите изпълниха и задачи по медицинска подготовка и евакуация. С хеликоптер бяха извършени парашутни скокове на височина от 300 метра до 4000 метра от вертолет „Чинук” на гръцките Специални сили, както и от самолет Спартан „С – 27J” и „С – 130 Херкулес” на румънските Военновъздушни сили. В деня за високопоставени гости формированията от Специалните сили на Балканските държави демонстрираха висока степен на интеграция. Военнослужещите показаха уменията си при изпълнението на задачи в операция по залавяне на терористи. Те изпълниха спускане по способа „рапел” от хеликоптер „Пума” на румънските ВВС. През следващата година нашата страна ще бъде домакин на учението на Специалните сили от държавите от Балканския регион.", "date": "2017.10.26", "title": "Специалните сили участваха в многонационално учение в Румъния"}
{"url": "https://www.24chasa.bg/novini/article/6516281", "text": "Гръцкият външен министър Никос Кодзиас заяви днес, че турският президент Реджеп Тайип Ердоган вероятно ще посети Гърция в края на ноември или началото на декември, предаде агенция АНА-МПА. Кодзиас заяви, че по време на визитата му в Турция по-рано тази седмица е било договорено посещение на Ердоган в Гърция, което може да се състои в последните 10 дни от ноември или в началото на декември. Той уточни, че това са \"първоначални намерения\", предава БТА. По време на посещението на Кодзиас турският външен министър Мевлют Чавушоглу заяви, че Анкара не иска Гърция да се превръща в \"убежище\" за организаторите на опита за преврат в Турция от юли миналата година, като спомена факта, че 995 души са подали молби за убежище в тази страна след осуетения пуч.", "date": "2017.10.26", "title": "Ердоган може да посети Гърция в края на ноември или началото на декември"}
{"url": "https://www.24chasa.bg/novini/article/6516291", "text": "Испанската заместник министър-председателка Сорая Саенс де Сантамария заяви днес, че трябва да бъде установено пряко управление над Каталуня, за да се постави началото на нов етап, в който законът да бъде зачитан, предаде Франс прес. Сорая де Сантамария каза това минути след като каталунският премиер Карлес Пучдемон обяви, че няма да свика регионални измори. Вицепремиерът каза това пред сенатска комисия, която обсъжда искането на испанското правителство да бъде приложен член 155 на Конституцията заради заплахите на Каталуния за обявяване на независимост. Очаква се испанският Сенат да одобри искането на централното правителство на пленарно заседание утре, напомня АФП.", "date": "2017.10.26", "title": "Испанският вицепремиер: Време е законът да бъде зачитан в Каталуня"}
{"url": "https://www.24chasa.bg/novini/article/6512650", "text": "От години Франческа страда от болки в кръста заради дисковите си хернии и периодично се оперира. Въпреки че живее в Рим, така както и неврохирургът д-р Леонарди, който я лекува, Франческа отива в болница в Ломбардия. Там обаче отива и римският ѝ лекар и я оперира в клиника до Милано, а не в Рим, където работи и Така здравната каса на Ломбардия с център Милано, а не тази на Лацио с център Рим прибира парите, които се полагат за съответната операция. Като се има предвид, че всеки в Италия има право да избира къде да се лекува, е ясно, че мнозина предпочитат, ако се налага, да лягат на болнично легло на север. Така тамошните болници прибират повече пари, инвестират ги в повече технологии и съответно привличат още повече пациенти, т.е. нови пари. 10 на сто от пациентите в Ломбардия идват от други области. Всеки, който е живял дори за малко в Италия, знае, че на север от Рим транспортът, здравеопазването, образованието и ред други неща функционират в пъти по-добре от тези в градовете на юг от Рим. Консултативният референдум, който се проведе в неделя в Ломбардия (Милано) и Венето (Венеция), показа добре известната истина - че има две Италии. населението, което значи, че миланецът е по-добре дори от средния германец в това отношение. В действителност Ломбардия открай време дава много повече пари на държавата, отколкото получава от нея. Отрицателното ѝ салдо е от 54 млрд. евро, а това на Венето е 15 млрд. по данни на Еуполис, цитирани от в. “Стампа”. Малцина знаят обаче, че Емилия-Романя с център Болоня също води директни преговори с парламента за повече автономия, прескачайки провеждането на референдум сред жителите си, тъй като това се допуска от закона. Емилианците също имат отрицателно салдо от 18 млрд. евро. Само за сравнение - Бавария има отрицателно салдо от едва 5 млрд.евро в Германия.  А какво е положението на юг в Италия? Сицилия получава с 10 млрд. евро годишно повече от държавата, отколкото дава. Сардиния, Кампания и Калабрия получават с 5 млрд. евро повече, отколкото дават. Преведено на прост език, всеки жител на Милано дава всяка година на Италия 5000 евро, а всеки калабриец получава всяка година по 3000 евро от държавата. Ясно е, че целта на солидарното жонглиране с пари е да се дръпне напред Италианският юг. Въпреки всички усилия обаче проблемите на юг са си същите, каквито бяха и преди 30 г., и здравеопазването, образованието и инфраструктурата в Неапол, Реджо Калабрия и Бари пак са по-лоши. За икономическия растеж дори не си струва да говорим. Референдумът просто показа, че на северняците вече им е писнало само да преливат в общата каса, а да не се вижда никакъв резултат от тяхната солидарност. Какво ще стане сега? Сигурно е, че правителството на Паоло Джентилони ще вземе предвид волята на гласувалите и ще стартира консултации с двете области за повече автономия. За да не се стигне бавно до каталунски вариант и до кипване на напрежението, е ясно, че Ентусиазираната от резултатите от референдума Венето с център Венеция даже отиде по-далеч - поиска да стане област със специален статут. По този начин иска да прибира за себе си девет десети от данъците на жителите си. Областният губернатор Лука Дзая обяви това ден след референдума за автономия на Венето, в който участваха 57% от населението и в който с 98% победи фронтът на “да”. Губернаторът на Ломбардия с център Милано Роберто Марони обаче съвсем не е на това мнение. Той ще иска Ломбардия да стане специална област, а не област със специален статут. При първия вариант става въпрос за прибирането на повече пари от фискалния резерв, докато при втория към това се прибавя и компетентност на областта по 23 точки - от образованието до външната политика.  За да се стигне до даването на специален статут на дадена област в Италия, е необходимо да се направи промяна в конституцията. Според сегашната само 5 от 20-те италиански области имат специален статут. Става въпрос за южните Сицилия и Сардиния и за северните Фриули-Венеция-Джулия, Алто Адидже и Вале д'Аоста. Дали обаче има смисъл Венеция да стане област със специален статут, при положение че това са решения на следвоенна Италия, взети заради политически притеснения? Алто Адидже и Сицилия по онова време се бореха за отцепване, Вале д'Аоста беше наполовина френска, Сардиния зовеше за автономия, за да се измъкне от мизерията. Фриули-Венеция-Джулия с център Триест пък получи специален статут през 1963 г., тъй като трябваще да се варди от Тито и от желязната завеса. но също така и на привилегии във фискалната сфера. Благодарение на тях могат да прибират всичко или почти всичко от данъците на собствените си граждани. Сицилия прибира в касите си 100% от данъците на фирми и граждани, Вале д'Аоста и Алто Адидже – девет десети, Сардиния – седем десети, Фриули – шест десети. Приходите от данъците на глава на населението, които се вливат в касите на областите със специален статут, са с доста отворена ножица - в северната Вале д'Аоста (до френската граница) са например 10 500 евро, докато в Сицилия са едва 3730 евро. Средната цифра за една нормална област в Италия е 2500 евро. Областите със специален статут имат и огромна свобода за разходите си. Така например Вале д'Аоста харчи по 11 720 евро на глава годишно, или 4 пъти повече от нормалната област Ломбардия. Сардиния харчи два пъти повече от Ломбардия. Какви са обаче резултатите от всичко това?  В Алто Адидже и Вале д'Аоста с парите на областта се подпомага социално осигуряване от шведски тип, докато в Сицилия парите потъват като след “Титаник”. Според в. “Ил фато куотидиано” и петте области със специален статут са с бюджети на червено - Сицилия е с бюджетен дефицит от 22 млрд. евро, а Вале д'Аоста от 617 млн.евро. Разликата е, че въпреки ексцесиите в разходите и от петте области резултатите за населението в северните области са отлични, а тези в южните са трагични. В град Болцано в Алто Адидже например действа от години най-ефикасното правосъдие и образование в Италия - с по-високи резултати и от европейските стандарти. В Сицилия и Сардиния пък харченето на обществените ресурси е с 50 на сто по-високо от това в нормалните области. Сицилианската администрация е струвала 204 евро на глава от населението през 2011 г., докато тази в Милано – 13 евро.", "date": "2017.10.26", "title": "На венецианеца му писна  да прелива пари  на калабриеца"}
{"url": "https://www.24chasa.bg/novini/article/6516406", "text": "САЩ наложиха санкции срещу седем частни лица от Северна Корея и три организации, които, според Вашингтон, са причастни към сериозни нарушения на човешките права, предава Ройтерс. “Днешните санкции са срещу севернокорейски военни и правителствени служители, причастни към явни злоупотреби с човешките права“, заяви финансовият министър на САЩ Стивън Мнучин, цитиран от \"Фокус\". „Освен това, те са прицелени и срещу финансови институции, които се опитват да държат режима на повърхността, чрез валута, спечелена чрез използването на принудителен труд“. Сред лицата, срещу които са въведени санкции, са директорът и заместник-директорът на Военното командване по сигурността, първият заместник-министър на Министерството на народната сигурност и министърът на труда на страната. САЩ са поставили санкции и срещу Генералния консул на Северна Корея за град Шънян, в Китай и срещу дипломат от посолството на страната във Виетнам.", "date": "2017.10.26", "title": "САЩ наложиха нови санкции срещу Северна Корея"}
{"url": "https://www.24chasa.bg/novini/article/6516432", "text": "Приходите на “Мтел” нарастват с 5,5% до 112,3 млн. евро за третото тримесечие на 2017 г. Това показват обявените финансови резултати на оператора. Тенденцията за ръст продължава шесто поредно тримесечие, след като от 1 август 2015 г. начело на компанията застана Александър Димитров. Увеличението на печалбата на телекома е по-голямо - с 18,5% до 42,8 млн. евро. От телекома уточняват,че в резултат на стабилното повишение в приходите от услуги и намаляване на разходите оперативната печалбата преди лихви, данъци и амортизация се повишава спрямо предходната година, запазвайки тенденцията от предходното тримесечие. От компанията уточняват, че приходите от услуги са нараснали със 7,3% до 100,7 млн. евро, което се дължало на по-голямо ползване на 4G мобилен интернет и на ексклузивното спортно съдържание чрез каналите Mtel Sport 1 и Mtel Sport 2. Само от мобилния сегмент приходите са с ръст от 4,9% до 88,6 млн. евро. При фиксираните се покачват със 7,9% до 23,7 млн. евро. С 1 на сто се увеличили клиентите, ползващи телевизия и интернет. Средният приход от фиксирана линия нараства със 7,3% до 11,7 евро. Лек спад има при клиентите на мобилни услуги - с 1,5% до 4,056 милиона. Основната причина била промяната в закона, ограничаваща максималния брой предплатени номера, които може да ползва всеки клиент. В същото време компанията отчита ръст набонатите във високия ценови сегмент. В резултат на това средният приход от абонат е 5,7 евро.  “Мтел” с ръст на приходите за шесто тримесечие поред АЛЕКСАНДЪР ДИМИТРОВ", "date": "2017.10.26", "title": "“Мтел” с ръст на приходите за шесто тримесечие поред"}
{"url": "https://www.24chasa.bg/novini/article/6516131", "text": "От 2006 г. са стартирали клиничните пътеки и не са мърдали като цена. Сега сме 2017 г. Многократно се повишаваха минималната и средната работна заплата. С Лекарския съюз искаме да ги преразгледали като цени. Това каза за Би Ти Ви здравният министър проф. Николай Петров. \"Години назад са покривани дългове от излишък в бюджета, но това не е решение. Решение е оторизация на системата. Трябва да се направят добри разчети\", каза още той. \"Не бих охарактеризирал какъв тип проблем е фалшивия болничен. Получихме тревожни писма от работодатели. Един работодател беше извадил подробни данни за болничните и определено има съмнения за недобри практики. Има в момента регламент по който да се следи дали се издават болничните листове. В момента е трудно да категоризираме отговорността\", каза здравният министър. \"Предвижда се строителство на спешни центрове в 273 точки, закупуване на 400 линейки и закупуване на медицинско оборудване. От 2 години върви една програма за леко покачване на заплатите в спешната помощ. Когато са малко екипите са претоварени, затова се надявам този проект да стане привлекателно място. Обсъдено е да има повече пари за здравеопазването в новия бюджет - малко над 400 млн. лева\", добави проф. Петров. \"Парите ще се разпределят за повече пари за болнична помощ, за извънболнична помощ, за лекарства\", допълни той. \"Има избрана фирма, която да реализира електронния търг за лекарства. Той е пуснат вчера сутринта. Надяваме се от това да произлезе намаление на цените на лекарствата. Ако постигнем 20% намаление ще бъде чудо\", каза здравният министър.", "date": "2017.10.26", "title": "Здравният министър: Над 400 млн. лева за здравеопазване през 2018 г."}
{"url": "https://www.24chasa.bg/novini/article/6515958", "text": "Историческият часовник на Ермитажа в Санкт Петербург, който е спрян в момента на ареста на Временното правителство през 1917 г., отново започна да функционира по повод 100-годишнината от Октомврийската революция (7 ноември 1917 г. - 25 октомври стар стил), предаде ТАСС, цитирана от БТА. За намерението днес часовникът да бъде пуснат съобщи генералният директор на Ермитажа Михаил Пьотровски преди откриването на изложба в чест на годишнината. Стрелките на историческия часовник, който е в Малката (бяла) трапезария в Зимния дворец, сочеха 2 часа и 10 минути. Именно по това време на 26 октомври 1917 г. са арестувани министрите от Временното правителство. Часовникът изобщо не е функционирал през епохата на Съветския съюз, като традицията продължила и след това - близо 100 години стрелките му сочат един и същи час. В залите на Ермитажа има около 50 старинни часовници. За няколко години почти всички те са ремонтирани от специалисти и работят.", "date": "2017.10.26", "title": "Часовникът на Ермитажа, спрян в нощта на Октомврийската революция, пак работи"}
{"url": "https://www.24chasa.bg/novini/article/6516041", "text": "Четирима обитатели на затвор с максимална степен на охрана в западната част на Германия се изправят днес пред съда по обвинение в кражбата на 46 килограма свинско месо от затворническите кухни, предаде ДПА. Мъжете на възраст между 42 и 56 години са обвинени, че са откраднали месото от кухните на затвора \"Целе\", разфасовали са го за шницели и салами и са го складирали във фризери в индивидуалните си килии, предава БТА. Пети мъж - служител на затвора, помогнал им в обработката на месото, е обвинен от прокурорите като техен съучастник. Целта на процеса е да установи какво са възнамерявали да правят затворниците със свинското. Историята е описана в затворническото списание \"Дамокъл\" със заглавие \"Лов на шницели в Целе\". ", "date": "2017.10.26", "title": "Четирима затворници на съд в Германия заради кражба на шницели"}
{"url": "https://www.24chasa.bg/novini/article/6515388", "text": "Три момичета са нападнали с боксове контрольор на градския транспорт в столицата тази сутрин на спирката на автобус 213 до Военната академия, съобщи  . Той е бил с две свои колежки. Мъжът е с леки наранявания в областта на лицето.  Минути след 8:00 часа тази сутрин екип проверяващи установил, че момичетата се возят без билети в автобус 213. Свалили ги на Военната академия, а пътничките започнали да обиждат контрольорите, допълват от Центъра за градска мобилност. Служителите на ЦГМ тръгнали към друга спирка, при което един от тях, Георги Богданов, бил нападнат – момичетата хвърлили върху главата му блуза и, докато той се ориентира, го свалили на земята и започнали да го бият. Колежките на контрольора не могли да му помогнат, като единствено пресцентърът на ЦГМ цитира една от тях, според която сред побойничките имало девойка с бръсната глава и „определен опит в бойните изкуства”. Богданов е освидетелстван от съдебен лекар. Има лицева травма под дясното око, причинена от метален предмет. Ръководството и служителите на Център за градска мобилност осъждат агресивното и арогантно поведение на извършителите и настояват те да бъдат установени и да понесат предвидените в закона наказания. Те напомнят, че контрольорите, като и всички останали групи служители на Центъра за градска мобилност, трябва да изпълняват служебните си задължения без страх за личната си сигурност.", "date": "2017.10.26", "title": "Момичета без билети нападнаха с боксове контрольор в София (Обновена, видео)"}
{"url": "https://www.24chasa.bg/novini/article/6515706", "text": "Общинската съветничка от Велинград Екатерина Каферинова е била пребита на излизане от сесията на местния общински съвет, научи \"24 часа\". Информацията бе потвърдена от говорителя на полицията Мирослав Стоянов, който съобщи, че сигналът за нападението е бил получен около 11 ч. в четвъртък. Каферинова е отивала към колата си, когато е била пресрещната от двама мъже с качулки, които са я нападнали и са й нанесли множество удари в главата, след което избягали. Окървавена общинската съветничка е била откарана в местната болница, където и е оказана медицинска помощ. Състоянието и е сравнително добро, като нараняванията й са в областта на лицето. Полицията във Велинград издирва нападателите, като се работи по две версии. Първата, че побоят е извършен във връзка с работата на Каферинова като общински съветник, а втората, че се касае за нападение свързано с бизнеса и личния живот на пострадалата. Екатерина Каферинова е най-дългогодишния общински съветник във Велинград. Тя е от БЗНС. Още в зората на демокрацията Каферинова бе един от лидерите и лицата на СДС и земеделците във курортната община. Това не е първото посегателство към нея. Преди около 10 г. бе подпалена от неизвестни извършители новата й кола. Авторите на палежа тогава не бяха разкрити.", "date": "2017.10.26", "title": "Пребиха най-дългогодишната общинска съветничка \n във Велинград"}
{"url": "https://www.24chasa.bg/novini/article/6515713", "text": "Синът на Ангел Бончев - Бончо го е пребил преди време, съобщи по-малкият му брат Ангел. Двамата често се карали заради бизнес интереси. След отвличането му от \"Наглите\" през 2008 г., бащата прехвърлил на първородния си син хидропарка си в Казичене, а малкият постепенно го изместил от бизнеса, обясни Ангел.  Той посочи, че според него баща му се е почувствал изплашен и заради това е насочил пистолет срещу батко му.   Преди минути той е бил освободен срещу гаранция от 500 лв.", "date": "2017.10.26", "title": "Синът на Ангел Бончев го пребил"}
{"url": "https://www.24chasa.bg/novini/article/6515728", "text": "Заместник министър-председателят по правосъдната реформа и министър на външните работи Екатерина Захариева разговаря с европейския комисар за правосъдие, потребители и равнопоставеност между половете Вера Йоурова, която е на посещение в София, съобщиха от Министерството на външните работи. Двете са обсъдили правосъдната реформа, напредъка по Механизма за сътрудничество и оценка, както и предстоящото Българско председателство на Съвета на Европейския съюз. Йоурова е оценила положително поставянето на въпроса за европейската перспектива пред държавите от Западните Балкани от страна на предстоящото Българско председателство. \"Нашето мнение е, че трябва да им подадем ръка, така че усилията ни да стигнат до обикновените хора - и в областта на инвестициите, но и на политическия напредък. Иначе ще загубим Западните Балкани за европейското семейство\", е предупредила министър Захариева. Тя е допълнила, че шестте кандидатки от региона за членство в ЕС трябва да бъдат разглеждани според индивидуалните си заслуги, а не в пакет. \" Обратното демотивира напредналите и няма полза за изоставащите\", е подчертала тя. \"В Съвета предстои политически дебат по Западните Балкани и затова специфичните познания, които България притежава по въпроса, са изключително важни за нас. Имате уверенията ми, че ще предам вашето послание в Брюксел\", е обобщила комисар Йоурова.", "date": "2017.10.26", "title": "Брюксел ще разчита на българската експертиза \nза Западните Балкани"}
{"url": "https://www.24chasa.bg/novini/article/6515734", "text": "Ясното дефиниране и утвърждаване на принципа на солидарността в Европейския съюз и подобряването на общата европейска политика в областта на предоставяне на убежище ще бъдат ключови теми по време на Българското председателство на Съвета на Европейския съюз. Това заяви президентът Румен Радев, който днес на „Дондуков“ 2 проведе среща с европейския комисар по въпросите на миграцията, вътрешните работи и гражданството Димитрис Аврамопулос. Това съобщиха от прессекретариата на държавния глава. Акценти в разговора бяха създаването на механизми за реакция при внезапен миграционен наплив към европейските граници и мерките на общоевропейско ниво, които следва да бъдат предприети за гарантиране на сигурността на гражданите на Съюза, без да се нарушават техните права. Димитрис Аврамопулос заяви, че Европейската комисия възлага високи надежди на страна ни в ръководенето на преговори в областта на предоставянето на убежище и гарантирането на сигурността по време на председателството ни. „България има опит в защитата на границите, тя е една от страните на „фронтовата линия“ на миграционните потоци към Европа и беше подложена на сериозен миграционен натиск през последните години. Европейската комисия ще предостави на българските власти техническа подкрепа и експертиза. Уверен съм, че в ключово време за Европа, България ще бъде запомнена като страна, изпълнила дълга си да утвърждава европейските ценности“, заяви комисар Аврамопулос. Той предупреди, че всяка държава членка трябва да поеме отговорност за предотвратяването на нови кризи, тъй като миграционният проблем не би могъл да бъде разрешен окончателно и завинаги. Комисар Аврамопулос потвърди, че България покрива техническите критерии за присъединяване към Шенгенското пространство и изрази надежда, че и в рамките на Съвета на ЕС в кратки срокове ще бъде постигнат консенсус за пристъпване към пълноправно членство на страната ни в безвизовото пространство. „Съществуването на неписани критерии за присъединяване към Шенгенското пространство не е честно спрямо европейските граждани“, категоричен беше държавният глава Румен Радев. Президентът заяви, че за България присъединяването към Шенген не е само въпрос на подобряване на сигурността, но и е обвързано с подобряване на инвестиционната среда в региона и гарантиране на оптимални условия за бизнеса.", "date": "2017.10.26", "title": "Радев: Навременната реакция при миграционни кризи и сигурността на европейските граждани трябва да бъдат водещи приоритети за ЕС"}
{"url": "https://www.24chasa.bg/novini/article/6510321", "text": "Нов рекорден ръст по посещения регистрира сайтът на \"24 часа\" през септември - 8,43% и 9,57% на годишна база - това показват новите данните на Gemius . Това е най-високият резултат, постиган от създаването на 24chasa.bg, а прогнозата за октомври е още по-висока. С новия си резултат сайтът на \"24 часа\" се издига с още едно място в класацията на новинарските сайтове, изпреварвайки сайта на агенция \"Блиц\". Така 24chasa.bg вече е вторият най-голям новинарски сайта, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за септември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2017.10.26", "title": "Сайтът на \"24 часа\" с рекорден ръст 8,43% за септември, m.24chasa.bg - №1 новинарски"}
{"url": "https://www.24chasa.bg/novini/article/6515777", "text": "Завърши плановият годишен ремонт на шести блок на АЕЦ “Козлодуй”. В 14 часа и 06 мин. 1000-мегаватовата мощност бе включена в електроенергийната система на страната след проверка и издадено одобрение от Агенцията за ядрено регулиране. Това съобщиха от пресцентъра на АЕЦ “Козлодуй”. В рамките на кампанията, започнала на 16 септември, успешно бяха изпълнени планираните дейности по ремонт и профилактика на оборудването и системите на блока. Реакторът бе презареден със свежо ядрено гориво за следващата горивна кампания. Във връзка с реализирането на проекта за продължаване на срока на експлоатация на шести блок по график бяха извършени комплексно обследване и подмяна на предвиденото оборудване и компоненти. Пети енергоблок на АЕЦ “Козлодуй” – другият 1000-мегаватов блок на централата, работи със 100% натоварване на мощността.", "date": "2017.10.26", "title": "Приключи плановият годишен ремонт на шести блок на АЕЦ “Козлодуй”"}
{"url": "https://www.24chasa.bg/novini/article/6515778", "text": "Районна прокуратура – Велико Търново предаде на съд 20-годишен младеж, извършил за грабеж на телефон на ученик. Обвинението срещу Янаки Т. е за това, че на 18.07.2017 г. около 16.30 часа в гр. Велико Търново, отнел чужди движими вещи – мобилен телефон „Леново Вайб“, на стойност 430.80 лева, от владението на ученик, с намерение противозаконно да ги присвои, като употребил за това заплаха с нож. На 18.07.2017 г. около 14:00 часа, пострадалият ученик заедно със свои приятели излезли да играе футбол в училищен двор. Около 16:20 часа на игрището дошло по-голямо момче, за което знаели, че се казва Янаки, но не го познавал лично. Момчето поискало да се включи в играта, но след това започнал да спъва нарочно момчета и да ги заплашва, като съзнателно търсел конфликт. Децата се притеснили и седнали на пейките, играта спряла и обстановката станала тягостна. Малко след това децата тръгнали към близък магазин. Преди да излязат от игрището, Янаки спрял едното момче и казал на другите да продължат. Тогава Янаки извадил от джоба си сгъваем нож, насочил го към пострадалия, като със заплашителен тон му казал да си извади телефона и да му го предаде. Пострадалото момче се прибрало в дома си и съобщило на родителите си, които уведомили полицията и същият ден обвиняемият е задържан. Предстои насрочване на делото за разглеждане от съд.", "date": "2017.10.26", "title": "Батко, заплашил с нож дете и задигнал телефона му, отива на съд в Търново"}
{"url": "https://www.24chasa.bg/novini/article/6515775", "text": "Съединените щати се готвят да засилят военните си позиции в Африка, за да преследват джихадистите от групировката \"Ислямска държава\" (ИД), които опитват да заемат нови позиции след падането на техния \"халифат\" в Сирия и Ирак, казват представители на американските власти, цитирани от \"Фокус\". След падането на Ракка и на Мосул, \"Африка е едно от местата, където знаем, че ИДИЛ се надява да засили присъствието си\", съобщи в понеделник председателят на Съвета на началник-щабовете на въоръжените сили на САЩ генерал Джо Дънфорд, използвайки съкращението на старото име на Ислямска държава (\"Ислямска държава в Ирак и Леванта\"). \"Знаем колко важни са за \"Ислямска държава\" Либия и Синай. Знаем колко усилено опитаха да се установят в Източна Африка и, разбира се, в момента говорим за Западна Африка\", добави той на пресконференция, посветена на текущото разследване на засадата на 4 октомври в Нигер, при бяха убити четирима американски военни. \"Ще направим препоръки на министъра\" на отбраната на САЩ Джим Матис и на президента Доналд Тръмп \"за разпределението на частите, за да отвърнем адекватно на равнището на заплаха, каквото е според нашите оценки\". Във вторник под председателството на генерал Дънфорд във Вашингтон се проведе среща на военни представители от 75 страни и международни организации, събрали се, за да разменят разузнавателна информация за движението на джихадистите и предложения за методите, с които да им се попречи да намерят убежище в Африка. След тази среща председателят на Съвета на началник-щабовете на въоръжените сили на САЩ отказа да отговори на въпрос за начина, по който Вашингтон ще се бори срещу ислямистки групировки като \"Ислямска държава\" или Боко Харам. Той обясни, че трябва да информира първо изпълнителната власт. \"Такава дискусия би била прибързана\", заяви Дънфорд. Той обаче спомена за възможност за \"промяна на приоритетите и разпределението на ресурси\" с цел да се изпреварят действията на врага", "date": "2017.10.26", "title": "САЩ планират да засилят военните си позиции в Африка"}
{"url": "https://www.24chasa.bg/novini/article/6515812", "text": "Евродепутатите категорично осъждат всякаква форма на сексуално насилие и изразяват съжаление, че тези действия са толерирани. Извършителите трябва да бъдат наказвани, призова Европейският парламент в приета днес резолюция по въпроса, съобщиха от неговата пресслужба, цитирани от БТА. Текстът включва призив за стратегия на ЕС и правила срещу тормоза на полова основа; мерки за справяне с недокладването на случаи, особено от страна на най-уязвимите; настояване за създаване на работна група от независими експерти с цел проучване на ситуацията в ЕП. Парламентът повтаря призива си към Европейската комисия от 2014 г. за стратегия за целия ЕС. Тя трябва да включва проект на законодателство със задължителни инструменти за защита на жените от насилие, включително сексуален тормоз и сексуално насилие над жени и момичета. Борбата срещу сексуалния тормоз включва и кампании за повишаване на осведомеността и за справяне с проблемите с недостатъчното докладване и социалната стигма, казва текстът. Резолюцията бе приета с 580 гласа \"за\" срещу 10 \"против\" и 27 \"въздържал се\". Парламентът трябва незабавно да разследва скорошните обвинения в сексуален тормоз и насилие, да въведе задължително обучение за достойно и уважително поведение на работното място за всички служители и евродепутати. Резолюцията призовава още ЕП да започне да води поверителен регистър на случаите, да създаде работна група от независими експерти и да подобри официалните процедури и подкрепата на жертвите в рамките на парламента и/или с местната полиция. Държавите членки на ЕС трябва също така да разследват ситуацията в своите национални парламенти и да предприемат съответните мерки. В заключение евродепутатите казват, че политиците трябва да бъдат модел за подражание в предотвратяването на и битката със сексуалния тормоз в парламента и извън него. Според данни на Агенцията на Европейския съюз за основните права от 2014 г. относно насилието срещу жени: - една от три жени е била жертва на физически или сексуален тормоз по време на живота си в зряла възраст; - около 55 процента от жените в ЕС са били жертва на сексуален тормоз; - 32 процента от всички жертви в ЕС заявяват, че извършителят е началник, колега или клиент; 75 процента от жените в квалифицирани професии или на висши ръководни позиции са били подложени на сексуален тормоз, както и 61 процента от жените, работещи в сектора на услугите; - 20 процента от младите жени (18-29) в ЕС са били жертва на тормоз в киберпространството; - една от десет жени е обект на сексуален тормоз или следене в интернет. В информацията се отбелязва още, че 55 процента от жените в ЕС са ставали жертва на сексуален тормоз по един или друг начин.", "date": "2017.10.26", "title": "Европарламентът в резолюция: Никаква толерантност за сексуалното насилие"}
{"url": "https://www.24chasa.bg/novini/article/6515838", "text": "Мярката за намаляване на обезщетението при болничен, плащано от работодателя, се отлага, а не се отменя, заяви финансовият министър Владислав Горанов, цитира  . Заради острите обществени реакции премиерът Бойко Борисов пое ангажимент да се направи още един опит за решаване на проблема с фалшивите болнични листове. \"Със сигурност намаляването на обезщетението от 70 на 50% за първите три дни от болничния няма да се случи догодина\", потвърди той. \"Тоест, отлагаме я до следващ анализ. Дали тази мярка ще се приложи, или други мерки, свързани с подобряване на контрола върху временната нетрудоспособност и злоупотребите, които има там, но тази мярка в този й вид няма да се прилага за 2018 година\".", "date": "2017.10.26", "title": "Горанов: Само отложено е намаляването на обезщетението при болничен"}
{"url": "https://www.24chasa.bg/novini/article/6515825", "text": "Германски официални представители приветстваха решението на съд в Истанбул да освободи германски гражданин и седем други активисти от ареста в очакване на резултата от делото срещу тях, като заявиха, че това може да бъде стъпка към подобряване на отношенията между Германия и Турция, предаде Асошиейтед прес. Министърът на правосъдието Хайко Маас заяви днес, че освобождаването на Петер Щойтнер е \"окуражаващ знак\". Той обаче добави, че трябва да бъдат освободени и останалите германски граждани, \"които са задържани в ареста без оправдателни причини или обвинения\", съобщи БТА. Няколко други германски граждани бяха арестувани след неуспешния опит за преврат в Турция миналата година, включително журналистът Дениз Юджел. Външният министър Зигмар Габриел заяви, че Германия ще продължи да се бори за освобождаването на всички, но нарече освобождаването на Щойтнер снощи \"първи знак, че отношенията се подобряват\". Той каза за сп. \"Шпигел\", че бившият канцлер Герхард Шрьодер е помогнал в преговорите за освобождаване на германския правозащитник. Европейският съюз също приветства освобождаването на двамата европейски правозащитни активисти - германския гражданин Петер Щойтнер и шведския гражданин Али Гарави, предаде ДПА. В съобщение ЕС определи освобождаването на правозащитниците като \"добра новина\", но добави, че \"трябва да бъдат предприети още положителни стъпки към спазването на фундаменталните права и свободи в Турция\". Турски съд нареди снощи да бъдат освободени под гаранция подписка осем правозащитници, сред които и двама чужденци, месец преди началото на процеса срещу тях, насрочен за 22 ноември. Те не трябва да напускат страната по време на процеса. Процесът срещу 11 правозащитници, заплашени от присъди до 15 години затвор, ако бъдат признати за виновни, предизвика сериозно напрежение между Турция и Европа. Двама от тях вече бяха пуснати под гаранция малко по-рано.", "date": "2017.10.26", "title": "Германия и ЕС приветстваха освобождаването на правозащитниците в Турция"}
{"url": "https://www.24chasa.bg/novini/article/6515880", "text": "Регламентът за защита на личните данни засяга близо 80% от българските компании и всички библиотеки, училища, болници, които ще трябва да се съобразяват с новите правила. Организирайки това събитие, даваме възможност на българския бизнес да обсъди на най-високо ниво прилагането на регламента, заяви българският евродепутат Ева Майдел (ГЕРБ/ЕНП) по време на кръгла маса с Вера Йоурова, европейски комисар по правосъдие, потребители и равенство между половете, проведена на 24 октомври в София, съобщиха от пресцентъра на ГЕРБ. Събитието по влизащия в сила през май 2018 г. европейски регламент е организирано от българския евродепутат и Конфедерацията на работодателите и индустриалците в България (КРИБ). „Новият Общ регламент относно защитата на данните не е просто още една регулация на ЕС. Това е законодателно отражение на най-голямата реформа на Европейския съюз по този въпрос. Регламентът променя начина, по който събираме, обработваме, използваме, защитаваме и дори възприемаме личните данни“, заяви Боряна Манолова, зам.-председател на КРИБ и изпълнителен директор на Сименс България. По време на срещата стана ясно, че Европейската комисия подготвя информация и упътващи материали за бизнесите, за да ги улесни в прилагането и спазването на Регламента за защита на личните данни. „Важно е че Еврокомисията е чула гласа на индустрията, включително и българските бизнеси, които искат повече яснота относно това как внедряването на новите правила ще е най-оптимално от гледна точка разходи-ефективност“, коментира Ева Майдел. На събитието присъстваха изпълнителни директори на най-големите компании в България и членове на управителните съвети на КРИБ, Българска стопанска камара, Български форум на бизнес лидерите, Съвета на жените в бизнеса в България, Американската търговска камара (Амчам), Българска търговско-промишлена палата, както и председателят на Комисията за защите на личните данни Венцислав Караджов.", "date": "2017.10.26", "title": "Майдел: Регламентът за защита на личните данни ще засегне 80% от българския бизнес"}
{"url": "https://www.24chasa.bg/novini/article/6515886", "text": "Оборудването за АЕЦ \"Белене\" се съхранява според предписаните инструкции от производителите, обясни енергийният министър Теменужка Петкова по време на заседанието на Комисията по енергетика в парламента. Министърът на енергетиката поясни, че по договор до площадката на АЕЦ \"Белене\" вече е доставено половината от оборудването, а до края на 2017 г. ще бъде доставено и останала част. Теменужка Петкова посочи, че преди доставката е била извършена проверка съвместно от Националната електрическа компания /НЕК/, заводите производители и \"Атомстройекспорт\". \"Заводите производители на оборудването заявиха, че условията за съхраняване отговарят на изисквания\", заяви енергийният министър. Министър Петкова уточни, че една част от оборудването се съхранява в закрити помещения, а друга част, според изискванията, се съхранява под навес. По думите й част от оборудването при транспортирането е пристигнало с нарушена опаковка и вече е преопаковано според предписанията на заводите производители. Теменужка Пекова добави, че цялото оборудване ще бъде съхранявано поне 5 години. Това налага да бъдат построени специални конструкции. Поради тази причина е обявена обществена поръчка за изграждането им, чиято прогнозна стойност е 241 000 лева. Докато станат готови тези специални конструкции, ще бъде направена временна конструкция, която да гарантира доброто съхранение на оборудването. Енергийният министър съобщи още, че НЕК води разговори със заводите производители преконсервацията на оборудването да бъде извършена под техен надзор. Министър Петкова увери представителите на енергийната комисия, че оборудването за АЕЦ \"Белене\" ще бъде съхранено с грижата на добър стопанин. Тя посочи, че от днес, по изискване на НЕК, Агенцията за ядрено регулиране /АЯР/ е започнала проверка как се съхраняват реакторите. Енергийният министър каза, че Министерството на енергетиката ще информира за резултатите от тази проверка, за да бъде сигурно българското общество как се съхранява това оборудване.", "date": "2017.10.26", "title": "Теменужка Петкова: Оборудването за АЕЦ \"Белене\" ще бъде доставено до края на 2017 г."}
{"url": "https://www.24chasa.bg/novini/article/6515877", "text": "Хаос в Истанбул след обилни валежи. Проливните дъждове, които се изляха снощи в района на града, създадоха затруднения в трафика на мегаполиса, информира  . Проблеми имаше и по северното крайбрежие на Мраморно море, в градовете Текирдаг, Силиврия и Чаталджа. Нарушен беше и въздушният трафик на истанбулските летища. Заради внезапния дъжд се наводниха много улици, а движението по основните магистрали беше затруднено. Проблеми имаше и в азиатската част на Истанбул. Валежи се очакват и през следващите дни.", "date": "2017.10.26", "title": "Обилни дъждове причиниха хаос в Истанбул"}
{"url": "https://www.24chasa.bg/novini/article/6515889", "text": "Непълнолетен младеж, предал невярно съобщение за тревога на телефон 112, е осъден след одобрено от съда споразумение с Районна прокуратура – Елена. Наложено му е наказание пробация с е пробационни мерки: задължителна регистрация по настоящ адрес и задължителни периодични срещи с пробационен служител за срок от осем месеца и безвъзмезден труд в полза на обществото 100 часа за период от една година. Димитър Д. е признат за виновен за това, че на 5 юли т. г., в 22,25 часа в гр.Златарица позвънил на спешния телефон 112 и заявил, че е разбит банков клон в градчето.  Споразумението има последици на влязла в сила присъда.", "date": "2017.10.26", "title": "100 часа ангария за непълнолетен, \nизлъгал за обрана банка в Златарица"}
{"url": "https://www.24chasa.bg/novini/article/6515901", "text": "Хиляди студенти се събраха днес по обяд в Барселона, за да призоват за провъзгласяване на независима република Каталуня и да изразят протест срещу предвиденото от испанските централни власти поставяне на автономната област под свой контрол, съобщи Франс прес. Те преминаха на шествие през централните улици на каталунската столица с червени карамфили в ръка и знамената на каталунската независимост около врата. \"Не можете да вкарате в затвора цял един народ. Не на франкистката репресия\", пишеше на голям транспарант, а студентите скандираха по прелитащ над тълпата хеликоптер: \"Окупационните сили вън!\". Движението \"Университети за републиката\" и студентският синдикат призоваха за стачен ден в университетите в четирите най-големи каталунски града - Барселона, Жирона, Леида и Тарагона - в знак на протест срещу прилагането на член 155 от испанската конституция, даващ право на правителството да суспендира автономията на областта.", "date": "2017.10.26", "title": "Хиляди студенти на демонстрация за независимост на Каталуня в Барселона"}
{"url": "https://www.24chasa.bg/novini/article/6515496", "text": "Парламентът повиши от 11 на 12 евро максималния размер на таксата, заплащана от тежкотоварни автомобили за използване на определени инфраструктури. Това стана с приемане на първо и второ четене на промени в Закона за пътищата, внесени от Александър Ненков от ГЕРБ и група народни представители, съобщи БТА. Основната цел на законопроекта е адаптирането на системата от пътни такси с европейска директива, се посочва в доклада на Комисия по регионална политика, благоустройство и местно самоуправление. Според вносителите с повишаване на размера на таксата с 1 евро на годишна база увеличението на приходите от дневни винетни такси от тежкотоварните автомобили, събирани от Агенция \"Пътна инфраструктура\", се очаква да бъде над 2.8 млн. лева.", "date": "2017.10.26", "title": "Повишиха на 12 евро максималния размер на дневната винетна такса за камиони"}
{"url": "https://www.24chasa.bg/novini/article/6515510", "text": "„ЧЕЗ Електро България“ АД осъществи още една своя кампания, популяризираща енергийната ефективност – „Подарък от ЧЕЗ без повод“. Партньор в инициативата бе търговска верига „Мосю Бриколаж“ чрез магазините си в София /кв. „Дружба“, кв. „Люлин“ и „Ринг МОЛ“/, Благоевград и Плевен. От 19 до 25 октомври 2017 г., всеки клиент на „ЧЕЗ Електро България“ АД, който върна стара, използвана крушка с нажежаема жичка в посочените магазини, получи безплатно LED крушка. „Изненадахте ме приятно! Бях в Център за клиенти на ЧЕЗ и от служителите разбрах за кампанията с новите LED крушки. Сетих се, че вкъщи има стари крушки с нагреваеми жички, за които просто не ми остава време да изхвърля. Замених ги за 3 нови LED, които са и по-икономични! Даже си говорихме с мои приятели, по повод кампанията, за ефективността на електроуредите вкъщи. Наистина, чрез подобни инициативи разбираш, че и ти можеш да направиш много за околната среда с нещо толкова малко като една енергоспестяваща крушка. А и понижаваш сметката си за ток също!“, сподели Венета Сиромахова от София. Своето мнение изрази и Милен Йорданов от Плевен: „Страхотна инициатива! Сутринта видях рекламните плакати в магазина и се сетих, че в гаража на баща ми има такава крушка. Аз всъщност не използвам крушки с нажежаеми жички, защото са отживелица, въпреки че все още в някои домакинства в България се използват такива. Затова и подаръкът от ЧЕЗ сега осветява гаража на баща ми. Впечатлен съм, защото това наистина е лесен начин и обикновения потребител да даде своя принос за опазване на природата“. „ЧЕЗ Електро България“ АД е силно ангажирано с популяризиране на идеите на енергийната ефективност като начин да се управлява и ограничава ръста в потреблението на енергия. Това е най-устойчивият икономически и природосъобразен начин за намаляване на разходите за електроенергия. Дългосрочната стратегия на дружеството е да популяризира енергийната ефективност сред клиентите. „ЧЕЗ Електро България“ АД се стреми към тази цел чрез формирането на изцяло ново отношение към потреблението на електроенергия в полза на околната среда. Компанията изпълнява и дългосрочна програма за насърчаване на разумното и отговорно използване на електроенергията. Част от тази програма е популяризирането на мерки за намаляване на крайното потребление чрез информационни и образователни кампании за потребителите, включително и за деца – обучения, беседи, игри, брошури, справочници. На корпоративния уебсайт www.cez.bg, в раздел „За клиента“ е разработена специална секция „Енергийна ефективност“, където клиентите могат да намерят разнообразни съвети за разумно и отговорно използване на електроенергията.", "date": "2017.10.26", "title": "Клиенти на ЧЕЗ Електро България участват активно в „Подарък от ЧЕЗ без повод“"}
{"url": "https://www.24chasa.bg/novini/article/6515502", "text": "Министерството на образованието и науката предлага 96 детски градини и части от детски градини и 151 училища да бъдат включени в Списъка със защитените детски градини и защитените училища за учебната 2017/2018 година. След обществено обсъждане Списъкът ще бъде внесен за одобрение в Министерския съвет, съобщи пресцентърът на МОН. За първи път има възможност детски градини да бъдат защитени и средищни, досега такъв статут получаваха само училища. МОН предлага също 252 нови детски градини и 22 нови училища да бъдат включени в Списъка на средищните детски градини и училища в Република България за учебната 2017/2018 година. Предвижда се от него да отпаднат 25 училища поради оптимизация на училищната мрежа и липса на минималния брой от 10 ученици, които пътуват от други населени места. В средищните детски градини се обучават общо 18 674 деца, като 2 230 деца в задължителна предучилищна възраст пътуват ежедневно от съседни населени места. В новите средищни училища, които сега се включват в Списъка, учат 4 143 ученици, като 470 от тях пътуват ежедневно от съседни населени места. Към началото на учебната 2017/2018 година общо в средищните училища в страната се обучават 186 176 ученици, като пътуващите ученици до 16-годишна възраст са 40 352. Промените в Списъка се предлагат след мотивирани искания на кметовете на общините и след проверка от регионалните управления на образованието. Детската градина се обявява за защитена, когато нейното закриване би довело до това, най-малко осем деца в задължителна предучилищна възраст да пътуват на 14 и повече километра извън населеното място, в което живеят. Другият случай, в който тя става защитена, е ако поне на пет деца се налага да пътуват не по-малко от 20 километра до най-близката друга градина или училище, което организира предучилищно обучение. Защитените детски градини ще получават допълнително финансиране от 21 000 лева за градина в планински район и 19 000 лева за останалите. Критериите за защитено училище са различни за различните степени на образованието. Училище, което обучава от първи до седми клас, става защитено в случай, че ако бъде закрито или преобразувано, поне 10 деца ще трябва да пътуват на 20 и повече километра до най-близкото училище. От осми до десети клас училището влиза в списъка, ако най-малко 15 ученици ще пътуват на повече от 30 километра. Допълнителната субсидия за тези училища е 32 000 лева за планински район и 29 000 лева за останалите. Най-малко четири деца в задължителна предучилищна възраст от друго населено място трябва да се обучават в детска градина, за да бъде тя обявена за средищна. Условието е в селищата, откъдето са децата, да няма градина или училище, което да организира задължително предучилищно образование. Също така градината трябва да е на най-малко разстояние от мястото, откъдето идват децата, измерено по асфалтов път. Условието се въвежда, защото в планинските райони често пъти по-краткият път е без асфалт, а в интерес на децата е да пътуват при безопасни условия до градината или училището. Най-малко 10 пътуващи ученици в задължителна училищна възраст от други населени места трябва да има в училище, което кандидатства за статут на средищно. За пътуващите деца и ученици се осигурява безплатен транспорт, като задължително се определят придружители на децата и на учениците от първи до четвърти клас по време на пътуването до средищното училище или до средищната детска градина, информират от МОН.", "date": "2017.10.26", "title": "МОН предлага 96 детски градини и 151 училища да бъдат обявени за защитени"}
{"url": "https://www.24chasa.bg/novini/article/6515505", "text": "Над 12 000 къса цигари без акцизен бандерол иззеха горнооряховски полицаи, съобщиха от ОД на МВР Велико Търново. Контрабандните папироси са открити в сряда при извършена проверка в база, състояща се от три гаражни клетки в железничарския град. В  ползваните от 36-годишен мъж гаражи са установени и иззети 12 206 къса цигари от различни марки. В. А. е задържан за срок до 24 часа по ЗМВР. По случая е започнато бързо производство.", "date": "2017.10.26", "title": "Спипаха над 12 000 къса контрабандни цигари в Горна Оряховица"}
{"url": "https://www.24chasa.bg/novini/article/6515519", "text": "Премиерът Бойко Борисов проведе среща с еврокомисаря по миграция, вътрешни работи и гражданство Димитрис Аврамопулос и с еврокомисаря по правосъдие Вера Юрова. Основна тема на разговора бяха приоритетите по време на Българското председателство в областта на правосъдието и вътрешните работи. Това съобщиха от Министерски съвет. Разгледани бяха въпросите за функционирането на новата европейската прокуратура, сигурността на външните граници, системата за убежище, пакета по Регламента от Дъблин, както и мерките за борбата с тероризма. По време на срещата беше анализирана геополитическата ситуация в Европа, като двамата еврокомисари изтъкнаха положителната роля на българския премиер за мира и сигурността в държавите от Западните Балкани. Димитрис Аврамопулос и Вера Юрова бяха категорични, че България ще бъде много успешен председател на Съвета на Европейския съюз.", "date": "2017.10.26", "title": "Борисов разговаря с еврокомисарите Аврамопулос и Юрова"}
{"url": "https://www.24chasa.bg/novini/article/6515516", "text": "Най-малко 30 души загинаха, а десетки бяха ранени, след експлозия и пожар в цех за производство на пиротехнически изделия в западно предградие на индонезийската столица Джакарта, предаде Ройтерс, като се позова на властите. На телевизионни кадри се вижда огромен стълб черен дим, който се издига от склад на цеха. Той се намира в района Тангеранг, промишлена зона на Джакарта, съобщи БТА.  Според очевидци е имало две експлозии за период от три часа - едната сутринта, а другата по обяд. И двата взрива се чули на километри. На кадрите от склада се виждат също тлееща пепел и отломки, а покривът липсва изцяло.", "date": "2017.10.26", "title": "Трийсет загинаха при експлозия в индонезийска фабрика за фойерверки (Видео)"}
{"url": "https://www.24chasa.bg/novini/article/6515555", "text": "Министър-председателят Бойко Борисов обсъди с вицепремиера Томислав Дончев и с министъра на финансите Владислав Горанов мерките за преодоляването на щетите от бедствието в Бургаска област и възможностите за подпомагане на засегнатите от него хора, съобщиха от пресслужбата на Министерски съвет. Решено беше Министерският съвет да стартира процедурата по отпускане на 1 млн. лева на общините Бургас и Камено (400 хил. лв. за Бургас и 600 хил. лв. за Камено), с които да бъдат покрити разходите за аварийно-възстановителна дейност и подпомагане на пострадалите. В момента няколко екипа на място описват щетите, основно на публичната инфраструктура. Очаква се работата им да приключи до понеделник следващата седмица, посочи вицепремиерът Дончев, който е председател на Междуведомствената комисия за възстановяване и подпомагане. Той съобщи, че заделеният резерв на Комисията до края на 2017 г. е над 2 млн. лева и че има готовност да бъде предоставен както за непосредствено справяне с бедствията, осигуряване на пътен достъп и достъп на хората до домовете им, така и за ремонтни работи, които да се осъществят до края на годината. Когато бъде изготвена точната справка за всички извършени дейности и необходими плащания, правителството ще вземе решение от коя бюджетна програма и какво допълнително финансиране ще бъде отпуснато.", "date": "2017.10.26", "title": "Министерски съвет отпуска 1 млн. лева на общините Бургас и Камено"}
{"url": "https://www.24chasa.bg/novini/article/6515568", "text": "Щетите от наводнението в Бургаско по първоначални изчисления се оценяват на повече от 4 милиона лева. Това съобщи пред журналисти кметът на Община Бургас Димитър Николов, цитиран от БТА. Повече от половината са нужни за неотложни възстановителни дейности, тъй като са увредени или напълно разрушени междуселищни и вътрешни улици, мостове и други пътни съоръжения. Общината включи всички свои ресурси, но разчита много и на солидарната държавна помощ от Междуведомствената комисия за възстановяване и подпомагане към Министерски съвет, за да има по-бърз и качествен резултат, заяви Николов. При наводнението пострадаха много частни имоти, основно в село Равнец, кварталите \"Горно Езерово\" и \"Долно Езерово\", село Братово, село Черни връх. Със съдействието на Общината навсякъде са раздадени необходимите бланки, с които може да се кандидатства за еднократна държавна парична помощ от 326 лева, за възстановяване след наводнението. Частичното бедствено положение в Община Бургас остава в сила и днес. Училището в село Равнец е отворено, занятията продължават да са отменени в детската градина на селото и в училището в квартала \"Горно Езерово\". Кметът информира, че с разрешението и съдействието на Министерството на околната среда и водите е обособена временна площадка за депониране на отпадъци на територията на старото депо в село Братово. Временно боклукът не само на Бургас, но и на още осем близко разположени общини ще се разтоварва там. Това се налага, тъй като е нужно време за почистване клетката на новото регионално депо и възстановяване на нормалния транспортен достъп до нея. Пострадахме зле, но няма екологична опасност за населението, добави кметът. Днес на терен пристига проектант, който да предложи оптимално решение за спешните възстановителните дейности, чието предварително изпълнение вече стартира. Когато задачата бъде изпълнена, отпадъците от временната площадка ще бъдат преместени в новото депо, информира градоначалникът. В нощта срещу 25 октомври водата заля и пречиствателната станция в квартала \"Горно Езерово\". Един от операторите е трябвало да се измъква през прозореца, тъй като не е можел да отвори вратата на помещението, в което е дежурял. Впрегнати са много хора, техника и усилия, за да може скоро тя да заработи отново на пълни обороти, заяви кметът. На най-пострадалите семейства ще помогнем с предоставяне на строителни материали за ремонт на домовете им, а при доказана повреда на битова техника заради бедствието ще им бъде закупена нова, каза Николов. По-рано днес Димитър Николов и министърът на регионалното развитие и благоустройството Николай Нанков посетиха най-пострадалите от поройния дъжд райони. На всяко от тях се работи активно по разчистване и по неотложни възстановителни дейности.", "date": "2017.10.26", "title": "Щетите от наводнението в Бургаско са за повече от 4 милиона лева"}
{"url": "https://www.24chasa.bg/novini/article/6515569", "text": "С падането на температурите се създават благоприятни условия за \"развихрянето\" на болестотворните микроби. Според експертите е мъдро решение хората да повишат защитните си механизми, включвайки определени храни в менюто си, за да могат по-лесно да противодействат на неприятните симптоми на настинка или грип като възпалено гърло, хрема, кашлица, температура, мускулни болки, главоболие. Сред полезните храни срещу неприятностите, съпътстващи студения сезон, са бадемите, яйцата, пълнозърнестите продукти и спанакът, пише в. \"Дейли експрес\", цитиран от БТА. Хората често обвиняват хладното и мрачно време за неразположенията си, но характерните за сезона болести и потиснатост могат да се дължат и на недостига на определени вещества. За да си ги набавим, диетоложката Джули Келоу препоръчва да наблягаме на определени продукти. Бадемите са отличен източник на фибри, растителни протеини, ниацин (витамин B3), фолиева киселина, желязо, рибофлавин (витамин В2), магнезий - вещества, допринасящи за чувството за ситост и за понижаване на умората, която омаломощава организма и го прави по-податлив на болести. Бадемовите ядки освен това помагат за регулиране на нивата на кръвната захар, чийто спад по това време на годината се свързва с т.нар. \"зимна тъга\". Яйцата съдържат вещества, които допринасят за правилното функциониране на организма в сезона на настинките, грипа и сезонната депресия - фолиева киселина, витамин D, триптофан. Присъствието на пълнозърнести продукти в менюто също помага за стабилизирането на нивата на кръвната захар, чийто спад се отразява неблагоприятно върху организма и настроението. Спанакът е отлично средство за добър сън, който е от изключително значение за правилното функциониране на имунната система. Зеленчукът е богат на желязо, фолиева киселина и витамин С и благодарение на тях също е мощен съюзник срещу умората.", "date": "2017.10.26", "title": "Бадемите и яйцата са сред най-полезните храни за предпазване от настинка"}
{"url": "https://www.24chasa.bg/novini/article/6515567", "text": "Европейската комисия изрази днес съболезнования на семействата и близките на жертвите от наводненията край Бургас. Наблюдаваме обстановката отблизо. Готови сме да помогнем, ако съдействието ни бъде поискано от българските власти, заяви говорител на комисията, предава БТА. По механизма за гражданска защита ЕС осигурява спасители и техника, а от фонда си за солидарност отпуска средства на пострадали от бедствие държави. През юли 2015 г. година ЕК отпусна 6,3 млн. евро на България за частично покриване на разходите за възстановяване след бедствията от началото на същата година. Средствата бяха предназначени за инфраструктура и за разходите за спешни и спасителни дейности, както и за почистване в засегнатите области. Финансовата помощ от фонд \"Солидарност\" на ЕС се изчислява въз основа на общата стойност на преките щети от бедствие. Тази помощ може да бъде използвана само за основни неотложни и възстановителни действия.", "date": "2017.10.26", "title": "ЕК изрази съболезнования за загиналите в наводненията край Бургас"}
{"url": "https://www.24chasa.bg/novini/article/6515580", "text": "Да има по-строг контрол на личния багаж с храна на пътници на ГКПП \"Дунав мост\", идващи от страни, в които е установено огнище на болестта африканска чума по свинете - това е едно от решенията, което бе взето по време на днешното извънредно заседание на междуведомствената областна епизоотична комисия в Русе. От Гранична полиция коментираха, че ще окажат нужното съдействие на служителите на Областната дирекция по безопасност на храните в Русе по осъществяване на контрола. По време на заседанието бе решено да се въведе постоянен контрол и по отношение на обезвреждането на остатъчни количества хранителни отпадъци от кетъринг на корабите по река Дунав, идващи от страни, в които е установена африканска чума по свинете. Отговорник за изпълнението са пристанищните оператори. На заседанието стана ясно още, че в Русенско се отглеждат около 100 000 свине. Членовете на междуведомствената областна епизоотична комисия набелязаха и мерки срещу възникване и разпространение на болестта инфлуенца по птиците на територията на региона.", "date": "2017.10.26", "title": "Въвеждат по-строг контрол на \"Дунав мост\" заради африканска чума по свинете"}
{"url": "https://www.24chasa.bg/novini/article/6515593", "text": "Мъж от Монтана е излъган по добре познатия сценарий, че трябва да дадае парите си, за да съдейства на полицията. На 25-ти октомври около 13,50 ч. неизвестен извършител позвънил на домашния телефон на 57-годишен жител на гр. Монтана. По време на телефонния разговор непознатият се представил за инспектор Георги Николов, служител на полицията, и поискал от мъжа да съдейства за залавянето на група телефонни измамници, като предостави всичките си налични спестявания. Около 14,30 ч. мъжът оставил черна платнена чанта със сумата от 3 400 лв до кофа за смет в близост до дома си. По-късно потърпевшият разбрал, че е измамен и подал сигнал в РУ Монтана. По случая е образувано досъдебно производство в РУ Монтана.", "date": "2017.10.26", "title": "Измамен мъж остави 3400 лева на боклука"}
{"url": "https://www.24chasa.bg/novini/article/6515616", "text": "Основен проблем е, че Агенцията по метрология може само да контролира язовирите, но не и да ги управлява, а общините имат малък финансов ресурс за отстраняване на нарушенията. Това каза министърът на икономиката Емил Караниколов в парламента. Според него трябва да се създаде орган, който да отговаря за всички язовири. Най-вероятната причина за преливането на язовира на 24 октомври край Бургас са проливните дъждове. Друга възможна причина са непочистените храсти и растения, които може да са запушили съоръжението. Прелял е яз. Чутората, след като друг язовир се е влял в него. Яз. Чутората е частен и се намира под видеонаблюдение. Записите от камерите ще бъдат иззети и прегледани. Министърът каза още, че миналата седмица Агенцията за технически и метрологичен надзор е извършила проверки, но не е открила нарушения. От началото на годината на територията на област Бургас са извършени 195 проверки на язориви. В резултат на проливни валежи на 24 и 25 октомври са установени 7 броя язовири със скъсани стени.", "date": "2017.10.26", "title": "Караниколов: Агенцията по метрология само контролира, а не управлява язовирите"}
{"url": "https://www.24chasa.bg/novini/article/6515639", "text": "Един от най-често допусканите пропуски от домашните производители при направата на виното е то да остане с джибрите дълго време - в продължение на месеци. Джибрите, които са на повърхността, колкото и да бъдат опазвани, много често плесенясват и са предразположени на вкисване - това в повечето случаи няма как да не се предаде на виното.", "date": "2017.10.26", "title": "Често срещана грешка при отделянето на джибрите"}
{"url": "https://www.24chasa.bg/novini/article/6515637", "text": "Президентът на Русия Владимир Путин съобщи, че от терористите до момента са освободени повече от 90% от територията на Сирия, предава ТАСС, цитира \"Фокус\". „Бих желал отново да благодаря на нашите военнослужещи, които участваха в провеждането на антитерористичната операция в Сирия. Благодарение на тяхното мъжество, твърди и професионални действия, ситуацията се измени коренно. От терористите вече са освободени повече от 90% от сирийската територия“, заяви Путин по време на среща с военни.", "date": "2017.10.26", "title": "Путин: Повече от 90% от територията на Сирия е освободена от терористите"}
{"url": "https://www.24chasa.bg/novini/article/6515626", "text": "Министърът на културата Боил Банов говори  за проекта за новия бюджет за култура в предаването „Денят започва с култура” на БНТ. В началото на разговора министър Банов изказа съболезнования към семействата на жертвите от природното бедствие в района на област Бургас, както и към близките на личности в областта на културата, с които се разделихме в изминалите дни – актьора Стефан Щерев-Чечо, археолога проф. Валентин Плетньов. Министър Банов коментира проектозакона за държавния бюджет, според който държавата ще осигури 30 млн. лв. повече за култура през 2018 г. Според разчетите бюджетът на Министерството на културата се увеличава с близо 18 млн. лв. - от 157 до 175 млн. лв., като голямата част от повишението ще отиде за политиките в областта на съвременното изкуство и достъп до качествено образование. За опазване на културното наследство са предвидени с милион повече. Средствата, които държавата отпуска на общините за културни дейности, също се увеличават с 12 млн. лв. По време на разговора в студиото министър Банов коментира добрите практики в страните членки на ЕС, някои от които също има обсъждания да бъдат прилагани и у нас – идеите да бъдат отделяни средства за култура от лотарии, както например във Великобритания, или по-ниско ДДС за книгите, както е в Чехия. „Много от тези модели биха могли да се прилагат тук, ние също имаме много добри практики. Реално отчисления от лотарията са описани в Закона за меценатството, работим за създаването на условия Законът да бъде прилаган, той трябва да работи”, подчерта Боил Банов по отношение на предстоящите промени в Закона за меценатството. Той изтъкна, че е изключително благодарен на финансовия министър Владислав Горанов за увеличението, което се планира, като изрази надежда, че при обсъждането в пленарната зала има възможност то да стане и още малко по-голямо. Като едно от ключовите увеличения министърът на културата определи това в Национален фонд „Култура”, като устойчив инструмент за подпомагане не само на събитията от предстоящата Културна програма на Председателството, но и след това. За първи път от много години ще има средства и за участие в Международното Венецианско биенале за съвременни изкуства – важен световен форум, както и за попълване фондовете на библиотеките и музеите с произведения на съвременни автори, които досега липсваха. Министър Банов коментира и механизмите за получаване на качествено художествено образование, както и формирането на публики, което започва от училищата. Той изрази задоволството си, че в училищата по изкуствата и по културата към Министерството също има увеличение на средствата за заплати. Увеличението на средствата за култура за общините също ще допринесе за финансирането на различни важни дейности в институтите, които и сега се подпомагат и логиката е такава, че общините познават изключително добре културната си инфраструктура и знаят къде има нужда от финансиране. „В крайна сметка това са пари от данъците на всички ни, независимо дали се разпределят от държавата или от общината”, посочи министър Банов. Съвременните изкуства също като важен акцент ще бъдат подпомогнати във всички сфери, увери Банов. По думите му той има много добър диалог и с министър Владислав Горанов, и със синдикатите, с които работят много добре. На въпрос за готовността на Културната програма министър Банов съобщи, че към момента Министерството е на етап оценителни комисии. Постъпили са за разглеждане близо 500 проекта, което ще изисква сериозна работа по тяхното оценяване и след 20 ноември се очаква да има резултати. Боил Банов говори и за увеличението на средствата в сферата на опазването на движимото и недвижимото културно наследство. Той подчерта, че дебатът за саморазрушаващите се паметници на културата тече много активно и на преден план излиза проблемът със саморазрушаващите се къщи – паметници на културата, чиито собственици нямат достатъчно средства за тяхното поддържане. Според министър Банов не всичко е въпрос само на пари, трябва да се работи и пряко с хората – да им се обяснява какво трябва да се направи, как, да им се помага с решения. Боил Банов подчерта още веднъж, че големият ключ е общините да се задействат и да започнат да прилагат закона. Банов напомни, че сега по закон след като някой руши паметник на културата, общината има право да влезе, да го възстанови, да го ипотекира за сметка на собственика и ако той не може да плаща, да го придобие. „Едно нещо искам да кажа на всички – да знаят, че дали къщичката им ще се разруши, дали те ще я запалят, дали през нощта ще влязат уж случайно всякакви багери и ще преминат през нея, тя по нашия закон трябва да се възстанови във вида, в който е била. Преди 9 г. можеше, законът беше друг – ако къщата падне и се разруши, строй каквото искаш там. Сега не е така, те трябва да възстановят това, което е било”, бе категоричен министърът на културата.", "date": "2017.10.26", "title": "Министър Боил Банов: 30 млн. повече за култура в бюджет' 2018"}
{"url": "https://www.24chasa.bg/novini/article/6515234", "text": "Моето виждане за ситуацията в авиобаза \"Граф Игнатиево\" малко се разминава от официалната версия. Там трябваше да има уволнени хора. Аз съм от семейство на военни и не мога да си помисля, че може да се откаже изпълнение на задача. За мен поведението на летците граничи с национална измяна. Това заяви в Пловдив вицепремиерът Валери Симеонов. Той добави, че не споделя и заключението на прокуратурата, че няма данни за извършено престъпление. В града на тепетата вицепремиерът бе за старта на ремонт на полицейска приемна в Шекер махала, която не е функционирала пет години. След реконструкция за 35 хил. лева приемната отново ще бъде отворена.", "date": "2017.10.26", "title": "Валери Симеонов: Поведението на пилотите граничи с национална измяна"}
{"url": "https://www.24chasa.bg/novini/article/6515229", "text": "Най-малко четирима души загинаха и няколко бяха ранени при катастрофа между бронетранспортьор и пътнически влак във Финландия, предаде Ройтерс, като се позова на полицията. Злополуката станала по време на военни учения. Влакът и бронетранспортьорът се сблъскали в южния град Расеборг, съобщи по-рано телевизия \"Юле\", цитирана от ТАСС. По нейни данни са загинали трима и са били ранени осем човека. Пострадалите били откарани в болници в Расеборг, на 85 км югозападно от столицата Хелзинки, предаде Асошиейтед прес, като се позова на местни медии. Има сведения, че загиналите са войници. Скърбя, защото днешният ден започна с \"ужасни новини\", написа в Туитър финландският министър на отбраната Юси Нинистьо.", "date": "2017.10.26", "title": "Влак и бронетранспортьор катастрофираха във Финландия, най-малко 4 загинаха"}
{"url": "https://www.24chasa.bg/novini/article/6515257", "text": "По време на осмото заседание на Комитета за наблюдение на Програмата за развитие на селските райони за програмен период 2014-2020 г. беше одобрен обхватът на дейностите, за които ще бъде обявен втория прием на заявления за подпомагане по подмярка 7.2. „Инвестиции в създаването, подобряването или разширяването на всички видове малка по мащаби инфраструктура“, съобщиха от пресцентъра Министерство на земеделието, храните и горите. С оглед на ограничения финансов ресурс, по подмярката ще бъдат стартирани само дейности, свързани с реконструкция на уличната мрежа, образователна инфраструктура (училища и детски градини) и общински сгради, в които се предоставят обществени услуги, с цел подобряване на тяхната енергийна ефективност. Допускат се и дейности за обновяване на обществени зелени площи – паркове, градини, както и изграждане на малка по размер спортна инфраструктура. Комитетът одобри и промяната в критериите за подбор на проектните предложения по дейностите, предвидени за стартиране в рамките на втория прием по подмярката. Предвид предстоящото обявяване на прием на заявления за подпомагане по мярка 9 „Създаване на групи и организации на производителите“, на заседанието се приеха и предложените от Управляващия орган критерии за подбор на проектните предложения. Комитетът дискутира и одобри Индикативната годишна работна програма за 2018 г. на ПРСР (2014-2020), като беше взето решение интензитетът на финансовата помощ по подмярка 6.4 „Инвестиции в неземеделски дейности“ да бъде намален от до 75% на до 50%. Участие в заседанието взеха министърът на земеделието, храните и горите Румен Порожанов, ресорният заместник-министър д-р Лозана Василева, представители на Държавен фонд „Земеделие“, Министерски съвет, браншови и партньорски организации, неправителствения сектор и академичните среди.", "date": "2017.10.26", "title": "Одобриха дейностите за втория прием по подмярката за малките по мащаби пътища"}
{"url": "https://www.24chasa.bg/novini/article/6515268", "text": "2272-ма млади и пораснали абитуриента облякоха тениска, вместо излишно скъпа дреха, на бала, изпращането или годишнината от завършването си през 2017 г. Това е почти два пъти повече от миналата година и всъщност представлява 70% от броя тениски през изминалите три години от старта на програмата, взети заедно. През тази година сумата от единичните дарения от ученици и абитуриенти е най-високата в сравнение с предишните три години на #steniskanabala, общо 48 857 лева. 44 училища в цялата страна се включиха в кампанията, което отново е най-голямата бройка участващи учебни заведения досега. #steniskanabala2017 събра рекордните до този момент 100 634 лева, след като към единичните дарения от абитуриенти се присъединиха корпоративни и частни крупни дарители с обща сума от 51 777 лева. Кампанията на Мото-Пфое, чийто партньор е Столичната организация на БЧК, е в полза на български абитуриенти-сираци, които продължават образованието си във висше учебно заведение (ВУЗ). Освен участващите за първи път училища, като 1-ва Английска езикова гимназия, Американския колеж в София, двете английски гимназии в Пловдив, средни училища в Сливен, Търговище, Кърджали, Джебел, Свиленград, Шабла, Горна Оряховица, Бургас, имаше и множество твърди привърженици, чиито завършващи випуски са вече традиционни поддръжници на каузата. Сред тях са Земеделска ПГ „Климент Тимирязев” – гр. Сандански, ЧПГЧО „Челопеч“, ПГ „П. К. Яворов” – гр. Петрич, 91 НЕГ „Константин Гълъбов“ – София, 73 СОУ с преподаване на немски език „Владислав Граматик” в София, 164 езикова гимназия „Мигел де Сервантес” с преподаване на испански език в София. „През 2017 #steniskanabala се радва на фантастичен успех. Програмата спечели най-голяма популярност за общо 4-те години, откакто съществува. Искам да благодаря за това на нашите застъпници тази година – влогъра Крис Захариев, певеца и музикант VenZy и националния ансамбъл по художествена гимнастика. Благодаря ви, че станахте наши съмишленици, че се сблъскахте с толкова предизвикателства и спечелихте огромен брой привърженици за своите отбори “Спорт”, “Интернет” и “Музика”. С това гарантирахте повече дарения за каузата от всеки друг път”, обърна се Филип Пфое, собственик и управител на Мото-Пфое, към лицата на програмата през настоящата година. 40 еднократни стипендии за ВУЗ на абитуриенти-сираци от Випуск 2017 се поемат с 80 000 лв. от събрания дарителски фонд. Бенефициентите по програмата #steniskanabala са класирани съгласно регламента, публикуван на официалния сайт. За първи път тази година #steniskanabala започва и една извънредна инициатива. С останалите над 20 000 лева ще се стимулират студенти-бенефициенти по програмата от предходни години. Тези от тях с много добър успех ще получат допълнително по 700 лева, а студентите с отличен успех средно от годините на следването си досега ще получат по 1000 лева. Партньорът на Мото-Пфое в инициативата, БЧК Столична организация ще събира уверенията за успех и ще предостави тези извънредни средства в рамките на няколко седмици.", "date": "2017.10.26", "title": "2272-ма облякоха тениска на бала, вместо скъп костюм или рокля"}
{"url": "https://www.24chasa.bg/novini/article/6515272", "text": "Нови мерки за сигурност влязоха в сила от днес за всички пътници на полети за САЩ. Те включват въпроси към пасажерите, свързани с пътуването и техния багаж, предаде Асошиейтед прес. В Дубай авиокомпания Емирейт еърлайнс (Emirate Airlines) започна да разпитва пътниците за багажа им, пренасяни течности и откъде идват. Освен това ръчният багаж се проверява, както и електронните устройства, цитира БТА. Министерството на транспорта на Южна Корея съобщи, че САЩ са се съгласили да отложат прилагането на новите проверки за двамата най-големи авиопревозвача на страната - Къриън еър лайнс (Korean Air Lines) и Ейжиана еърлайнс (Asiana Airlines) - до идната година, при условие че те разположат служители на изходите към самолетите, които да наблюдават пътниците. Йорданската Роял джърдейниън (Royal Jordanian) също съобщи, че ще въведе новите процедури в средата на януари. САЩ обявиха новите правила през юни, за да прекратят забраната за внасяне на електронни устройства в самолетите, пристигащи от 10 летища в осем страни от Близкия изток и Северна Африка в отговор на неопределени заплахи за сигурността. Ограниченията бяха отменени през юли, но администрацията на президента на САЩ Доналд Тръмп заяви, че може да върне тази забрана в отделни случаи, ако авиокомпаниите и летищата не засилят сигурността си. Европейски и американски представители обявиха тогава, че авиокомпаниите имат 120 дни да се съобразят с новите изисквания, включително по-голям контрол на пътниците. Срокът от 120 дни изтече днес.", "date": "2017.10.26", "title": "Авиокомпании вече прилагат новите мерки за сигурност по полети за САЩ"}
{"url": "https://www.24chasa.bg/novini/article/6515273", "text": "Кореспондентът на вестник „Бир Гюн” Зейнеп Курай е задържана късно снощи на обитавания от нея адрес в Истанбул, пише вестник „Джумхуриет”. Полицията е нахлула в дома й в квартала Кадъкьой (на азиатската част на града), извършила е обиск и е отвела със себе си журналистката. По-голямата й сестра Сема Курай заяви за „Бир Гюн”, че като повод за задържането е посочено нейно споделяне във фейсбук, предава Фокус. Поредната задържана турска журналистка е откарана за разпити в Истанбулската дирекция по сигурността на бул. „Ватан”, посочва още „Джумхуриет”.", "date": "2017.10.26", "title": "Задържаха журналист в Турция за споделяне в социалните медии"}
{"url": "https://www.24chasa.bg/novini/article/6515288", "text": "Властите в Атина са разбили мрежа за контрабанден внос на алкохолни напитки от страни на Европейския съюз, както и от трети страни. Полицията е арестувала двама души и издирва още трима, сред които са и двама собственици на фирмата, осъществявала нелегалния внос, съобщава изданието \"Нафтемборики\". Обвиняемите са внасяли шишета с алкохолни напитки, като са им махали бандеролите и етикетите на вносителите-дистрибутори от съоветните страни, а на тяхно място са поставяли етикети на гръцки вносители, цитира БТА. Контрабандните напитки са били пласирани на гръцкия пазар.", "date": "2017.10.26", "title": "Разбиха мрежа за контрабанден внос на алкохол в Атина"}
{"url": "https://www.24chasa.bg/novini/article/6515295", "text": "Европарламентът (ЕП) конкретизира решенията на последната среща на високо равнище на лидерите на ЕС и реши да съкрати финансовата помощ за Турция за следващата година, пише вестник „Джумхуриет”. След проведените дебати евродепутатите се съгласиха първоначално предвидените в размер на 217 милиона евро предприсъединителни фондове за Турция през 2018 год., да бъдат намалени с 80 милиона евро, предава Фокус. Средствата се отпускат за политически реформи, инфраструктура и селско стопанство. На първия етап ще бъдат „орязани” 50 милиона евро, а ако Анкара не отбележи напредък по най-чувствителната тема – спазването на човешките права – допълнително още 30 милиона евро, уточнява „Джумхуриет”.", "date": "2017.10.26", "title": "\"Джумхуриет\": Европарламентът \"наказа\" Турция заради човешките права с орязване на 80 млн. евро"}
{"url": "https://www.24chasa.bg/novini/article/6515271", "text": "Марихуана иззеха служители на полицейското управление в Г. Оряховица. В сряда сутринта при провеждане на специализирана полицейска операция за противодействие разпространението на наркотични вещества в сградата на учебно заведение в железничарския град е извършена проверка на 15-годишно момче. В него полицейските служители намерили и иззели свивка със суха тревиста маса, която при полеви наркотест е реагирала на марихуана. Наркотичното вещество е с тегло 1 гр. По случая е образувано бързо производство.", "date": "2017.10.26", "title": "Спипаха 15-годишен с цигара марихуана в училище в Горна Оряховица"}
{"url": "https://www.24chasa.bg/novini/article/6515310", "text": "657 л нелегален алкохол задържаха митнически служители от Митница Лом при две проверки по линия на изваряването на ракия в нерегистрирани обекти. Нерегистриран работещ казан разкриха митнически служители от митница Лом. Извършена е проверка в частен имот в района на Вършец, където установяват нерегистриран казан за изваряване на ракия, който в момента на проверката е бил зареден и е работил. Освен казана митническите служители установяват и 407 литра изварен алкохол, от които 90 литра от текущото изваряване и останалите складирани в имота. Алкохолът е съхраняван предимно в пластмасови туби и бидони. Два дни по-късно отново служители на сектор „Оперативен контрол\" в отдел „Митническо разузнаване и разследване\" на Митница Лом, съвместно с митническа мобилна група, селектират за проверка имот в село в област Монтана. При огледа митническите инспектори установяват нерегистриран, но и неработещ казан, както и наличие на 250 литра етилов алкохол без документи, удостоверяващи плащането, начисляването или обезпечаването на акциз. Алкохолът от двата случая и работещия казан са задържани. По двата случая са започнати административнонаказателни произвоства, взети са проби за лабораторен анализ.", "date": "2017.10.26", "title": "Митничари от Лом иззеха половин тон нелегална ракия"}
{"url": "https://www.24chasa.bg/novini/article/6515321", "text": "Ще подложим на обсъждане   и ще вземем политическо решение. В момента смятам, че е несериозно да коментирам в кулоарите нещо, което някой е направил като коментар и да даваме някаква оценка. Това каза пред журналисти председателят на ПГ на ГЕРБ Цветан Цветанов във връзка с внесения в парламента законопроект на ДПС за промени в Закона за банковата несъстоятелност, провокирани от случая с КТБ, предаде „Фокус“. „Не съм запознат със законопроекта на ДПС за промени в Закона за банковата несъстоятелност. Видях, че направиха трибуна колегите от ДПС. Докато не се запознаем със законопроекта, няма как да го коментираме“, каза Цветанов. Попитан дали има вторично разграбване на КТБ и дали има основание за действия в тази насока, той отговори, че компетентните органи трябва да се произнесат. „Това е прокуратурата и службите, които имат пряко отношение към сигурността на държавата. Нека да бъде представен законопроекта, да се запознаем и тогава да можем да го коментираме. В момента каквото и да кажа, ще бъде несериозно, а също така може да бъде и изтълкувано в едната или в другата посока“, подчерта той.", "date": "2017.10.26", "title": "Цветанов: Ще обсъдим законопроекта на ДПС за промени в Закона за банковата\nнесъстоятелност"}
{"url": "https://www.24chasa.bg/novini/article/6515277", "text": "Повреждане на четирите гуми и унищожаване на стъклата на лек автомобил \"Фолксваген Голф\", рзследват служители на полицейското управление в Свищов. Сигнал за извършеното престъпление е получен в сряда, съобщиха от МВР. По данни на тъжителя возилото е било паркирано в гараж, чиято врата е била взломена.  След това са били унищожени предно и задно панорамни стъкла, странични стъкла и са повредени четирите гуми. На местопроизшествието е извършен оглед. По случая е започнато досъдебно производство.", "date": "2017.10.26", "title": "Неизвестни разбиха гараж и потрошиха кола в Свищов"}
{"url": "https://www.24chasa.bg/novini/article/6515337", "text": "Заплатата на турския президент Реджеп Тайип Ердоган ще бъде повишена с 3776 турски лири (845 евро) и той вече ще получава нетно месечно възнаграждение от 39 071 турски лири (8745 евро), съобщава турският в. \"Сьозджу\", като се позовава на проектобюджета за 2018 г. Брутната заплата на турския президент от догодина става 59 хиляди турски лири (от 53 250 турски лири досега), т.е. 13 220 евро, предаде БТА. Бившите президенти на Турция получават 40 на сто от брутното заплащане на труда на действащия държавен глава. Това означава, че пенсията на предишните президенти Абдуллах Гюл и Ахмет Неджет Сезер ще нарасне на 23 600 турски лири (5285 евро). Вдовицата на покойния президент на Турция Тургут Йозал - Семра Йозал също ще се възползва от по-висока месечна сума, изплащана от държавата, в размер на 17 684 турски лири (3960 евро). Приблизително същата сума (17 682 турски лири) ще получават и бившите министър-председатели на страната. Вдовицата на бившия премиер Бюлент Еджевит - Рахшан Еджевит пък ще взима месечно 13 260 турски лири или 2973 евро. Депутатите в пенсия също ще се радват на по-високо заплащане в размер на 10 620 турски лири. Повишение от 7,6 на сто се предвижда и за пенсиите на държавните служители в Турция, пише още вестникът.", "date": "2017.10.26", "title": "Ердоган вече е с по-висока заплата"}
{"url": "https://www.24chasa.bg/novini/article/6515335", "text": "Над 2 милиона лева ще бъдат отпуснати от Междуведомствената комисия за възстановяване и подпомагане към Министерски съвет на засегнатите населени места от бедствието в Бургаско, съобщиха от пресцентъра на Министерството на регионалното развитие и благоустройството. Регионалният министър Николай Нанков е обявил, че е тежко състоянието на Регионалното депо за твърди битови отпадъци на Бургас. Той е на мястото на бедствието в Бургаска област и координира възстановяването на щетите заедно с кмета на Бургас Димитър Николов и областния управител Вълчо Чолаков. По думите на министъра дигата е откъсната, но още днес проектантите започват изготвянето на проект, с който да бъде остойностен ремонтът на депото и укрепването на компрометираната дига. Министърът е допълнил, че всички необходими действия са предприети, за да бъде избегната екологична катастрофа в областта. \"Жителите на Бургаска и другите общини в област Бургас няма да бъдат оставени без депо, в което да депонират отпадъците си. В момента се прави всичко възможно, за да се осигури временно депо\", е заявил министърът, цитиран в съобщението. Той е подчертал, че укрепването на дигата ще бъде извършвано в авариен режим и максимално бързо. Тежка остава и ситуацията с Пречиствателната станция за отпадни води в Долно Езерово, която е залята с вода. Министър Нанков е съобщил, че служител на станцията се е спасил, скачайки през прозорец. До няколко седмици ремонтът на станцията ще приключи. Вече са разчистени свлечените земни маси до АМ \"Тракия\". Министърът е уточнил, че е разговарял с вицепремиера Томислав Дончев, който е уверил, че средствата са налични и резервирани за най-пострадалите селища. Все още е затворен републиканският път между Долно Езерово и Братово, който също е залят от вода и наноси. Разчистването му ще започне след оттичане на водата. По главния път Бургас - Средец все още има 500-метров участък, в който е въведено еднопосочно движение, заради наводнение. Мобилизирана е техника за възстановяването на засегнатите пътища. Регионалният министър е съобщил, че е много тежко положението с общинските пътища и уличната мрежа в селата Черни връх и Равнец. По думите му, там ще се пренасочи техника за възстановяване на проходимостта им. Над 25 къщи в село Равнец са били отводнявани тази нощ, а още редица домове са недостъпни, заради наноси от кал. Министър Нанков е обяснил, че днес продължава описването на щетите, както по публичната инфраструктура, така и на частните домове, за да може да се насочат приоритетно средства за най-пострадалите. Образувано е досъдебно производство срещу неизвестен извършител за починалите трима души от бедствието. Продължава и издирването на изчезнала жена. Компетентните органи са започнали и проверка на язовирите в община Камено, за да се провери дали те или поройният дъжд е виновен за бедствието. \"Тук за три часа са се излели 200 л. на кв. м, което говори за страшно бедствие\", е отбелязал Николай Нанков. Той е допълнил, че 6 от компрометираните 7 язовири са общинска собственост, а един е отдаден под наем на частно лице. Министърът е напомнил, че собственикът на язовира носи отговорност за неговата експлоатация и безопасност. Установени са и непочистени дерета в Камено, по които е дошла и приливната вълна. По думите на Нанков има уверенията на областния управител на Бургас, че са правени проверки, давани са предписания. Дори за днес е имало планирана проверка на язовирите. \"Факт е, че в продължение на реката, която свързва тези 4 язовира е дошла приливна вълна, тръгнала от празен язовир\", е казал министърът. Министър Нанков е изказал съболезнования на семействата на загиналите. От вчера в Бургас, а днес в Камено, ще се изплаща еднократна социална парична помощ за подпомагане.", "date": "2017.10.26", "title": "Над 2 млн. лева ще бъдат отпуснати за засегнатите от бедствието в Бургаско"}
{"url": "https://www.24chasa.bg/novini/article/6515348", "text": "Вярвам, че България може да бъде държавата, която да помогне за това единният цифров пазар да заработи още по-активно и успешно, особено през 2018 г., по време на българското председателство на ЕС. Това каза министърът за Българското председателство на Съвета на ЕС 2018 Лиляна Павлова по време на откриването на The Digital UnConference Sofia 1.0 в София Тех Парк, съобщи БТА. Въпреки че основният език в дигиталния свят е английски, Лиляна Павлова бе категорична, че българското председателство ще се води на български език, защото това е един от официалните езици на ЕС. Тя допълни, че благодарение на това ще бъде направен официален превод на български език на всички европейски регламенти и цялото европейско законодателство, включително и тези, отнасящи се за дигиталната трансформация и дигитален дневен ред. По думите й това ще даде възможност да се обогати българският език, създавайки официален правилен превод на терминологията. Лиляна Павлова подчерта, че основното послание на българското председателство ще бъде \"Съединението прави силата\". Поради тази причина, по време на българското председателството на Съвета на ЕС, страната ни ще работи за сближаване и изравняване на различията в регионите, повече конкурентоспособност, която може да се случи благодарение и на дигиталната трансформация, както и за по-сигурна и стабилна Европа. \"Надявам се, в резултат на българското председателство на тези шест месеца, да имаме обединена, сигурна и дигитална Европа\", заяви министърът за Българското председателство на Съвета на ЕС 2018. Тя добави, че по време на българското председателство страната ще се стреми да бъде балансьор и ще търси консенсусната позиция, подчертавайки, че стратегията за киберсигурността е много важна инициатива за страната ни. Другите основни приоритети, по думите на Павлова, са приемането на Кодекса за сферата за електронните комуникации и свободния поток на данни. Министър Павлова подчерта, че най-важният приоритет на правителството за целия четиригодишен мандат е инвестицията в младите хора и образованието. Тя обърна внимание на това, че благодарение на ИТ сектора и компаниите, работещи в тази сфера, се забелязва добра тенденция млади българи, които живеят в чужбина, да имат желание да се върнат и да работят в България. Председателят на Държавна агенция \"Електронно управление\" /ДАЕУ/ Росен Желязков подчерта, че всяка година се увеличава капацитетът на способността да се съхраняват данни. Желязков наблегна на това, че тези процеси трябва да се управляват по отговорен начин. Председателят на ДАЕУ е обнадежден, че благодарение на дигиталните технологии се заличат границите между държавите, но се надява, че страните в Европа няма да се разделят чрез т. нар. \"дигитален Шенген\". Желязков предупреди, че не трябва да се допуска да се забрави основното, което води развитието на тези технологии - а това е фокусът върху потребителя.", "date": "2017.10.26", "title": "Павлова: Можем да помогнем единният цифров пазар да заработи още по-активно"}
{"url": "https://www.24chasa.bg/novini/article/6515346", "text": "Парламентът прие на първо четене да се удължи с още пет години срокът на валидност на удостоверенията на таксиметровите водачи без полагане на изпит. Условието е да бъде подадено заявление за преиздаване в 14-дневен срок преди изтичане на валидността им, предаде БТА. С промените в Закона за автомобилните превози се цели облекчаване на 70 хиляди водачи с издадени вече удостоверения, така че те да не се длъжни да представят всички документи, които се изискват при първоначално издаване на удостоверението, включително да се явяват отново на изпит. Вносител на измененията е Министерският съвет. Георги Свиленски /\"БСП за България\"/ коментира, че няма нужда през пет години да се принуждават таксиметровите водачи да се явяват на изпит и това е било ясно и преди две години, когато са били приети текстовете в закона, които сега се променят. Той отбеляза, че разрешителните изтичат в края на годината и затова предложи днес измененията да бъдат приети и на второ четене, за да имат възможност шофьорите да си подновят документите. Предложението обаче не получи подкрепа в пленарна зала. По искане на Станислав Иванов /ГЕРБ/ срокът между двете четения на законопроекта беше съкратен на три дни. Преди това депутатите приеха на първо четене промени в Закона за електронните съобщения.", "date": "2017.10.26", "title": "Приеха на първо четене още 5 години валидност на таксиметровите удостоверения"}
{"url": "https://www.24chasa.bg/novini/article/6515358", "text": "Финансовият журналист Анна Брандийска, която страда от множествена склероза, може да получи лечение в чужбина. Анна Брандийска е съпруга на нашия колега от dir.bgГеорги Брандийски. Сега Анна се нуждае от нашата и вашата подкрепа. От години тя страда от множествена склероза, като пораженията от заболяването стават все по-тежки. Засега не е открито лечение, но лекарите дават надежда, че ако се приложи експериментална терапия със стволови клетки, състоянието на Анна няма да се влошава повече. Лечението не се прилага у нас, но най-близката държава, в която може да бъде направено успешно, е Турция. Необходимата сума от 40 000 евро е непосилна за Анна и семейството ѝ. Дарение може да направите по банкова сметка: Банка ДСК IBAN: BG26STSA93000024626467 BIC: STSABGSF Титуляр: Анна Маринова Брандийска.", "date": "2017.10.26", "title": "Журналистката Анна Брандийска се нуждае от 40 000 евро помощ за лечение"}
{"url": "https://www.24chasa.bg/novini/article/6515353", "text": "Украинският депутат Ихор Мосийчук, ранен при нападение с мотоциклет бомба в Киев, обвини Русия за атаката, която представители на властите определиха като терористичен акт, предаде Ройтерс, цитиран от БТА. Службата за сигурност на Украйна съобщи, че неизвестни извършители са поставили експлозиви в мотоциклет, който избухнал в момент, когато депутатът излизал от сградата на телевизия. Олег Ляшко, лидерът на Радикалната партия, заяви че инцидентът без съмнение е политически мотивиран. Самият Мосийчук обвини Русия за атаката. \"Вярвам, че поръчителите са в Москва, а изпълнителите са в Киев\", написа той във Фейсбук. Засега полицията не е съобщила за възможни заподозрени или мотиви за нападението. След началото на конфликта с проруските сепаратисти в Източна Украйна в цялата страна се увеличи броят на нападенията с експлозиви. Бомбените атаки в столицата Киев обаче са относително редки, отбелязва Ройтерс.", "date": "2017.10.26", "title": "Раненият в Киев при атентат украински депутат обвини Русия"}
{"url": "https://www.24chasa.bg/novini/article/6515391", "text": "Тутраканец е задържан от полицията по подозрение в притежание и разпространение на наркотични вещества. Арестът е извършен снощи, когато при проверка на обществено място полицаи са открили единична доза канабис у 19-годишен младеж. След разследване е бил открит и дилърът - 22-годишен мъж. Същата нощ в условията на неотложност в дома му в Тутракан е било извършено претърсване. Там в едно от помещенията били намерени около 50 г канабис и около 10 г амфетамини. Наркотичните вещества, идентифицирани с полеви наркотест, са иззети. И двамата са били задържани за срок до 24 часа. Продължава работата по разследване и документиране на случая, образувано е досъдебно производство.", "date": "2017.10.26", "title": "Дилър на дрога е задържан в Тутракан"}
{"url": "https://www.24chasa.bg/novini/article/6515400", "text": "Европейският парламент присъди днес наградата за свобода на мисълта \"Сахаров\" за 2017 г. на венецуелската демократична опозиция, предаде Франс прес, като се позова на няколко източници от ЕП. Тазгодишният носител на приза все още не е обявен официално, предава БТА. Наградата се присъжда на венецуелското Национално събрание, контролирано от опозицията, и на политически затворници. Решението е било взето на среща на председателите на политическите групи в ЕП, съобщиха източниците на АФП. \"Тази награда подкрепя борбата на демократичните сили за демократична Венецуела\", заяви председателят на групата на АЛДЕ в ЕП Ги Верхофстат, цитиран от Асошиейтед прес. Той призова международната общност да се включи в борбата на венецуелския народ.", "date": "2017.10.26", "title": "Опозицията във Венецуела получи наградата \"Сахаров\" за свобода на мисълта"}
{"url": "https://www.24chasa.bg/novini/article/6515188", "text": "Авторитетно жури в състав доцент д-р инж. Борис Цанков - зам ректор на Университета по архитектура, строителство и геодезия, Христо Христов – началник отдел „Финансово управление“, дирекция „Жилищна политика“ на МРРБ, архитект Цветомир Ценков и Николай Николов, зам.-председател на Камарата на строителите в България, определиха, след оспорван дебат, победителите   :         Решението на журито, макар да обхвана повече от три блока, в никакъв случай не беше лесно, защото силните кандидатури на санирани блокове бяха значително повече от наградите. Десетки читатели на \"24 часа\" ни изпратиха стотици снимки на санирани блокове от цялата страна, във връзка с  Поради огромния интерес към фото конкурса удължихме времето, в което читателите ни можеха да изпращат снимки и видео на техните санирани жилища. Вместо до 3 септември, приемането на снимки бе продължено до края на месеца. Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. https://www.24chasa.bg/novini/article/6253842 https://www.24chasa.bg/novini/article/6257273 https://www.24chasa.bg/novini/article/6264306 https://www.24chasa.bg/novini/article/6265944 https://www.24chasa.bg/novini/article/6262853 https://www.24chasa.bg/novini/article/6271581 https://www.24chasa.bg/region/article/6278422 https://www.24chasa.bg/region/article/6289557 https://www.24chasa.bg/novini/article/6116323 https://www.24chasa.bg/novini/article/6347240 https://www.24chasa.bg/novini/article/6354459 https://www.24chasa.bg/novini/article/6353708 https://www.24chasa.bg/novini/article/6347705 https://www.24chasa.bg/novini/article/6360697 https://www.24chasa.bg/novini/article/6364813 https://www.24chasa.bg/novini/article/6364874 https://www.24chasa.bg/novini/article/6365764 https://www.24chasa.bg/novini/article/6368354 https://www.24chasa.bg/novini/article/6361079 https://www.24chasa.bg/novini/article/6373555 https://www.24chasa.bg/novini/article/6373965 https://www.24chasa.bg/novini/article/6372549 https://www.24chasa.bg/novini/article/6371687 https://www.24chasa.bg/novini/article/6362080 https://www.24chasa.bg/novini/article/6382953 https://www.24chasa.bg/novini/article/6373160 https://www.24chasa.bg/novini/article/6371602 https://www.24chasa.bg/novini/article/6356396 https://www.24chasa.bg/novini/article/6374571 https://www.24chasa.bg/novini/article/6393432 https://www.24chasa.bg/novini/article/6399620 https://www.24chasa.bg/novini/article/6402366 https://www.24chasa.bg/novini/article/6399647 https://www.24chasa.bg/novini/article/6405564 https://www.24chasa.bg/novini/article/6407005 https://www.24chasa.bg/novini/article/6405811 https://www.24chasa.bg/novini/article/6412225 https://www.24chasa.bg/novini/article/6404619 https://www.24chasa.bg/novini/article/6415500 https://www.24chasa.bg/novini/article/6417235 https://www.24chasa.bg/novini/article/6417581 https://www.24chasa.bg/novini/article/6417681 https://www.24chasa.bg/novini/article/6417719 https://www.24chasa.bg/novini/article/6419167 https://www.24chasa.bg/novini/article/6419264 https://www.24chasa.bg/novini/article/6419627 https://www.24chasa.bg/novini/article/6419282 https://www.24chasa.bg/novini/article/6420002 https://www.24chasa.bg/novini/article/6420825 https://www.24chasa.bg/novini/article/6420947 https://www.24chasa.bg/novini/article/6420967 https://www.24chasa.bg/novini/article/6420985 https://www.24chasa.bg/novini/article/6421009 https://www.24chasa.bg/novini/article/6422129 https://www.24chasa.bg/novini/article/6422171 https://www.24chasa.bg/novini/article/6422186 https://www.24chasa.bg/novini/article/6422200 https://www.24chasa.bg/novini/article/6422358 https://www.24chasa.bg/novini/article/6422378 https://www.24chasa.bg/novini/article/6422226 https://www.24chasa.bg/novini/article/6422895 https://www.24chasa.bg/novini/article/6422925 https://www.24chasa.bg/novini/article/6422962 https://www.24chasa.bg/novini/article/6422996 https://www.24chasa.bg/novini/article/6423032 https://www.24chasa.bg/novini/article/6423337 https://www.24chasa.bg/novini/article/6423166 https://www.24chasa.bg/novini/article/6422218 https://www.24chasa.bg/novini/article/6423399 https://www.24chasa.bg/novini/article/6423415 https://www.24chasa.bg/novini/article/6424110 https://www.24chasa.bg/novini/article/6424133 https://www.24chasa.bg/novini/article/6424530 https://www.24chasa.bg/novini/article/6425322 https://www.24chasa.bg/novini/article/6425293 https://www.24chasa.bg/novini/article/6433502 https://www.24chasa.bg/novini/article/6433534 https://www.24chasa.bg/novini/article/6433561 https://www.24chasa.bg/region/article/6445600 https://www.24chasa.bg/novini/article/6455555 https://www.24chasa.bg/novini/article/6455833 https://www.24chasa.bg/novini/article/6463886 https://www.24chasa.bg/novini/article/6433609 https://www.24chasa.bg/region/article/6473340 https://www.24chasa.bg/novini/article/6433502", "date": "2017.10.26", "title": "Вижте кои са победителите във фото конкурса на \"24 часа\" и МРРБ за санирането"}
{"url": "https://www.24chasa.bg/novini/article/6515451", "text": "Окръжният съд в Сливен наложи условно наказание на лекар, подсъдим за причиняване на смърт по непредпазливост. Това съобщиха от Окръжната прокуратура, внесла обвинителния акт. Условното наказание е в размер от 18 месеца \"лишаване от свобода\", изпълнението на което е отложено с изпитателен срок от 3 години. Хирургът, с инициали В.П., е подсъдим за това, че не е оказал своевременно качествена медицинска дейност и осъществил действия, довели до увреда здравето и живота на 46-годишна жена от сливенското село Сотиря. Жената е починала от масивна кръвозагуба на 22 март 2013 година, като според обвинението, причината е немарливо изпълнение на лекарските задължения. Присъдата на Окръжен съд - Сливен е постановена след съкратено съдебно следствие и може да бъде обжалванa пред Апелативен съд-Бургас.", "date": "2017.10.26", "title": "Осъдиха условно сливенски лекар за причиняване на смърт по непредпазливост"}
{"url": "https://www.24chasa.bg/novini/article/6515462", "text": "Обвиненията, че Русия е замесена в експлозията в Киев, при която загинаха двама души и бе ранен украински депутат, са неоснователни и истерични, заяви говорителят на Кремъл Дмитрий Песков, цитиран от Ройтерс и ТАСС. \"Без всякакви съмнения това са признаци на нова антируска кампания, за нещастие обхванала Украйна и Киев\", каза Песков по време на конферентен разговор с представители на медиите, цитира БТА. При експлозията на мотоциклет бомба в украинската столица беше ранен депутатът Ихор Мосийчук, член на Радикалната партия на Олег Ляшко. Той обвини Русия за нападението, което представители на украинските власти определиха като терористичен акт, отбелязва Ройтерс. \"Както винаги, това са абсолютно неоснователни, голословни, истерични твърдения от Киев, насочени не само срещу Рамзан Кадиров, а и срещу всички, които заемат каквато и да било длъжност в Москва\", подчерта Песков. По-рано Иван Варченко, съветник на украинския вътрешен министър, заяви, че чеченският лидер Рамзан Кадиров има интерес от покушението срещу Мосийчук, припомня ТАСС.", "date": "2017.10.26", "title": "Кремъл отхвърли обвиненията за връзка с експлозията в Киев"}
{"url": "https://www.24chasa.bg/novini/article/6515448", "text": "Поставянето Каталуния под опеката на испанските централни власти \"ще лиши каталунския народ от институциите му\" и ще доведе до \"още по-тежка ситуация\", заяви каталунският лидер Карлес Пучдемон, цитиран от Франс прес. Вместо да уреди това, което правителството на държавата нарича тежка извънредна ситуация, то ще предизвика още по-тежка извънредна ситуация, отнемайки политическата автономия на Каталуния, предупреждава Пучдемон в писмо от днес до испанския Сенат, предава БТА. В посланието той изразява мнение, че налагането на пряк правителствен контрол върху Каталуния е нарушение на испанската конституция.", "date": "2017.10.26", "title": "Пучдемон: Ситуацията ще стане още по-тежка, ако Мадрид отнеме автономията на Каталуния"}
{"url": "https://www.24chasa.bg/novini/article/6515478", "text": "9 чужди граждани са открити в къща на 30-годишен мъж в харманлийското село Рогозиново, съобщиха от областната дирекция на МВР, цитира  . При полицейска проверка вчера в жилището са открити момчета на 8 и 10 г., жена на 36 г. и шестима мъже. С помощта на преводач станало ясно, че четирима от тях са с афганистански произход, а останалите са от Ливан. Задържаните нямат документи за самоличност. Работата по образуваното досъдебно производство продължава.", "date": "2017.10.26", "title": "Мъж укривал 9 нелегални мигранти в къщата си в Хасковско"}
{"url": "https://www.24chasa.bg/novini/article/6515477", "text": "Бившият съпруг на убитата в края на януари т. г. Мариела Томова поиска 150 000 лв. обезщетение за душевните травми, които му нанесла смъртта й. Двамата не живеят заедно от 2003 г., но официално нямат развод. Съдия Миглена Маркова обаче отказа да приеме гражданския иск на Иван Томов, като се позова на 2 решения на Върховния съд от 60-те години на миналия век, които не допускат да се конституират като ищци съпрузи след дълга фактическа раздяла. Това нейно решение подлежи на обжалване пред Апелативния съд, затова и делото срещу обвинения в убийството на Мариела Таньо Танев беше отложено за 8 декември, пише \" \". Синът на убитата жена Методи Томов и майка й Тинка и Майката на убитата жена – Тинка Николова, поискаха по 10 000 лв. като компенсация за своите страдания. Техните искове ще бъдат разгледани от съда. Според прокуратурата Мариела Томова и Таньо Танев често си пийвали заедно. Така било и на 30 януари 2017-а, когато в компанията им в апартамента на мъжа имало и двама души на гости в началото на купона. Мариела била с насинено око, защото Таньо често й посягал. Докато си пиели, той я изпратил да почисти банята след техник, който ремонтирал бойлера по-рано. Изритал я в гърба, но след малко тя се върнала и отново седнала на масата. Малко по-късно поискала от Таньо пари, той отказал и й обяснил, че е „черна гладна маймуна и щяла да си ходи гола“. След това започнал да й нанася зверски удари с юмруци и ритници по главата, шията и тялото. Не спрял и когато видял, че жертвата му плюе кръв. В един момент жената престанала да дава признаци на живот, но Таньо продължил да се налива. Чак след това се обадил на телефон 112. „Съжалявам много за случилото се”, каза той пред съда днес. Очаква се на следващото заседание по делото Таньо Танев да признае вината си, които би му дало право на редукция на наказанието с една трета.", "date": "2017.10.26", "title": "Бивш съпруг иска 150 хил. лева за убитата си жена"}
{"url": "https://www.24chasa.bg/novini/article/6515491", "text": "Два и половина милиона таблетки наркотик са били заловени при операция в Истанбул, предаде турската частна телевизия НТВ. Това е най-голямото количество наркотик под формата на таблетки, залавян досега наведнъж, отбелязва телевизионният канал. Операцията е била осъществена във вторник след двумесечно проследяване, пише турският в. \"Айдънлък\", цитира БТА. Автомобилът, превозващ наркотика, е влязъл в Турция през ГКПП Капъкуле/Капитан Андреево. Полицаите са открили в автъомобила общо 2 550 000 таблетки екстази, които са иззети. Стойността на наркотика на черния пазар се изчислява на 90 милиона турски лири. Извършен е бил и обиск в жилище, което заподозрените използвали за склад. В него били намрени 56 кг хероин, 120 кг скънк, пет килограма опиум, 600 г кокаин. Задържани по случая са пет души, в т.ч. лидерът на мрежата. Таблетките са били предназначени за износ, а хероинът е трябвало да стигне до Европа.", "date": "2017.10.26", "title": "Заловиха 2,5 милиона таблетки наркотик при операция в Истанбул"}
{"url": "https://www.24chasa.bg/novini/article/6515449", "text": "832 години от въстанието на Петър и Асен и възобновяването на Българската държава бяха отбелязани във Велико Търново на Димитровден. Празникът започва с тържествена света литургия в църквата \"Успение Богородично\" под Царевец. Литийно шествие с иконата на св.Димитър премина от храма по Владишкия мост до църквата-музей \"Св.Димитър Солунски\", където през 1185 г. братята боляри Петър и Асен обявяват въстанието. \"Димитровден е един от най-величавите примери за това как единството на българския народ може да устои против всяка велика сила. Единството между нашия народ, църквата, войската и хората, упражняващи властта, за значими национални каузи винаги в историята ни е доказвало, че ние сме малък, но храбър народ\", каза в приветствието си кметът Даниел Панов. Той посочи, че Димитровден е символ на това как българският народ е в състояние да възкръсне от пепелта и да се превърне в един от най-значимите военни, политически, но и културни, духовни фактори в Европейския югоизток през средните векове. \"Днес, когато сме застанали на това късче свещена българска земя, напоена с кръв и история, всички ние отдаваме дължимата почит не само на смелите и достойни наши царе Петър и Асен, но и на династията Асеневци, на всички наши предци, които с цената на огромни жертви, но и духовно извисяване поставиха Търново сред най-значимите и уважавани градове в света\", подчерта Панов. Той поздрави и всички строители, които имат професионален празник на Димитровден. Празнично слово по случай Деня на строителя поднесе и инж. Любомир Шербетов, председател на Областното представителство на Камарата на строителите в България. Бе отслужен благодарствен молебен и раздаден курбан за здраве на работещите в строителството. От 20 часа на площад „Цар Асен I“ ще бъде представен аудио-визуалният спектакъл „Царевград Търнов – звук и светлина“.", "date": "2017.10.26", "title": "Даниел Панов: Димитровден е един от най-величавите примери как единството на българския народ може да устои против всяка велика сила"}
{"url": "https://www.24chasa.bg/novini/article/6515610", "text": "Предстоящата смяна на часовото време, в нощта срещу неделя, ще наложи промени във времепътуването на 13 пътнически влака, съобщиха от пресцентъра на БДЖ. При преминаването от лятно към зимно часово време е необходимо някои пътнически влакове да престоят в различни железопътни гари в нощта между 28 октомври и 29 октомври. Това се налага, за да не бъде нарушен Графикът за движение на влаковете. В железопътните превози е наложена европейската практика, влаковете да спрат в първата железопътна гара по маршрута си при наближаване на 04:00 часа и да изчакат 60 минути. (Например, ако влакът по разписание трябва да тръгне от дадена гара в 05:00 часа, пътниците го очакват съответно в този час, така че той няма как да мине с един час по-рано и затова изчаква). По този начин не се засяга Графикът за движение на влакове и не се получават закъснения. Европейският подход, който се ползва в тази ситуация с изчакване в най-близката жп гара, тази година ще засегне следните влакове, както и гарите, в които ще престоят са: • Международният бърз влак №492, пътуващ по маршрута Истанбул–София ще престои в гара Свиленград; • Бързият влак №2626, пътуващ по маршрута Варна–София (през Горна Оряховица) ще престои в гара Телиш; • Бързият влак №2627, пътуващ по маршрута София–Варна (през Горна Оряховица) ще престои в гара Попово; • Бързият влак №3636, пътуващ по маршрута Варна–София (през Карлово) ще престои в гара Тъжа; • Бързият влак №3637, пътуващ по маршрута София–Варна (през Карлово) ще престои в гара Желю войвода; • Бързият влак №8626, пътуващ по маршрута Бургас–София (през Пловдив) ще престои в гара Костенец; • Бързият влак №8627, пътуващ по маршрута София–Бургас (през Пловдив) ще престои в гара Стара Загора; • Бързият влак №8636, пътуващ по маршрута Варна–Пловдив ще престои в гара Меричлери; • Бързият влак №8637, пътуващ по маршрута Пловдив–Варна ще престои в гара Завет; • Бързият влак №9647, пътуващ по маршрута София–Силистра ще престои в гара Самуил; • Пътническият влак №16101, пътуващ по маршрута Септември–Велинград ще престои в гара Цветино; • Пътническият влак №30151, пътуващ по маршрута Карнобат–Варна ще престои в гара Завет; • Крайградският пътнически вкал №20200, пътуващ по маршрута Мездра–София ще престои в гара Лакатник; Подробна информация за разписанията на влаковете клиентите на националния железопътен превозвач могат да получат на телефон 0700 10 200.", "date": "2017.10.26", "title": "13 пътнически влака засегнати от смяната на часовото време в неделя"}
{"url": "https://www.24chasa.bg/novini/article/6515645", "text": "\"София пламна от протести тази есен, а ГЕРБ черпи за благодарствени писма, сесията на СОС мина така лежерно, все едно са във ваканция\". Тази критика отправи председателят на групата на БСП Лява България в Столичния общински съвет Калоян Паргов след сесията днес. \"Има толкова проблеми, които трябва да обсъдим и да намерим решения, а управляващите действат така, все едно са на почивка. Вчера в Транспортна комисия ни черпиха за благодарствени писма, все едно всички проблеми и неудобства в столицата са разрешени. Днес дневният ред е лежерен. Сесия от час и половина! Скоро ще бием рекорда на Народното събрание по краткост на заседанията\", каза той. Лидерът на БСП - София Калоян Паргов вбеси председателя на СОС и общинските съветници от ГЕРБ с критика на работата им до момента. \"Общинските съветници не са функция на администрацията. Администрацията е функция на политиките и приоритетите, обясни той. - Преди по-малко от година говорихме за промяна на технологията, по която управляващите изготвят и СОС приема бюджета. До момента нищо не се е случило, а остават два месеца до края на годината. Крайно наложително е много внимателно да обсъдим приоритетите, които ще залегнат в Бюджет 2018. Трябва да обсъдим отделните ресори и да видим от какво има най-голяма нужда в София. От 10 години приоритет на СО е образованието. И в тази връзка питам дали всички детски градини и училища са санирани към този момент?!\". Калоян Паргов обясни, че БСП няма да предлага алтернативен бюджет на София. \"Имаме конкретни предложения за това как да бъде повишена приходната част, коментира още той. - Благоустройството и транспортът са двата сектора, които трябва да получат най-много средства в новия бюджет. Това са нашите приоритети. Продължаваме да настояваме за достатъчно средства за благоустрояване на кварталите извън централната част на София. Всичко това го говорим и го предлагаме от години. Крайно време е управляващите да се съобразят с нуждите на гражданите в столицата. Хората искат да живеят добре тук и сега, а не след години. Затова са нужни качествени действия в момента от страна на всички нас в Столичния общински съвет\".", "date": "2017.10.26", "title": "Калоян Паргов: София пламна от протести, а ГЕРБ черпи за благодарствени писма"}
{"url": "https://www.24chasa.bg/novini/article/6515460", "text": "Решението на районния съд в Бургас по делото срещу мен е от 31 юли, но Хелзинкският комитет го вади сега. Както се казва - притоплена манджа. Може би поводът е, че вчера и днес на посещение у нас е европейският комисар по правосъдие и права на човека. Това са някакви схеми, активно мероприятие. Така вицепремиерът Валери Симеонов коментира в Пловдив решението на бургаските магистрати, които са го осъдили да се въздържа в бъдеще от език на омраза. Конкретният повод е антиромска реч на Валери Симеонов като депутат от трибуната на парламента. \"Още тогава изрично подчертах, че това, което казвам за част от ромите, ще бъде извадено от контекста и приписано на цялата общност. Имаше и други опити за жалби, които не бяха уважени от други състави на съда\", добави вицепремиерът. Симеонов уточни, че е обжалвал съдебното решение и чака насрочване на втора инстанция. В Пловдив вицепремиерът даде старт на ремонта на сграда в Шекер махала, където след месец ще заработи полицейска приемна. Такава е съществувала до 2012 г., а след това е била закрита. Преди няколко месеца граждани от квартала се срещнаха с Валери Симеонов и поискаха полицейско присъствие заради непрекъснатия шум от ромските сватби.", "date": "2017.10.26", "title": "Валери Симеонов: Хелзинкският комитет вади притоплена манджа срещу мен"}
{"url": "https://www.24chasa.bg/novini/article/6515655", "text": "Срещата на министрите на правосъдието на Западните Балкани беше открита преди минути в столичния х-л \"Маринела\". Тя е във връзка с предстоящото Европредседателство на Съвета на ЕС на България. \"Имаме силна отдаденост към партньорството с приятелите ни от Западните Балкани\", каза естонският правосъден министър Урмас Рейнсалу. Той обясни, че борбата срещу тероризма и емигрантската криза е възможност за заздравяване на връзките между държавите членки на ЕС. \"Европредседателството е период на възможности за България\", каза правосъдната министърка Цецка Цачева.", "date": "2017.10.26", "title": "Откриха срещата на министрите на правосъдието на Западните Балкани"}
{"url": "https://www.24chasa.bg/novini/article/6515667", "text": "Да произведеш и предложиш акациев мед е приятна тръпка, и за пчелари, и за много истински почитатели на този бисер сред медовете. ", "date": "2017.10.26", "title": "Акациевият мед не е за непросветени клиенти"}
{"url": "https://www.24chasa.bg/novini/article/6515662", "text": "Най-сериозният проблем в момента е новото депото за твърди битови отпадъци в Бургас, което обслужва 9 общини. В момента то не работи. Това заяви министърът на околната среда и водите Нено Димов в парламентарната пленарна зала. Той предостави информация на депутатите във връзка с наводненията в Бургаско. Димов заяви, че частично е компрометирана дренажната система на депото. Не се наблюдава изтичане от тази дренажна система, но има сериозно свлачище, което трябва да бъде укрепено, посочи министърът. С кмета на Бургас Димитър Николов сме в постоянна връзка за отваряне на временни площадки за съхраняване на отпадъците в различните райони, така че да има къде да се извозват до възстановяване работата на депото, обясни Димов. Решава се проблемът с пречиствателната станция в Езерово, която беше наводнена, каза министърът. По думите му там щетите са по-малки. Предполагам, че днес и в следващите два-три дни тя ще възстанови работа, каза още той. Димов посочи, че за 24 октомври НИМХ-БАН е издал предупреждение за втора степен, т.е. оранжев код за значителни валежи в 16 области в Централна и Източна България. Там се казва, че се очакват валежи с количество от 35 до 50 литра на кв. м за 24 часа, като локално е възможно те да достигнат до 60 литра на кв. м. В останалите 12 области предупреждението е за жълт код за валежи с количество от 15 до 30 литра на кв.м с локална възможност да достигнат до 40 литра на кв. м за денонощие, каза Димов. В Община Бургас Басейнова дирекция е направила поредица от проверки и предписания за почистване на корита на реки, отбеляза министърът. Срокът за малката река в с. Равнец е 31 октомври, за река Чукарска в с. Равнец - 31 октомври, за Безименното дере - до 9 март 2017 г., за река Айтоска в Община Камено - 1 март 2018 г., за Русокастренска река - 1 март 2018 г., посочи Димов.", "date": "2017.10.26", "title": "Димов: Неработещото депо за отпадъци в Бургас е най-сериозният проблем"}
{"url": "https://www.24chasa.bg/novini/article/6515673", "text": "Най-вероятната причина за ситуацията в Бургаска област е излялото се огромно количество дъжд, невероятни дъждове, непознати за района - 200 литра на кв.метър, което е далеч от обявения червен код за 50 литра. Това каза в кулоарите на парламента вътрешният министър Валентин Радев, след като беше изслушан от пленарната зала по искане на БСП, цитира БТА. Той обърна внимание, че в най-тежко засегнатите села няма язовири, но странното е, по думите му, че там има кал и тиня. И даде пример със село Черни връх, което е на високо, но има две жертви, още се търси и жената. \"Като има такива примери, всеки може да направи спекулация - че има стени на язовири, които са преляли. Но там, където няма - какво е обяснението - само отгоре, само от небето\", обобщи вътрешният министър. И добави, че областният управител на Бургас Вълчо Чолаков ще внесе днес сигнал в прокуратурата за изясняване на причините. Пред депутатите Радев съобщи, че до края на деня ще бъде отворен пътят Бургас-Средец, а мостовете на село Черни връх и Горно езерово продължават да се ремонтират. МВР, полицията и жандармерията и в момента са по пътищата и в районите на бедстващите села в Бургаска община, увери той. Министърът уточни, че МВР, веднага след получаване на сигнала, е изпратило пет екипа в Полски извор, село Черни връх и околността и село Камено, над 100 служители, 64 пожарникари, има също пожарни коли, тежка техника, автомобили амфибия, водолазни екипи, мобилизирани са и групи от цивилни граждани. Щом има жертви, значи нещо някъде държавата, общините, всички ние не сме направили - това е нормалният извод, обобщи след изслушването в кулоарите на НС Радев. Според него е необходим единен орган, който да контролира и отговаря за язовирите.", "date": "2017.10.26", "title": "Министър Радев: В тежко засегнатите села в Бургаска област няма язовири"}
{"url": "https://www.24chasa.bg/novini/article/6515659", "text": "Най-пострадалите семейства от наводненото село Равнец ще бъдат настанени временно в Бургас, докато къщите им бъдат възстановени, каза пред \"24 часа\" кметът Христо Колев. Една от махалите в ниската част на селото буквално е потопена, а дворовете и къщите са пълни с тиня. \"Нищо не остана, дрехи, лични карти, всичко отнесе водата. Ние спяхме, когато водата се качи до прозорците - над метър и 20 беше. Като дойде водата изтървах малката от ръцете - момиченце на 3 г. Бабата се търкаляше в калта да я намети. Викахме за помощ, но никой не идва щото много вода, много. Детето ревеше, накрая сами успяхме да излезе. Мъжът ми изкара по-големия ни 5-годишен син, разказа 27-годишната Албена Панайотова. В най-пострадалата махала на селото има 260 жители, половината от тях са пострадали при пороите. Все още обаче не може да се каже стойността на нанесените щети. \"От 9 ч. тази сутрин започнаха работа две комисии - битова и строителна. Специалистите описват къща по къща. Днес и утре ще са тук, още не мога дакажа цифри\", каза кметът Колев. Днес по обед в селото бе погребана 84-годишната Йорданка Панайотова, открита мъртва на двора рано сутринта на 25 октомври.Жената живеела сама. Намерили я внуците, които дошли в селото да проверят как е баба им след потопа. Жената е открита в двора, но суха. Те не се е удавила, а е получила инфаркт, най-вероятно от огромния стрес, който е преживяла. Още рано сутринта днес двата кризисни щаба - този в Бургас и в община Камено, която обяви бедствено положение, бяха обединени. Кметът на Бургас Димитър Николов и министърът на МРРБ Нанков обходиха най-пострадалите села Равнец, Ливада и Полски извор. В село Черни връх пък още към 6 ч. бе подновено издирването на 65-годишната Стоянка, отнесена от водната стихия. На място бяха изпратени два екипа огнеборци, полиция, жандармерия, в издирването се включват и доброволци, но засега без резултат.", "date": "2017.10.26", "title": "Останала без дом след потопа: Водата стигна прозорците, децата пищяха"}
{"url": "https://www.24chasa.bg/novini/article/6515691", "text": "Представяме на Вашето внимание резултати от глобално проучване, проведено от KANTAR TNS по поръчка на Google. То изследва особеностите в поведението на интернет потребители от България на възраст над 16 години, сравнени с нагласите на граждани от 63 държави. Проучването разкрива какви онлайн услуги използват българите, колко често и чрез какви устройства. Резултатите са представени в онлайн аналитичния инструмент Consumer Barometer. Данните разкриват, че 70% от българите използват често интернет за лични цели. За сравнение в глобален план този показател е 82%. Най-активните потребители са във възрастова категория 25-34 и 35-44 години (съответно 22% и 23%). Въпреки очакванията, че младите са по-редовни потребители в интернет, разпределението по възрастови групи е относително еднакво. Интернет е среда, която позволява на хора от различни възрасти да комуникират. Днес българинът има средно по 2.4 устройства свързани с интернет, сравнено със средно 2.3 през миналата година. Българите използват все повече устройства, за да се свързват с интернет: 55% използват смартфони, сравнено с 53% през 2016 г.; 34% ползват лаптоп; 7% използват смарт телевизори. В допълнение се използват нетбук, Chromebooks, електронни четци (E-book), смарт часовници и тракери, които също са свързани с интернет. Все по-голям брой българи използват смартфони за връзка с интернет. През 2017 г. 41% от потребителите използват наравно компютър и смартфон за връзка с интернет. Поведението на потребителите в България съвпада със световните тенденции – 83% използват интернет за намиране на информация, 80% за забавление, 60% с цел решаването на някаква конкретна задача, 28% качват съдържание в интернет, а 30% публикуват решения на проблеми, с което помагат на други потребители онлайн. Поне веднъж в месеца, 70% от българските потребители търсят информация за стоки и услуги онлайн, 62,5% търсят конкретно място и маршрут, а 48% правят онлайн покупка. Най-често онлайн българите: използват търсачка - 87%, свързват се със социални мрежи 83%, гледат видео 83%. “Това ново проучване показва появата на нов тип потребител - \"onliner\" - и изследва теми, включително промените в екосистемата на устройствата, скорошните промени по отношение на видео съдържанието и това, което бъдещето ще ни покаже за потребителските технологии. Покачването на употребата на мобилните устройства продължава, което оказва влияние върху общуването между хората, както и върху интеракцията с дигиталния свят. За да останем на гребена на вълната, сега е моментът компаниите да проучат как тези нови възможности могат да подкрепят както потребителите, така и бизнес целите“, коментира Наталия Коробко, Мениджър бизнес развитие на Google за България. В изследването Connected Consumer Study, проведено от KANTAR TNS, са интервюирани граждани на 63 държави. В България, изследването бе проведено в периода 1 април – 30 юни 2017 г. във формата дълбочинно интервю, с извадка 1000 души, на възраст над 16 г.", "date": "2017.10.26", "title": "Google: 41% от българите използват смартфон наравно с лаптоп и стационарен компютър за достъп до интернет"}
{"url": "https://www.24chasa.bg/novini/article/6515674", "text": "Загадъчни черепни останки, открити в Папуа-Нова Гвинея през 1929 г., за които преди се е смятало, че са от изчезнал човешки вид, сега разкриват своя различна уникална характеристика. Учените смятат, че те принадлежат на най-ранната известна човешка жертва на цунами, предаде Ройтерс, позовавайки се на публикация в сп. \"PLOS One\". В нови изследвания на седиментите, където е открит частичният череп на 6000 години, е установено, че те носят характерни белези за активност на цунами. Учените са открили в седиментите следи от микроскопични океански организми, наподобяващи тези, намерени в почвата след опустошителните цунами в региона през 1998 г., взели над 2000 човешки жертви, информира БТА. Непълният череп е открит в близост до град Аитапе на около 7 километра навътре от северното крайбрежие на Папуа-Нова Гвинея. Освен него не са намерени други кости. Първоначално учените са сметнали, че черепните останки принадлежат на представител на изчезналия преди около 140 000 години вид Хомо еректус. Най-скорошното датиране обаче е установило, че черепът е на 6000 години. \"Черепните останки от Аитапе - вероятно от най-ранната известна жертва на цунами, разкриват много за древните крайбрежни популации и за това как подобни бедствия в миналото са оказали фундаментален ефект върху човешките миграция, заселване и култура\", казва Джеймс Гоф от изследователския екип от университета на Нов Южен Уелс в Австралия.", "date": "2017.10.26", "title": "Откриха черепни останки от най-древната жертва в Папуа-Нова Гвинея\nна цунами"}
{"url": "https://www.24chasa.bg/novini/article/6515686", "text": "В България, Белгия, Франция, Холандия и Великобритания се провежда мащабна операция за неутрализиране на организирана престъпна група, действаща на територията на петте държави и незаконно превеждаща чужди граждани от страните Афганистан и Пакистан в страни от Европейския съюз, съобщиха от прокуратурата. \"Тази група транспортира незаконните мигранти чрез автомобили, в които имало изградени специални тайници за превозваните лица, с цел да не бъдат установени при извършване на проверки от граничните власти. Има доказателства и за извършване на престъплението „пране на пари“ от организираната престъпна група\", обясняват от обвинението. Разследването срещу тази група е започнало през 2016 г. във Великобритания и Холандия, които са установили, че дейността на групата се осъществява и на територията на други три държави в ЕС. В България разследването срещу групата е започнало в началото на месец март 2017 г. от Специализираната прокуратура. Операцията е логистично подпомогната от Европол, която е предоставила информация за особеностите при разследването в различните правни системи. Европол участва в днешната операция чрез предоставяне на анализ за провеждане на операцията. Беше анализирана и обменена в реално време информацията, което доведе до координирани действия на територията на петте държави. На територията на България, под ръководството на Специализираната прокуратура, се провеждат процесуално-следствени действия на територията на гр. София, гр. Ловеч и гр. Враца. До момента са извършени 24 претърсвания, 17 от които с предварително разрешение на Специализирания наказателен съд, а 7 при условията на неотложност. До момента са задържани общо 42 лица. В България са задържани 7 лица, в изпълнение на издадени европейски заповеди за арест по искане на Белгия и Франция. В Белгия са задържани 13 лица, а във Великобритания задържаните лица са 22. Създаден е координационен център в рамките на Евроджаст с участие на всички национални бюра на заинтересованите държави и аналитичния отдел на Евроджаст, който продължава да работи в момента и координира действията на територията на България, Белгия, Франция, Холандия и Великобритания.", "date": "2017.10.26", "title": "42 задържани за канал на мигранти (Обновена)"}
{"url": "https://www.24chasa.bg/novini/article/6515700", "text": "Ангел Бончев бе освободен от ареста срещу гаранция 500 лева, съобщиха за \"24 часа\" запознати. Той беше задържан вчера, след като заплашил сина си с убийства, насочвайки пистолет към него. Двамата се скарали заради кучета. Бончев извикал СОТ и пред гардовете заредил личния си глог и го насочил към сина си. Разкрещял се \"Ей сега ще те гръмна като куче\", но в крайна сметка не стрелял по сина си Бончо. Бончев е обвинен в закана за убийство. Той беше първата жертва на бандата за отвличания \"Наглите\". Те му отрязаха пръст, а при предаването на откупа похитиха съпругата му Камелия. Малко след като бе освободена, тя почина от рак.", "date": "2017.10.26", "title": "Ангел Бончев крещял на сина си: Ще те гръмна като куче"}
{"url": "https://www.24chasa.bg/novini/article/6515919", "text": "Старозагорският окръжен съд остави днес за постоянно в ареста Виолета Ангелова, на 26 години от Нова Загора, и Ангел Сашев, на 23 години, от същия град, най-тежката мярка за неотклонение подлежи на обжалване пред Апелативния съд в Пловдив. Двамата са вуйна и племенник, те са обвинени за двойното убийство, извършено в дискотеката на село Паничерево, община Гурково, извършено през нощта срещу неделя. Тогава от прободни рани с нож загинаха Иван Н., на 39 години от град Николаево, и синът му Антон, на 23 години, бе ранен и другият син на жертвата - Михаил, но по-леко. Двата трупа останаха след жесток скандал и масов бой между две ромски компании от Нова Загора и Николаево, които се засекли в дискотеката. Николаевци празнували изписването от родилния дом на внуче на Иван, а новозагорци се събрали заради рождения ден на Виолета, която се била върнала неотдавна от Германия. Двамата обвиняеми твърдят, че не си спомнят какво точно се е случило във фаталната нощ и се оплакват, че самите те били пострадали от побоя. Жената казва, че лявото й око и ръката са ударени жестоко с метален крак от маса, Ангел твърди, че счупена бутилка почти отнесла ухото му. Той бил ударен с бутилката по главата, докато танцувал с жена си и паднал на земята в несвяст. В съдебната зала вчера стана ясно, че вуйната и племенникът били разпознати от свидители как държали ножове в ръце, макар самите ножове, като оръдия на престъплението, засега да не са открити. Двамата обвиняеми не се срещат за първи път с Темида. Ангел излязал преди година от затвора, където лежал за кражба на скрап и търговия с дрога. Виолета била с условна присъда за кражба, тя се оплаква, че боледува от хепатит. Съдът прие тезата на наблюдаващия делото прокурор Маргарита Стоянова, че двамата задържани могат да се укрият - Виолета например често пътувала в чужбина, или да извършат друго престъпление, и ги остави зад решетките. Разследването обаче е в началната си фаза, продължават разпитите пред съдия и събирането на доказателства. Ако обвиняемите бъдат признати за виновни, те могат да получат присъди от затвор до 20 години до доживотен затвор без право на замяна.", "date": "2017.10.26", "title": "Вуйна и племенник в ареста заради двойното убийство в Паничерево"}
{"url": "https://www.24chasa.bg/novini/article/6515921", "text": "Мъж, оказал яростна съпротива и ранил униформен, е задържан в полицейския арест, съобщиха от пресцентъра на МВР, цитирани от БТА. Вчера към 18.05 часа в Областната дирекция на МВР - Плевен бил получен сигнал за шофьор, който управлява лек автомобил след употреба на алкохол. Незабавно към посочения район бил насочен автопатрул, който на място засякъл водача. Нарушителят не само отказал да представи документите си за самоличност, както и да му бъде извършена проба с дрегер за употреба на алкохол, но и започнал да ругае и заплашва служителите на реда. При последвалото задържане оказал яростна съпротива, което наложило поставяне на белезници. След установяване на самоличността му, 58-годишният плевенчанин бил транспортиран в спешен кабинет на плевенската болница за даване на кръвна проба. Възползвайки се от момента на свалянето на белезниците за вземане на кръвна проба и подписване на необходимите медицински документи, мъжът нападнал и нанесъл юмручен удар на единия от униформените, продължил да оказва яростна съпротива при опита да бъде усмирен. Пострадалият служител е прегледан от екип на спешен кабинет, освидетелстван от съдебен лекар и освободен. За случая е уведомен прокурор от РП-Плевен за престъпление.", "date": "2017.10.26", "title": "Задържаха пиян шофьор, оказал яростна съпротива и ранил полицай"}
{"url": "https://www.24chasa.bg/novini/article/6515945", "text": "След първоначално отлагане от един час, регионалният лидер на Каталуния Карлес Пучдемон отмени официалното изявление, което трябваше да направи в 15.30 часа българско време, предава АФП. В кратко изявление говорител на правителството в Барселона съобщи, че речта е „отменена“, но все още няма яснота дали Пучдемон ще я изнесе по-късно. Не са уточнени и причините за взетото решение, предава Фокус. Очаквайте подробности.", "date": "2017.10.26", "title": "Пучдемон отмени официалното си обръщение, не казаха защо"}
{"url": "https://www.24chasa.bg/novini/article/6515956", "text": "Напрежението в сектор „Сигурност“ е тревожно. Кадровата криза в Българската армия се изостря. Полицаите и пожарникарите стачкуват, военните пилоти прекратиха плановите полети. Недоволството на хората с пагони е обяснимо – за него има социални, технически и психологически причини. Политическите реакции на проблема са неадекватни. Достойни българи са обвинявани в алчност, бунт и престъпно поведение. Много от тях рискуват живота си в изпълнение на служебния си дълг. Това написа президентът Румен Радев във фейсбук. \"Да искат от тези доблестни мъже поведение на камикадзе, могат да си позволят само политици с безукорен морал на самураи. Недопустимо е да се уязвява честта на хората с пагони. Призовавам за отговорно отношение към проблемите на националната сигурност. Политическият патос не може да замести управленските решения\", написа още държавният глава.  да проведат тренировките си с МиГ-29 с мотива, че се чувстват несигурни. Те посочиха, че по изискванията на НАТО трябва да имат годишно по 180 часа нальот, но правят по-малко от половината норматив. ", "date": "2017.10.26", "title": "Радев: Само политици с морал на самураи могат да искат поведение на камикадзе от летците"}
{"url": "https://www.24chasa.bg/novini/article/6516038", "text": "Скъсаният язовир в землището на Трояново, от който се твърди, че е тръгнал потопът в Бургаско,  е на фирма на син на общинска съветничка и видна БСП активистка в Камено, показва проверка в регистрите. Язовир \"Чотората\", за който се твърди, че е  потопил село Ливада, където се удави старица, и предизвика ужас у жителите на село Тръстиково, община Камено е собственост на фирма \"ДИЕМ\" ЕООД с управител и собственик на капитала Димитър Мутафов. Той е син на Димчо Мутафов и д-р Елена Димитрова. Д-р Димитрова в момента е общински съветник от БСП в Камено. Тя е и член на Изпълнителното бюро на БСП-Камено, както и председател на Комисията по екология в ОбС-Камено. Падна голямо количество дъжд, но се оказа, че положението щеше да е по-нормално, ако не беше прелял язовирът в Трояново, . За съжаление, пак се оказа, че някой не си е свършил работата. Водоемът, който се стопанисва от частен арендатор, е трябвало да бъде изпуснат, за да не прелее. А именно оттам се получи голямата приливна вълна, която усложни ситуацията. Ние нашата работа в общината си я бяхме свършили - на 3 пъти затворнически екипи разчистваха превантивно реките и каналите, но при такъв огромен дебит на вода нито едно корито не може да издържи. Писна ни да живеем под страх, че някой не си е свършил работата. Затова наредих на Божидар Кънчев (главен секретар на община Бургас - б.а.) да предяви претенции за язовира в Трояново. Ако не беше прелял, нямаше да има такива щети, сигурен бе Николов. Потърсихме Димитър Мутафов за коментар, но не го открихме. Баща му Димчо Мутафов отрече пред \"24 часа\" водоемът да е причинил вълната убиец. \"Няма такова нещо. Язовирът наистина преля, но изтеклата вода е в друга посока - към Желязково, което не е пострадало./бел. ред. по-надолу от него са опустошените Ливада и Тръстиково/. Освен това не може да се образува такава приливна вълна. Стената се е скъсала, но тя е от земна маса\", заяви Мутафов. И добави, че язовирът не е бил изпуснат преди дъждовете, тъй като в него имало риба, която сега изтекла в близката река. \"Да не говорим, че метеоролозите сгрешиха с прогнозите си. Никой не говореше за количества над 100 литра на кв. метър. Водата дойде изведнъж, нямаше какво да се направи\", добави Мутафов. Проблемният язовир „Чотората“, от който е тръгнало преливането в Бургаско, е собственост на юридическо лице. Това каза министърът на икономиката Емил Караниколов по време на изслушването си в Народното събрание по искане на БСП за бедствието в Бургаско. Според него най-вероятната причина за преливането на водоемите в Бургаско са падналите валежи като основно това са около 200 л/кв.м. Министър Караниколов поясни, че е прелял язовир „Чотората“, а по първоначална информация около 2.00 часа през нощта вода от язовир „Чанджик“ 3 и 4 се е вляла в язовир „Чотората“. По думите му „Чотората“ е бил с отворен изпусквател, но приливната вълна е носила почва и растителност, която го е запушила. „Това е довело до повишаване на нивото и преливане на язовирната стена“, коментира Караниколов. Министърът уточни, че 7 са язовирите на територията на Бургас със скъсани язовирни стени. Той обясни, че това са каскадни язовири, като четири от тях са на територията на община Бургас, а три са в община Камено. „Всички те са с под 50 хил. кубични метра, с изключение на язовир „Чотората“, който е с обем 100 хил. Нито един от тях не е включен в списъка на потенциално опасните язовири и не би следвало да създаде приливна вълна“, коментира министър Караниколов.", "date": "2017.10.26", "title": "Син на БСП съветничка собственик на язовира, от който тръгнал потопът в Бургаско"}
{"url": "https://www.24chasa.bg/novini/article/6516097", "text": "\"Председателството на ЕС е важен момент за България. Ролята и задачата на страната ви е голяма - да продължите успешните политики на ЕС и да поставите важните въпроси на дневен ред. Това заяви европейският комисар по въпросите на миграцията, вътрешните работи и гражданството Димитрис Аврамопулос по време на съвместно заседание на Комисиите по вътрешна сигурност и обществен ред и европейските въпроси в Народното събрание. По време на срещата обсъдихме приоритетите на страната ни за предстоящото председателство на ЕС от 1 януари 2018 г. От своя страна аз изразих задоволство, че с колегите в българския парламент работим в една посока относно приоритетите и ще успеем да предложим централно място сред тях да заемат европейската перспектива пред Западните Балкани, справянето с мигрантските потоци и киберсигурността. Комисар Аврамопулос каза още, че България е готова за Шенген и е сигурен, че много скоро заедно с Румъния ще бъдем приети в общността\". Това написа във Фейсбук зам.-председателят на ГЕРБ Цветан Цветанов. ", "date": "2017.10.26", "title": "Цветанов: Комисар Аврамопулос е сигурен, че скоро ще ни приемат в Шенген"}
{"url": "https://www.24chasa.bg/novini/article/6516114", "text": "Опитите да се свърже с Русия убийството на Джон Кенеди са \"дивашки инсинуации\", които предизвикват \"потрес\". Това заяви днес говорителката на руското външно министерство Мария Захарова, цитирана от ТАСС. Изявлението й на пресконференция беше по повод публикации в американски медии, че при пребиваването си в СССР убиецът Ли Харви Осуалд е имал възможност да установи контакт със съветските тайни служби и да премине съответното обучение. \"В продължение на десетилетия инфрмацията беше засекретена\", каза Захарова и добави: \"Ако дори и около тази тема започват да се правят дивашки инсинуации в контекста на Руската федерация, то може само да се съжалява за това, защото ни се иска информация, а не дезинформация\". Говорителката подчерта, че е \"потресена от такава постановка на въпроса\" и че не може да си представи за възможно \"така да се изврати тази тема\". Вчера президентът Доналд Тръмп оповести в \"Туитър\", че хиляди документи от Националния архив, свързани с убийството през ноември 1963 г. на 35-ия президент на САЩ, ще бъдат публикувани на 26 октомври 2017 г.", "date": "2017.10.26", "title": "Москва потресена от опитите да свържат Русия с убийството на Джон Кенеди"}
{"url": "https://www.24chasa.bg/novini/article/6516137", "text": "Фъстъците спокойно могат да бъдат причислени към т.нар. суперхрани, защото съдържат мазнини, белтъчини и въглехидрати. Което освен вкусни, ги прави и полезни. А в България има традиции за отглеждането на фъстъци, основно в близост до Пловдив и Благоевград. Край Асеновград се намират площите на един от най-големите производители у нас – Росен Марев. Той е земеделски производител и домакин в кооперацията, обработваща близо 4000 дка с пшеница, нахут, боб и фъстъци. Самият Марев има 160 дка, 60 от които са насадени с фъстъци. \"От един декар фъстъци се изкарват до 200 кг. Това са приблизителни параметри, тъй като факторът време е много важен\", обяснява Росен Марев. Той е завършил земеделски колеж в Пловдив и животът му е свързан с работа на полето. Баща му е в земеделието от началото на 90-те години. Преди 10-12 години край Асеновград се гледат най-разнообразни видове зеленчуци, но с годините броят им намалява и остават само няколко култури, традиционни за района. \"Те са по-печеливши и затова може би оцеляха. Зеленчуци почти не се гледат, освен лук и картофи\", обяснява фермерът. Тенденцията насочва и него, като започва да отглежда фъстъци, шипки, нахут и боб. Съвсем скоро ще преустанови отглеждането на боб, за да може да полива по-ефикасно насажденията си с фъстъци, които в горещите летни дни изискват повече вода. Интересна особеност при фъстъците е, че цветовете могат да се развиват, опрашват и оплождат без да се появят над почвата. Фъстъците изискват топлина, влага и плодородна почва. Нужни са им 5-6 месеца с висока средна температура, интензивно слънчево греене и достатъчни валежи през вегетацията. Марев обяснява, че са светлолюбиви и поради това за засяването им трябва да се избират слънчеви места. По време на цъфтежа трябва да им се осигури достатъчно влага. А през септември и октомври им е необходимо сухо и слънчево време. Когато узреят, стъблата и листата на фъстъците стават по-светли, семената са с характерния цвят и изпълват плодовете. Прибирането, в зависимост от сорта, започва през втората половина на септември до началото на октомври. Стремежът на Марев сега е да механизира всички процеси. \"Опитвам се да съкратя до минимум човешкия фактор. Ако е възможно, опитвам да автоматизирам всичко – от засаждането до прибирането\", казва фермерът. Има специализиран комбайн, с внедрена поливна система, която се контролира чрез софтуер. Тя позволява по-равномерно напояване на повече площи, освен това пести вода. \"За да не се налага да разчитам на някого да полива, залагам норма на инсталациите. Всичко се контролира от компютър\", обяснява Марев. Инсталациите за поливане имат капацитет до 500 дка фъстъци. Последната година е било много суха и поради това реколтата е поливана почти без прекъсване. След като се прибере реколтата, е необходимо да се съхранява в определени условия. За да си закупи терен и подходящо помещение, през април тази година земеделският производител тегли кредит в размер на 220 000 лв. от Микрофинансираща институция ДЖОБС, част от Групата на Българска банка за развитие. Няколко месеца по-късно и кооперацията на баща му взима заем от институцията, с който си осигурява нова техника за обработване на продукцията. Марев споделя, че голяма част от фъстъците в България са вносни. Родните не са толкова търсени, тъй като площите са пръснати, а големите компании предпочитат да се договорят наведнъж за много продукция. „Засега фъстъците ни носят около 10-12 тона, а това е пречка да се направи връзка с крайни производители и големи прекупвачи“, обяснява Марев. По тази причина иска да обедини хората, които се занимават с идентична дейност. Неговата идея е да ги свърже чрез сдружени, като желаещите да участват в него са вече десетина производители. \"Така ще можеш да предложиш по-добре продукцията си. Ако при нас всичко върви нормално, ще изкараме 40-50 тона. Около мен има други земеделци с такова количество. Ще можем да пробием пред някой голям прекупвач. Освен това ще уеднаквим сортовете си, а това е важно за качеството\", казва Марев.", "date": "2017.10.26", "title": "Фермер от Асеновград отглежда 60 декара с фъстъци"}
