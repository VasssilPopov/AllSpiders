{"url": "https://www.24chasa.bg/novini/article/6952683", "text": "Оборотите в търговията на дребно в България са се вдигнали с 6,3% през май спрямо година по-рано, съобщи Националният статистически институт. През този период натрупаната инфлация е само 2,6%, т.е. по-голямата част от ръста на оборотите не се дължи на по-скъпите стоки, а на по-голямото потребление. На годишна база най-голямо е нарастването на покупката на храни и напитки - с 10,5%, и на лекарства - с 10,2%. Продажбите на дребно на битова техника, мебели и други стоки за бита са се увеличили с 8,5% от май 2017 до май 2018 г. Спад има само на продажбите на облекла и обувки - с 6,7% на годишна база, и на компютри и комуникационна техника - с 1%. Според данните на НСИ оборотите на търговците на дребно у нас се увеличават устойчиво през последните няколко години. За последните две години е имало само 3-4 месеца, в които годишният ръст е бил по-висок - 8 и дори 9%. Това се е случило в началото на 2016 г., но нарастването тогава е било в сравнение с по-ниска база. През последното полугодие очакванията на самите мениджъри в търговията на дребно бяха по-оптимистични в сравнение с преди. Според изследванията на НСИ те традиционно се оплакват от недостатъчно търсене на вътрешния пазар, но напоследък тези оплаквания са намалели, стана ясно от последната бизнес анкета на НСИ за стопанската конюнктура. Промишленото производство в България през май също отчита ръстове спрямо година по-рано, но далеч не във всички сектори. По-значително увеличение има в производството на превозни средства и съоръжения към тях, на машини и на изделия от каучук и пластмаса. Спад има в производството на цигари, метали и облекла и обувки. Строителната продукция през май намалява с 0,5% в сравнение с предишния май, като това се дължи повече на спада в строителството на сгради. При строителството на инженерни съоръжения като пътища, пречиствателни станции и др. има леко увеличение. ", "date": "2018.07.09", "title": "Потреблението на  храни, напитки и  лекарства с над 10% ръст за една година"}
{"url": "https://www.24chasa.bg/novini/article/6952725", "text": "\"Несъмнено Берлинският процес ще ускори европейската интеграция на Западните Балкани. Нещо повече - тази инициатива допълва, а не замества европейската перспектива на шестте страни\". С тези думи вицепремиерът и министър на външните работи Екатерина Захариева се обърна към шестимата си колеги от Западните Балкани и от Великобритания, Австрия, Германия, Италия, Франция, Полша, Хърватия и Словения. Те се събраха на конференция в Лондон в рамките на Петата среща на върха на Берлинския процес, която ще се проведе утре, съобщи пресцентърът на Министерството на външните работи. Министър Захариева припомни, че именно европейската перспектива е основният стимул за всички положителни развития в региона от последната година. \"За това време постигнахме много - Договорът за добросъседство между България и Република Македония, споразумението за името между Атина и Скопие, стратегията за свързаност на шестте страни, Софийската среща на върха и дневен ред за Западните Балкани, последвани от решението за започване на преговори с Албания и Република Македония, както и редица иновативни решения в регионалното сътрудничество в рамките на ПСЮИЕ\", посочи първият ни дипломат, като подчерта, че дори само консенсусът сред 28-те страни-членки за последното решение в Съвет Общи въпроси е вече успех. \"Благодаря на колегите си от Великобритания, Германия и другите ни приятели, с които заедно убедихме останалите колебаещи се страни в ЕС, че решението за начало на преговорите е от полза за всички\", каза Екатерина Захариева. Тя подчерта ключовото значение на темите, върху които ще се фокусира Лондонската среща - сигурност, миграция, двустранни отношения и помирение. \"Последното е задължително условие за страните от региона в началото на европейската им интеграция. Без решаване на отворените двустранни въпроси между страните в региона процесът на разширяване не може да се случи\", допълни министър Захариева. По думите й Берлинският процес и срещи като днешната, в която участват и представители на гражданското общество, младежките организации и стартиращи компании, помагат да се запази фокусът върху Западните Балкани и след края на българското председателство и следващите австрийско и румънско. Инициативата бе лансирана през 2014 г. от канцлера на Германия Ангела Меркел. Оттогава всяка година се провежда среща на върха на участващите страни. По време на последната среща в Триест, в която бе включена и България, бяха одобрени инвестиции на стойност над половин милиард евро, от които 194 млн. евро ще бъдат осигурени от ЕС, а останалата част - от заеми от Европейската инвестиционна банка, Европейската банка за възстановяване и развитие, както и чрез национално съфинансиране от страните от Западните Балкани. Сред одобрените през 2017 г. проекти бяха газовият интерконектор между Сърбия и България, железопътна връзка между страната ни и Република Македония като част от транспортен коридор номер 8, както и железопътната връзка между България и Сърбия в рамките на европейския коридор номер 10.", "date": "2018.07.09", "title": "Захариева: Берлинският процес\nще ускори европейската интеграция\nна Западните Балкани"}
{"url": "https://www.24chasa.bg/novini/article/6952751", "text": "Американският президент Доналд Тръмп изрази загриженост, че Китай може да опита да осуети усилията за ядрено разоръжаване на Северна Корея. Той обаче изрази увереност, че севернокорейският лидер Ким Чен-ун ще се придържа към това, което двамата договориха на срещата си в Сингапур през юни, предаде Ройтерс. \"Уверен съм, че Ким Чен Ун ще спази договора, който подписахме и дори по-важното - нашето ръкостискане. Споразумяхме се за ядрено разоръжаване на Северна Корея\", написа Тръмп в \"Туитър\", предава БТА. \"Китай, от друга страна, може да окаже негативен натиск върху сделката заради нашата позиция\" по търговските въпроси, добави Тръмп и изрази надежда това да не стане.", "date": "2018.07.09", "title": "Тръмп: Ким Чен Ун ще спази споразумението за ядрено разоръжаване"}
{"url": "https://www.24chasa.bg/novini/article/6952721", "text": "Реджеп Ердоган се закле в понеделник като първия държавен глава на президентска република Турция, след като реформа на конституцията му даде огромни правомощия и контрол в изпълнителната, законодателната и съдебната власт. Това му отваря пътя към еднолично управление и го превръща в един от най-могъщите лидери в света. На церемонията по встъпване в длъжност присъстваха 22-ма държавни глави, сред които българският президент Румен Радев и 17 премиери, председатели на парламенти и представители на международни организации, предадоха турски медии. Сред гостите бяха премиерът на Унгария Виктор Орбан, президентът на Венецуела Николас Мадуро, бившият италиански премиер Силвио Берлускони, емирът на Катар шейх Тамим бин Хамад ал Тани, съобщи Ройтерс. Руският президент Владимир Путин упълномощи премиера Дмитрий Медведев да го представлява. Германия изпрати бившия канцлер Герхард Шрьодер, определен от Анадолската агенция като “специален приятел” на турския президент. Тъй като в момента САЩ нямат посланик в Анкара, церемонията е уважил американският шарже д'афер. Турски медии съобщиха, че Румен Радев е единственият държавен глава на страна от ЕС, който присъства на церемонията. От Гърция нямаше никой. Босна и Херцеговина, Грузия, Казахстан, Киргизия, Азербайджан, Македония, Сърбия, Украйна, Молдова и много африкански страни също бяха представени от висши държавни лица. Шефът на парламентарната комисия по култура и медиите Вежди Рашидов има специална лична покана от Ердоган за церемонията. Тържествата в Анкара започнаха с полагането на клетва в парламента, която бе излъчвана пряко по телевизията. Според изискванията на протокола президентът Реджеп Ердоган беше облечен в черен костюм, а присъстващите депутати от управляващата Партия на справедливостта слушаха думите на клетвата прави. Опозицията обаче не стана на крака. Изцяло в черно, но с бяла забрадка бе и съпругата на Ердоган - Емине. “Като президент заклевам се в честта и почтеността си пред великата турска нация и историята ѝ да работя с цялата си власт за закрила и възхваляване славата и честта на Република Турция”, обяви Ердоган с ръка на сърцето. “Заклевам се да пазя независимостта и честта на тази държава. Да се подчинявам на конституцията и да бъда воден от демократични принципи. Да гарантирам сигурността, правата и свободите на всеки гражданин на Република Турция”, продължи той. Накрая прозвуча химнът на страната. След това Ердоган се отправи към мавзолея на основателя на турската република Кемал Ататюрк, където остави паметна бележка в книгата за почетните гости. Колата на държавния глава бе покрита с хвърлени цветя от почитатели. Същинската церемония започна в 18 ч в президентския комплекс “Бештепе” в столицата Анкара. Освен официалните гости на нея бяха поканени и хиляди представители на различни социални среди в Турция - учители, лекари, търговци и бизнесмени, селски кметове, миньори, спортисти. Те бяха изненадани от внезапно завалял дъжд и започнаха да покриват главите си с пластмасовите столове и раздаданите им сини подаръчни пликове. Заедно с охраната на тържествата в гигантския дворцов комплекс в Анкара се събраха около 10 хиляди души. Всички получиха юбилейна монета, изсечена специално за случая. Ердоган влезе в двореца сред шпалир от войници в облекла от времето на Османската империя и бе посрещнат със 101 оръдейни салюта. Церемонията бе последвана от официална вечеря. Медии в Бангладеш написаха, че министърът на планирането на страната, който пристигна за тържествата, носи на Ердоган 100 кг манго като подарък от премиерката шейх Хасина. В 21,30 ч вечерта се очакваше президентът на пресконференция да обяви състава на новото си правителство, което вече ще е от 16 вместо 21 министри, както и да отмени извънредното положение, въведено в страната след опита за преврат през лятото на 2016 г.  “Стремежът ми е да градя отношения на взаимно доверие и уважение с всички президенти на всички наши съседни страни. Нека не забравяме, че в днешните реалности и особено в нашия регион добросъседството играе ключова роля за опазване на мира и стабилността.” Така Румен Радев отговори на въпрос, че е единственият президент на държава - членка на ЕС, който присъства на церемонията по встъпване в длъжност на Ердоган в Анкара. Държавният глава напомни, че неведнъж е обръщал внимание върху “недопустимата намеса на Турция в българските избори и нашите религиозни дела”, но бил убеден, че ненамесата във вътрешните работи е необходима за добросъседството. “Тук съм, защото уважавам избора на турския народ и очаквам същото от страна на нашите съседи”, каза Радев. И добави, че Турция е най-големият търговски партньор на България извън ЕС, а и югоизточната “врата” на Европа, която в момента удържа миграционния натиск. След катастрофалния провал на енергийната ни политика Турция се превръща и в решаващ фактор по отношение на надеждността на нашата енергийна сигурност, на доставките и на цената на природния газ, подчерта Радев. И изрази увереност, че с Ердоган ще работят за развитие на двустранните отношения в дух на добросъседство, взаимно уважение и партньорство. ", "date": "2018.07.09", "title": "Ердоган встъпи със  101 салюта (Обзор)"}
{"url": "https://www.24chasa.bg/novini/article/6952763", "text": "Възможно е членове на Консервативната партия на Тереза Мей да са си осигурили подкрепата на достатъчен брой свои депутати за задействане на вот на недоверие към британския премиер, заяви политическият редактор на Би Би Си Лора Кюнсбърг, след като двама от министрите подадоха оставки, предаде Ройтерс. \"Има непотвърдени слухове, че консервативните депутати са достигнали вълшебното число от 48 писма за внасяне на вот на недоверие\", написа Кюнсбърг в Туитър. Вот на недоверие може да бъде задействан, ако 15 процента от консервативните депутати напишат писмо до председателя на парламентарната си група. В момента Консервативната партия има 316 депутати, което значи, че са нужни 48 от тях за оспорване на позицията на Мей. Парламентарната група ще заседава по-късно днес, предава БТА. Представител на Мей заяви за телевизия Скай нюз, че Мей ще се съпротивлява на процедура за вот на недоверие от собствената й партия, предаде ТАСС. Тереза Мей заяви, че Великобритания няма да организира референдум за споразумението по Брекзита, нито ще се опитва да отложи датата на излизане на страната от ЕС въпреки оставките на министъра за Брекзита Дейвид Дейвис и външния министър Борис Джонсън, предаде Ройтерс. Мей заяви това в парламента в отговор на въпрос от депутат лейбърист дали властите ще организират всенародно допитване, след като според социологическо проучване 69 процента от британците са недоволни от начина, по който властите водят политиката по Брекзита, а в кабинета има разногласие по стратегията, отбелязва ТАСС. \"Няма да направя това, защото британският народ вече гласува (на референдума за Брекзит). Този парламент даде на хората правото да гласуват и те направиха избора си. Те искат правителството да осъществи избора им на практика\", заяви Мей.", "date": "2018.07.09", "title": "Тереза Мей застрашена от вот на недоверие"}
{"url": "https://www.24chasa.bg/novini/article/6952770", "text": "Липса на родителска грижа е главната причина за смъртта на 8-годишното момиченце, което беше открито в коритото на река Луда Яна вчера. От прокуратурата са категорични, че става дума за удавяне. Проверка на   установи, че майката редовно е оставяла децата сами вкъщи, за да ходи на работа. Така едно 11-годишно момиче е трябвало да се грижи за други четири, като най-малките от тях са на 3 години и на година и половина. От \"Закрила на детето\" днес прецениха, че няма основание останалите три деца да бъдат отнети от семейството заради липса на родителски грижи. Предстоят допълнителни проверки. Близки на удавените момичета обвиниха Общината, че не е обезопасила саморъчно направен мост - бетонна греда, в края на града, от която се предполага, че децата са паднали в реката. От полицията са категорични, че няма свидетели за това. Продължава издирването на по-малката сестричка на удавеното момиченце. В издирването участват 16 екипа, както и доброволци.", "date": "2018.07.09", "title": "Майката на удавеното в Луда Яна момиче редовно оставяла децата си сами"}
{"url": "https://www.24chasa.bg/novini/article/6952666", "text": "Президентът на Европейската централна банка (ЕЦБ) Марио Драги е заявил пред комисията по икономически и финансови въпроси на Европейския парламент, че ЕЦБ ще вземе решение дали да продължи да приема по изключение гръцки държавни ценни книжа като залог (waiver) и след края на гръцката спасителна програма, след като Банката извърши оценка на устойчивостта на гръцкия дълг, съобщава атинският \"Та неа\". Драги е заявил, че ЕЦБ ще направи своя оценка на устойчивостта на гръцкия дълг, както и оценка на управлението на риска, след одобрение на последното решение на Еврогрупата от националните парламенти на еврозоната и след необходимите решения на Управителния съвет на Европейския механизъм за стабилност.", "date": "2018.07.09", "title": "ЕЦБ ще решава дали още да приема гръцки държавни ценни книжа като залог"}
{"url": "https://www.24chasa.bg/novini/article/6952696", "text": "Турският президент Реджеп Тайип Ердоган реши да отмени развлекателната програма на церемонията по встъпването му в длъжност заради железопътна катастрофа в неделя, при която загинаха най-малко 24 души, а 124 бяха ранени, предаде ТАСС. Пътнически влак, пътуващ от Капъкуле за Истанбул, дерайлира вчера в окръг Текирдаг заради проливните дъждове, които са предизвикали ерозия на почвата под железопътната линия и това е довело до образуване на луфт под релсите. \"Отменихме развлекателната част на нашата церемония, включително лазерното представление и народните игри, заради аварията на влака недалеч от Чорлу\", каза Ердоган на церемонията в президентския дворец в Анкара, предава БТА. След речта на президента имам прочете молитва за загиналите.", "date": "2018.07.09", "title": "Без празненства за встъпването на Ердоган заради жп катастрофата"}
{"url": "https://www.24chasa.bg/novini/article/6952709", "text": "Френски полицаи ликвидираха мъж, опитал се да нападне с нож хора в град Вик сюр Ен в Северна Франция, съобщи регионалният вестник\"Курие пикар\", цитиран от ТАСС. Според вестника екстремистът надавал викове \"Аллах ахбар\" (\"Аллах е велик\"). Минувачите, които го видели, побързали да се скрият по домовете си. Тогава престъпникът започнал да нанася силни удари с нож по паркираните наоколо коли. Той успял да нахлуе в един от близките домове и устроил там погром. Според очевидци нападателят бил \"крайно агресивен\" и \"изглеждал като човек под влияние на наркотици\", предава БТА. Пристигналите на мястото на произшествието полицаи го улучили няколко пъти с електрошокови патрони от пистолет \"Тайзер\". В резултат на попаденията сърцето на нападателя спряло. Полицаите не успели да го спасят и той починал на място.", "date": "2018.07.09", "title": "Полицията ликвидира нападател с нож в Северна Франция"}
{"url": "https://www.24chasa.bg/novini/article/6952672", "text": "Най-късно до 5 г. нетната миграция от България ще стане нулева, т.е. колкото българи напускат страната, толкова ще се връщат, и на практика емиграцията ще спре. Това прогнозира в интервю за “24 часа” председателят на Националния статистически институт (НСИ) Сергей Цветарски. Основание за това му дава фактът, че през последните години разликата между връщащите се в страната и напускащите я се стопява. Раждаемостта в България не е ниска - дъното е достигнато през 1997 г. и оттогава се повишава, каза той. НСИ започва подготовка за следващото преброяване на населението през 2021 г. Дали ще е електронно, с преброители или смесено, тепърва ще се решава.", "date": "2018.07.09", "title": "До 5 години емиграцията от България ще спре"}
{"url": "https://www.24chasa.bg/novini/article/6952722", "text": "Петимата души, които остават в наводнената пещера в Тайланд, засега са добре, каза ръководителят на спасителната операция, след като потвърди, че още четири момчета са извадени и са вече в безопасност, предаде Ройтерс. Футболен отбор от 12 момчета и техният треньор бяха блокирани в комплекса от пещери Там Луанг повече от две седмици. При започналата вчера спасителна операция оттам са извадени вече осем момчета, предава БТА. Осотанакорн обясни, че във втория ден от опасната операция усилията са отнели по-малко време заради набрания опит и по-големия брой участващи. Той каза, че в рамките на 20 часа спасителите ще подновят действията за изваждане на останалите петима души и че не знае дали те ще бъдат извадени наведнъж или на етапи. Осотанакорн съобщи, че тайландският премиер е бил днес на мястото, откъдето се осъществява операцията, а по-късно е посетил осемте момчета в болницата.", "date": "2018.07.09", "title": "Петимата, които остават в пещерата в Тайланд, все още са добре"}
{"url": "https://www.24chasa.bg/novini/article/6952626", "text": "Предизвиканата от Брекзита бъркотия е проблем, който няма да изчезне с политически напускания, заяви председателят на Европейския съвет Доналд Туск по повод оставките на британските министри за Брекзита Дейвид Дейвис и на външните работи Борис Джонсън, предадоха ДПА и Ройтерс. \"Политиците идват и си отиват, но проблемите, които те са създали за народа си, остават. А предизвиканата от Брекзита бъркотия е най-големият проблем в историята на отношенията между ЕС и Великобритания\", заяви Туск в Брюксел на молба да коментира оставката на Дейвис, предава БТА. \"Този проблем все още далеч не е решен, с или без г-н Дейвис. А за жалост идеята за Брекзита не си е отишла заедно с г-н Дейвис. Но. . . знае ли човек?\", добави Туск. Коментарът му бе направен в момента, когато стана известна и оставката на Борис Джонсън. \"Мога единствено да повторя каквото казах само преди минута\", каза Туск за тази новина. Бившият полски премиер Туск се е изказвал остро критично за Брекзита и е подкрепял възможността британците да променят решението си и да останат в ЕС, отбелязва Ройтерс.", "date": "2018.07.09", "title": "Доналд Туск: Проблемът с Брекзита няма да се реши с политически оставки"}
{"url": "https://www.24chasa.bg/novini/article/6952640", "text": "Русия извърши нападение, което доведе до смъртта на британски гражданин от \"Новичок\", заяви британският министър на отбраната Гавин Уилямсън след смъртта на 44-годишна британка от отравяне с нервнопаралитичното вещество \"Новичок\", предаде Ройтерс. Уилямсън заяви това в парламента след въпрос за заплахата за хората във Великобритания след смъртта на Доун Стърджис вчера, предава БТА. \"Простата действителност е, че Русия е извършила нападение на британска земя, което е довело до смъртта на британски гражданин. Смятам, че светът ще се обедини с нас в осъждането на станалото\", каза министърът. Според полицията Стърджис е държала предмет, заразен с \"Новичок\" в южноанглийския град Еймсбъри, на няколко километра от мястото, където руският двоен агент Сергей Скрипал и дъщеря му Юлия бяха атакувани със същото вещество през март в Солсбъри, отбелязва Ройтерс. Руското посолство във Великобритания заяви, че ще третира инцидента с отравянето на Стърджис в Еймсбъри като антируска провокация при липса на достъп до разследването. \"Без достъп до данните от разследването и до нашите двама граждани (Сергей и Юлия Скрипал) ще смятаме инцидентите в Солсбъри и Еймсбъри за безотговорна антируска провокация от властите в Лондон\", се казва в изявление на посолството.", "date": "2018.07.09", "title": "Лондон: Нападение на Русия с \"Новичок\" доведе до смъртта на британката"}
{"url": "https://www.24chasa.bg/novini/article/6952633", "text": "Украинският президент Петро Порошенко, който бе в Брюксел за срещата на върха ЕС-Украйна, каза, че по време на нея е бил съгласуван по-нататъшният път за сближаване на Украйна със съюза, предаде ТАСС, цитирана от БТА. Порошенко каза, че става дума за четири направления или сектори за сближаване - енергетика (Украйна иска да стане член на енергийния съюз), внедряване на шенгенското законодателство, внедряване на цифровия пазар и задълбочаване на митническия съюз. По неофициална информация, ЕС не е давал съгласие за преговори за асоцииране на Украйна към Шенгенския съюз. Освен това в ЕС няма ясна поддръжка за създаване на митнически съюз с Украйна, за който настоява Киев, отбелязва ТАСС. След срещата на върха ЕС-Украйна председателят на Европейската комисия Жан-Клод Юнкер каза, че ЕС ще контролира резултатите от борбата с корупцията в Украйна с цел отпускане на каквито и да е помощи за тази страна. Той предупреди, че отпускането от ЕС на 1 милиард евро за Украйна ще стане при условие че реформите в тази страна продължават. След срещата председателят на Европейския съвет Доналд Туск съобщи също така, че съюзът удължава с 6 месеца икономическите санкции срещу Русия заради действията й в Украйна, в това число и за строителството на моста към Крим. Юнкер пък съобщи, че търговският оборот между Украйна и ЕС е нараснал с 25 процента през миналата година. Това показва, че споразумението за асоцииране между двете страни работи, допълни той. Юнкер каза, че участниците в срещата на върха днес са потвърдили намерение да развиват този успех. Туск коментира и темата за Северен поток 2. Той припомни, че между страните членки на съюза има съвършено различни мнения за проекта за газопровода. Заради това Европейската комисия все още няма мандат за преговори с Русия по темата. Туск добави, че смята този проект за грешка, защото противоречи на европейските интереси за сигурност, на стратегическите и общите правила.", "date": "2018.07.09", "title": "Порошенко съгласува в Брюксел пътя за сближаване на Украйна с ЕС"}
{"url": "https://www.24chasa.bg/novini/article/6952649", "text": "Германският канцлер Ангела Меркел подчерта необходимостта от многостранни правила за световната търговия след среща с китайския премиер Ли Къцян днес в Берлин, предаде ДПА, цитирана от БТА. Германия и Китай се придържат към правилата на Световната търговска организация, каза тя, без да споменава конкретно изострящи се търговски конфликт със САЩ. В разговорите ни бяха повдигнати теми като състоянието на човешките права в Китай и условията за работа на неправителствените организации, каза канцлерът. Нашето сътрудничество ни позволява да обсъждаме открито противоречиви теми, каза тя на съвместна пресконференция с Ли. Китайският премиер отхвърли твърденията за влошаване на положението с правата на човека в Китай и настоя, че в действителност става тъкмо обратното. Разговорите с Германия по въпроса ще продължат, каза той. \"Ние сме напълно готови за диалог по правата на човека при равни условия\". Меркел похвали отварянето на китайските финансови пазари и факта, че германските компании, особено в автомобилния сектор, сега могат да запазят дялове в смесените дружества над 50 на сто. Тя отбеляза решението на китайския производител КАТЛ (CATL) да създаде голям завод за батерии за електрически автомобили в Ерфурт, Източна Германия. Германският производител Бе Ем Ве (BMW) обяви едновременно, че ще купува батерии на стойност от 1,5 милиарда евро (1,8 милиарда долара) от завода. Няколко компании подписаха 22 споразумения за засилено присъствие на бизнеса си в Китай по време на правителствените консултации на високо равнище, допълни ДПА. Също така в дневния ред на китайско-германските разговори бе и нарастващият световен търговски протекционизъм. Водещи германски предприемачи искаха да видят на срещата между двете световни износителки в света ясен политически сигнал, отхвърлящ увеличаването на търговските бариери, както и сигнал за по-голям достъп до пазара на Китай, отбелязва ДПА. Правителствените консултации се проведоха на фона на повишенията на митата между САЩ и Китай, двете най-големи икономики в света, с нарастващи опасения от търговска война с глобални последици.", "date": "2018.07.09", "title": "Меркел говори за правила за глобалната търговия след среща с премиера на Китай"}
{"url": "https://www.24chasa.bg/novini/article/6952659", "text": "Турският президент Реджеп Тайип Ердоган нарече   \"важен крайъгълен камък за нашата република и демокрация\", предаде ДПА. \"Ние сме решени да изпълним целите на републиката, които ти и твоите приятели основахте, на стогодишнината от основаването й\", каза Ердоган при посещение на мавзолея на Мустафа Кемал Ататюрк, предава БТА. Той обеща да \"заздрави единството и братството на нацията\". Ердоган каза, че Турция е направила два \"успешни избора\" на 24 юни и че неговото правителство ще продължи да \"развива страната и да прославя държавата\". \"Нека Аллах ни помага и благослови душата ти\", написа Ердоган в паметната книга в мавзолея на Ататюрк.", "date": "2018.07.09", "title": "Ердоган: Изборът ми за пръв президент по новата система е крайъгълен камък (Снимки)"}
{"url": "https://www.24chasa.bg/novini/article/6952500", "text": "Окръжна прокуратура - Благоевград внесе протест срещу определението на съда за изменение на мярка за неотклонение спрямо Даниел Стоицов от задържане под стража в парична гаранция в размер на десет хиляди лева, съобщиха от прокуратурата, цитирана от БТА. Той бе задържан след акция, проведена на 22 май 2018 г. от отдел \"Вътрешна сигурност\" на МВР и Националната следствена служба. Бяха му повдигнати обвинения за това, че в качеството му длъжностно лице, заемащо отговорно служебно положение - началник сектор \"Пътна полиция\" при ОД на МВР гр. Благоевград, той приемал дар и облага - пари, вещи и услуги с имуществен характер. Освен това Стоицов бе подведен под наказателна отговорност за превишаване на правомощия в качеството му на длъжностно лице и незаконно притежаване на оръжие и боеприпаси. По делото са били повдигнати обвинения на други две лица - Б.Ш. и Н.Д., участвали в извършване на престъплението. С тяхно участие били създадени условия за намиране на лица, желаещи да регистрират пътни превозни средства, както в гр. Благоевград, така и в пунктовете за регистрация на ППС в РУ - Петрич и РУ - Гоце Делчев. В нарушение на утвърдените правила били предоставяни регистрационни номера за МПС с комбинация от цифри по желание. Разследването по случая продължава.", "date": "2018.07.09", "title": "Прокуратурата протестира пускането от ареста на шефа на КАТ-Благоевград"}
{"url": "https://www.24chasa.bg/novini/article/6952521", "text": "На днешната си среща с испанския премиер Педро Санчес ръководителят на каталунското правителство Ким Тора повдигна въпроса за правото на самоопределение, съобщи испанският вицепремиер Кармен Калво, цитирана от ТАСС, предаде БТА. Вицепремиерката отбеляза, че срещата е била продължителна и ефективна от работна гледна точка, и е протекла в дружеска и непринудена атмосфера. Калво каза, че Тора е говорил за самоопределение, докато според нея е трябва да се говори за автономия. Тя уточни, че Тора и Санчес са се споразумели да заработи отново предвидена в устава на областта двустранна комисия (включваща представители на каталунското и централното правителство), която не е свиквана в последните години. \"Тора покани Санчес на среща в Барселона\", каза Калво и подчерта, че каталунската криза не може да бъде уредена без усилията на всички страни. За последен път до днешната среща каталунски лидер бе приет в правителствената резиденция в Мадрид през 2016 г. Тогава премиер на Испания бе Мариано Рахой, който в началото на юни изгуби вот на недоверие в парламента и се оттегли, а лидер на Каталуня - Карлес Пучдемон, днес в изгнание в чужбина, припомня ТАСС.", "date": "2018.07.09", "title": "Лидерът на Каталуня повдигна въпроса за самоопределението пред испанския премиер"}
{"url": "https://www.24chasa.bg/novini/article/6952507", "text": "Китай е един много голям търговски партньор. ЕС и Китай имат търговски отношения и то немалки. Форумът 16+1 не е нещо, което ни се е паднало подред, България успя да спечели домакинството на този формат, сигурен съм, че ще има полза. Китай не е длъжен да дава каквото и да било, Китай има интерес да инвестире в определени сектори и да установява все по-добри отношения с държави в ЕС. Това каза пред БНТ Тома Биков от ГЕРБ. \"Да бъдем равнопоставени с една от най-големите икономики в света, това се дължи на членството ни в ЕС и НАТО. В тези отношения има основни интереси, когато те се съчетаят, тогава всички са доволни. Ние се опитваме да съчетаем нашият интерес с интереса на ЕС, както и с интереса на Китай. Това беше една много силна крачка в посока на българския национален интерес, показва че сегашното управление не е индоктринирано в определена посока или идеология, иска да има отношения с всички\", добави Биков. \"Сигурността си е сигурност, търговията си е търговия. Така процедират всички сериозни държави\", каза още той. \"С Китай не можем да имаме отношения от днес за утре. За да не си останем само с обещанията, се предприемат стъпки за постоянна и ритмична работа. Лиляна Павлова има своето място, тя показа, че много успешно се справи с европредседателството\", каза Биков за новия пост на Павлова като управител на Глобалния център за партньорство на държавите от Централна и Източна Европа и Китай. \"Не съм съгласен с президента, че приоритета на българското европредседателство Западни Балкани ще бъде забравен. Този приоритет е свързан със сигурността на целия ЕС\", каза още той.", "date": "2018.07.09", "title": "Тома Биков: С Китай не можем да имаме отношения от днес за утре"}
{"url": "https://www.24chasa.bg/novini/article/6952530", "text": "Присъствието или отсъствието на един държавен ръководител на полагането на клетвата на Реджеп Ердоган в Турция е ревизия на двустранните отношения и респективно заявка за отношенията с Турция\". Това каза анализаторът проф. Владимир Чуков пред БНР. Единственият държавен ръководител от страна-членка на ЕС е нашият президент Румен Радев, посочи той и добави: „Присъствието му показва, че ние искаме да поддържаме добри отношения, че отношенията в момента са на много добро равнище. Имайки предвид, че съседните гърци дори не са изпратили официална делегация, което подсказва една голяма разлика между отношенията между Гърция и Турция и Турция и България“. Проф. Чуков коментира и решението първото заседание на Министерския съвет, за първи път в историята на Турция, да бъде в най-старата джамия в Анкара: „Това само по себе си подсказва какви са намеренията, какъв е погледът на Ердоган и от тук насетне каква роля ще играе религията в управлението на бъдеща Турция. Това също е символ, който много ясно трябва да ни подскаже как се променят нещата“.", "date": "2018.07.09", "title": "Проф. Чуков: Радев на клетвата на Ердоган? Сочи, че отношенията ни с Турция са много добри"}
{"url": "https://www.24chasa.bg/novini/article/6952581", "text": "До края на седмицата ще приключи обновяването на АМ \"Хемус\" при Девня, съобщиха от пресцентъра на Агенцията \"Пътна инфраструктура\". Завършил е ремонтът на 6 км от платното в посока Бургас на АМ \"Черно море\", който стартира на 26 юни т. г. В края на миналата година са ремонтирани 2 км от платното за Бургас и с изпълнените сега строителни работи са обновени общо 8 км от автомагистралата. Напредва основният ремонт на виадукт \"Звездица\" на АМ \"Черно море\", информират от АПИ. Трафикът на всички автомобили се осъществява двупосочно в платното за Варна. През август т. г. няма да се извършват ремонтни работи на съоръжението, за да не се затруднява трафикът през активния туристически сезон. Те ще бъдат подновени през есента. Очаква се до края на седмицата да приключи ремонтът на 4-километровата отсечка от платното за Варна на АМ \"Хемус\". Ремонтните дейности на два участъка от АМ \"Хемус\" в района на Девня и в района на Невша започнаха в края на месец май т. г. От пътноподдържащото дружество АПИ е изискала да работи максимално мобилизирано, за да може предвидените дейности да завършат преди началото на активния туристически сезон. Изградена е допълнителната връзка за влизане в град Ахелой, пътувайки от Слънчев бряг към Бургас, от съществуващото кръгово кръстовище на път I-9 с пътя за Равда и по общински пътища. Дължината й е около 480 м. Строителните работи са изпълнени съвместно с община Несебър, като бяха разгледани различни варианти и бе избран възможно най-оптималният вариант за влизане от Слънчев бряг към Бургас, съобщават още от АПИ. С изграждането и на тази връзка Ахелой вече има два входа и два изхода към републиканската пътна мрежа, каквито нямат и областният център Бургас, както и всички други населени места по Южното Черноморие. Връзката на пътуващите от Слънчев бряг към Ахелой с първокласния път се осъществява посредством новото кръгово кръстовище на път I-9 Слънчев бряг - Бургас и третокласния път III-6009 Каблешково – Ахелой. Кръстовището е на около 300 метра от града. За пътуващите от Ахелой към Слънчев бряг има две възможности чрез новото кръгово кръстовище или чрез десен завой преди връзката за Равда. С изграждането на обходния път и въвеждането му в експлоатация на 15 юни - преди началото на активния туристически сезон, се улесни пътуването по път I-9 Слънчев бряг – Бургас и се повиши безопасността на движение. Интензивният транзитен трафик вече не преминава през Ахелой, с което се опазва животът и здравето на жителите на града и се намалява опасността от тежки пътни инциденти.", "date": "2018.07.09", "title": "Завърши ремонтът на платното за Бургас на АМ \"Черно море\""}
{"url": "https://www.24chasa.bg/novini/article/6952587", "text": "Ден преди заминаването си за срещата на върха на НАТО, американският президент Доналд Тръмп отново взе под прицел съюзниците си и повтори искането си те да увеличат разходите си за отбрана, предаде Франс прес, цитирана от БТА. \"САЩ харчат повече за НАТО от която и да било друга страна. Това не е справедливо, нито приемливо\". Това написа в \"Туитър\" Тръмп, който заминава утре за срещата на алианса в сряда и четвъртък в Брюксел. \"Въпреки че увеличиха приноса си, откакто станах президент, те трябва да направят повече\", добави той и повтори тезата си, че Европа извлича много повече ползи от НАТО, отколкото САЩ.", "date": "2018.07.09", "title": "Тръмп с нови критики към съюзниците от НАТО: Увеличете разходите за отбрана"}
{"url": "https://www.24chasa.bg/novini/article/6952598", "text": "Евреите, които останаха в България, бяха комунисти и комунистическата версия беше, че никой не е спасил евреите, а те са оцелели. Чувал съм версията много пъти. Това сподели писателят проф. Михаил Бар-Зоар в студиото на „Лице в лице” по  . По-рано днес той получи орден „Стара планина“ първа степен, връчен му от президента Румен Радев. Отличието се връчва за принос в популяризирането на спасяването на българските евреи по време на Втората световна война и за развитието на двустранните отношения между България и Израел. Когато дойдох след 47 години за първи път в България бях в аулата на СУ и там имаше група тукашни евреи, които се опитваха да победят със съветската версия, че комунистическата партия ги е спасила. По време на комунизма те предложиха Тодор Живков за Нобелова награда за спасяване на евреите, а цялата му версия беше една голяма лъжа, разказа Бар-Зоар.", "date": "2018.07.09", "title": "Проф. Бар-Зоар: Версията, че Тодор Живков спасил евреите, бе голяма лъжа"}
{"url": "https://www.24chasa.bg/novini/article/6952597", "text": "Семейството на трима американски граждани, убити в Сърбия през 1999 г., обвиниха властите в балканската страна в това, че не са изправили заподозрените пред правосъдието въпреки постоянните обещания, че ще направят това, предаде Асошиейтед прес. Братята Битичи - Или, Мехмет и Агрон - напуснали работата си в пицария в Ню Йорк, за да се сражават на страната на етническите албанци срещу сръбското управление в Косово. Те били арестувани в централна Сърбия на 23 юни 1999 г. и малко по-късно застреляни с куршум в главата и хвърлени в масов гроб заедно с телата на още 70 убити косовски албанци, предава БТА. В съобщение, публикувано днес, 19 години след убийството, семейство Битичи изтъкна, че сръбският президент Александър Вучич многократно е обещавал на американски представители да разреши този случай, който обтегна отношенията между двете страни.", "date": "2018.07.09", "title": "Семейството на американци, убити в Сърбия през 1999 г., търси справедливост"}
{"url": "https://www.24chasa.bg/novini/article/6952608", "text": "Извадиха  , съобщи   Разследващи започват щателен оглед на самолета. Той падна в петък по обяд само на 500 метра от автомагистрала „Тракия”. Операцията по издърпването на преобърналия се самолет бе изключително затруднена от заблатената местност и продължи в продължение на повече от 6 часа. Самолетът, който се приземи по корем във водата, е бил издърпан от оризището, след това разглобен и натоварен на камион. Той ще бъде отнесен в склад, където само разследващите ще имат достъп до него. Първоначалната версия за авиоинцидента беше, че двигателят е отказал. Разследващите не успяха да видят много от приборите на малката машина веднага след инцидента, които се оказаха под водата. Документацията трябва да покаже кога 40-годишната машина е минала за последно технически преглед", "date": "2018.07.09", "title": "Извадиха от оризището падналия самолет край Съединение"}
{"url": "https://www.24chasa.bg/novini/article/6952619", "text": "Турското правителство издаде указ, с който се реорганизира структурата на кабинета и се намалява броят на министерствата, съобщава ТАСС. Указът е публикуван днес в Държавен вестник и от този момент промените влизат в сила. Броят на министерствата се съкращава от 21 на 16. В министерство на търговията са обединени досегашното министерство на икономиката и министерството на търговията и митниците. В новото министерство на финансите и на хазната са обединени функциониращите по-рано поотделно министерство на финансите и хазна, която бе подчинена на вицепремиера, предава БТА. В министерството на външните работи са обединени досегашното министерство на външните работи и министерството за ЕС. Министерството за семейството и социалната политика е обединено с министерството на труда и социалната сигурност в министерство на труда, социалните грижи и семейството. В новото министерство на промишлеността и технологиите влизат досегашното министерство на науката, промишлеността и технологиите и министерството на развитието. В министерство на селското стопанство и горите са обединени досегашното министерство на храните, земеделието и животновъдството и министерството на горите и водите. Променено е и името на транспортното министерство, което вече ще се нарича министерство на транспорта и инфраструктурата. Същевременно с публикувания указ се премахва клауза, постановяваща 5-годишен мандат за управителя на Централната банка, съобщава Ройтерс. Указът премахва клауза, която гласи: \"Управителят се назначава с решение на кабинета за срок от пет години. /Управителят/ може да бъде преназначен в края на този период\". Указът не посочва друга продължителност на мандата на управителя или какъв ще е процесът на преназначаване.", "date": "2018.07.09", "title": "Броят на министерствата в Турция бе намален на 16 с указ в Държавен вестник"}
{"url": "https://www.24chasa.bg/novini/article/6952620", "text": "Египетската прокуратура отхвърли версията на френското разследване за пожар в пилотската кабина на самолета на авиокомпания \"Иджипт еър\", който през 2016 г. падна в морето и загинаха всичките 66 души на борда. Прокуратурата напомни, че са били открити \"взривни субстанции\", предаде Франс прес. На 19 май 2016 г. самолетът падна в международни води в Средиземно море, докато изпълняваше полет от Париж до Кайро. В него пътуваха 40 египтяни и 15 французи. В комюнике днес египетската главна прокуратура определи като неоснователни огласените миналата седмица заключения на френското Бюро за разследване на сигурността в гражданската авиация (BEA, на латиница). \"Разследването продължава, а според доклад на съдебните медици по останките на жертвите са били открити следи от взривни вещества\", заяви прокуратурата. Египетските съдебни власти излязоха с тази версия в края на 2016 г. В комюнике в петък френското Бюро за разследване посочи, че смята за най-достоверна хипотезата за пожар, въпреки различаващите се изводи на египетските му колеги. Френските следователи, както и семействата на загиналите се оплакаха от липсата на сътрудничество от страна на египетските власти. Египетската главна прокуратура обаче изрази задоволство от своето \"пълно сътрудничество с френското разследване\".", "date": "2018.07.09", "title": "Египет отхвърля френската версия за пожар в падналия самолет на \"Иджипт еър\""}
{"url": "https://www.24chasa.bg/novini/article/6952631", "text": "Видеокамери за пръв път ще бъдат инсталирани на товарния кораб \"Прогрес МС-09\", който утре ще се отправи към Международната космическа станция, предаде ТАСС. Това бе оповестено от Роскосмос. Те ще заснемат полета на ракетата-носител \"Союз-2.1а\", с която \"Прогрес\" ще бъде изстрелян от космодрума Байконур. По-рано Роскосмос разработи методи за визуален контрол на полета на ракета-носител, като инсталира външни видеокамери на космическия кораб \"Союз МС-09\" при старта му на 6 юни. Тогава от корпорацията уточниха, че допълнителна външна камера ще бъде инсталирана на пилотираните и товарните кораби, като се започне със \"Союз МС-09\" и \"Прогрес МС-09\", за да се осигури визуален контрол при отделянето на третата степен от космическия кораб, предава БТА. По-рано видеокамери бяха инсталирани на ракети-носители \"Союз\" при изстрелването им от космодрума Восточний. Както поясни заместник-генералният директор на Роскосмос Михаил Хайлов, който отговаря за автоматичните космически комплекси и системи, се планира видеокамери да бъдат инсталирани при всички следващи изстрелвания от космодрума Восточний.", "date": "2018.07.09", "title": "Роскосмос за пръв път ще заснема видео от полета на товарен кораб \"Прогрес\""}
{"url": "https://www.24chasa.bg/novini/article/6952485", "text": "При жестоката влакова катастрофа в турската провинция Текирдаг са загинали съпругата и детето на български гражданин, който има и турско гражданство. Това стана ясно след повторна щателна проверка на личните данни на жертвите, съобщиха от министерството на външните работи. Починалата жена има само турско гражданство. Детето на възраст под 1 година, но е български гражданин по право, тъй като единият му родител също е български гражданин. За турските власти детето обаче се води турски гражданин и затова и до този момент те посочват в отговор на официалните запитвания, че сред жертвите няма българи, информират още от МВнР. Генералното консулство на Република България в Одрин и Генералното консулство на Република България в Истанбул извършват допълнителни проверки дали сред ранените и хоспитализирани пътници има български граждани, както и дали има такива сред тези пасажери, на които е оказана медицинска помощ на място и след това са били освободени. При тежкия железопътен инцидент има загинало дете с двойно гражданство - турско и българско, потвърди Мехмед Расим от Балчик, близък на опечаленото семейство, съобщи  В катастрофата са починали и майката на детето Дериа Куртулуш, както и нейната сестра. Във влака е пътувало и второто дете на Дериа Кемал Куртулуш, което, по информация на \"Хоризонт\" вече е у дома си. Днес Дериа Куртулуш и шестмесечното ѝ бебе с двойно гражданство са били погребани в Чорлу, Турция. От българското генерално консулство в Истанбул проверяват случая.", "date": "2018.07.09", "title": "Бебе с турско и българско гражданство е загинало при жп катастрофата в Турция"}
{"url": "https://www.24chasa.bg/novini/article/6952487", "text": "Гръцкият министър на труда Ефи Ахциоглу изрази оптимизъм, че планираното орязване на пенсиите от началото на 2019 г. в крайна сметка няма да се състои, съобщава агенция АНА-МПА, като се позовава на телевизия \"Скай\". Ахциоглу отбелязва, че след края на спасителната програма на 20 август правителството ще проучи данните и ще предприеме нужните действия, предава БТА. Министърът обаче е уточнила, че Атина не разглежда \"едностранни действия\" или изненади по отношение на запазването на пенсиите. Според средносрочната рамка за публичните финанси, гласувана от гръцкия парламент в навечерието на заседанието на Еврогрупата на 21 юни за облекчаване на гръцкия дълг, Гърция се ангажира да намали разходите за пенсии от 28,85 милиарда евро тази година на 25,63 милиарда през следващата.", "date": "2018.07.09", "title": "Гръцкият министър на труда оптимист, че пенсиите догодина няма да се орязват"}
{"url": "https://www.24chasa.bg/novini/article/6952491", "text": "Френският президент Еманюел Макрон събра двете камари на френския парламент (над 900 парламентаристи) във Версайския дворец край Париж, за да произнесе пред тях реч, в която направи преглед на свършеното от него за първата му година като държавен глава, предаде Асошиейтед прес, цитирана от БТА. Пред парламентаристите той представи и бъдещите си намерения. Някои от парламентаристите обаче бойкотираха словото на Макрон, критикувайки го, че е проява, присъща на монарх. Пред депутатите Макрон обяви, че в скоро време ще има план за намаляване на държавните разходи, предаде Франс прес. Той каза, че неговото правителство ще представи в идните седмици нови решения, позволяващи да се спазят ангажиментите за намаляване на тези разходи. Макрон обеща, че решенията в тази насока ще са \"силни и храбри\". \"Не може да има намаляване на фискалната тежест или развитие на инвестициите без да забавим непрестанното увеличение на нашите разходи\", каза Макрон. Той припомни, че всеки иска намаляване на данъците, но никой не иска да поема отговорност, когато се вземат решения в тази насока. Макрон каза, че намаляването на държавните средства \"се придружава от реорганизация на държавата чрез засилване на нейното присъствие в териториите, чрез по-голяма гъвкавост при управлението\". Той каза, че до края на годината премиерът Едуар Филип ще представи всички решения за необходимата трансформация в тази насока. Франция в края на юни официално излезе от процедурата за прекомерен дефицит, започната срещу нея от Европейската комисия през 2009 г. След 2,6 процента от БВП през 2017 г., френският дефицит ще достигне 2,3 процента през настоящата година и 2,8 процента през 2019 г., смята комисията в своите икономически прогнози. В речта си Макрон каза още, че истинската граница в Европа е тази, която разделя прогресистите и националистите, и предупреди, че противопоставянето между тях ще е в центъра на европейските избори догодина, предаде Франс прес. Макрон каза също така, че \"републиката няма никакво основание да среща трудности с исляма\". \"Още от есента ние ще изясним тази ситуация, като ще дадем на исляма рамка и правила, гарантиращи, че той ще се изповядва навсякъде по един начин, който съответства на законите на републиката\", каза Макрон. Във Франция има близо 6 милиона мюсюлмани. Макрон обаче добави, че понякога има \"един радикален, агресивен прочит на исляма, който цели да постави под въпрос нашите правила и нашите закони - тези на една свободна страна, на едно свободно общество, чиито принципи не се подчиняват на религиозни заповеди\". \"Във Франция индивидуалната свобода и индивидуалните избори, стига да не накърняват правата на гражданите, са недосегаеми принципи\", каза Макрон и добави, че няма да се толерира никакво поставяне под съмнение на тези принципи, извършено на базата на религиозна догма. Правейки равносметка на първата си година като президент, Макрон призна: \"Знам, че не мога да направя всичко, знам, че не мога да успея във всичко\", предаде Ройтерс. Той добави, че е омиротворен от първата си година на власт, но и решен да изпълни обещанията си. Речта на Макрон продължи 90 минути и на места той възприемаше скромен тон в опит, както изглежда, да опровергае обвиненията, че е арогантен и че е загубил контакт с хората, отбелязва Ройтерс. Макрон защити в речта си решението си да премахне данъка върху богатство, което накара опонентите му да го нарекат \"президент на богатите\". \"Една политика в полза на бизнеса не е политика в полза на богатите\", каза той. \"Невъзможно е да претендираш, че можеш да разпределяш богатството, ако не го създаваш на първо място\", каза той. Президентът говори и за нуждата от реформи, които да подготвят хората за промените в технологиите и за изискванията на работните места. Макрон също така заяви, че президентската служба изисква смирение, но допълни, че става дума \"за смирение в самия себе си, но не и смирение за Франция\". На критиците, които бойкотираха речта му днес, той каза, че ще поиска промяна в конституцията, така че парламентаристите да могат да дебатират с президента по време на подобни общи парламентарни сесии.", "date": "2018.07.09", "title": "Макрон обяви скорошен план за намаляване на обществените разходи"}
{"url": "https://www.24chasa.bg/novini/article/6952497", "text": "Министърът на миграционната политика на Гърция Димитрис Вицас опроверга като \"умишлени лъжи\" информациите, че на остров Самос са пристигнали 1000 мигранти, върнати от Германия, както и че ще бъдат създавани нови центрове за настаняване на мигранти. Това съобщи телевизия ЕРТ, като се позовава на агенция АНА-МПА. За да успокои напрежението министърът е изпратил специално писмо до областните управители на областите Северно Егейско море и Южно Егейско море, както и до кметовете на островите Лесбос, Хиос, Самос, Кос и Лерос. Вицас е подчертал, че никое от решенията на Срещата на върха на ЕС и никое споразумение, постигнато от Гърция, няма отношение към гръцките острови, където ще бъдат запазени съществуващите Центрове за настаняване на мигранти и ще бъдат положени усилия да бъде преодоляно пренаселването им, предава БТА. Според Вицас това ще бъде постигнато с ускоряване на процедурите по предоставяне на убежище, с прехвърляне на мигрантите на подходящи места във вътрешността на страната, с политически натиск за разпределението им във всички страни членки на ЕС, с доброволно завръщане в страните на произход и чрез прилагане на Съвместната декларация на ЕС и Турция. Вицас уточни, че споразумението за събиране на семейства от Гърция в Германия и за обратно приемане на граждани на трети страни, които са регистрирани в Гърция и незаконно са се озовали в Германия, се отнася изключително до центрове в континенталната част на Гърция и не засяга петте острова.", "date": "2018.07.09", "title": "Гърция опроверга съобщенията за връщане на 1000 мигранти от Германия"}
{"url": "https://www.24chasa.bg/novini/article/6952301", "text": "Бившият германски канцлер Герхард Шрьодер ще присъства днес в Анкара на церемонията по встъпване в длъжност на президента Реджеп Тайип Ердоган, съобщава ДПА, цитирана от БТА. Анадолската агенция определя Шрьодер като \"специален приятел\" на турския президент. Говорител на германското външно министерство посочи, че Шрьодер ще представлява германското правителство. Шрьодер и Ердоган са приятели отдавна и Ердоган дори е присъствал веднъж на тържество за рождения ден на Шрьодер, според информации в медии. През 2004 г., когато бе премиер на Турция, Ердоган бе обявен за \"Европеец на годината\". Шрьодер, който тогава бе канцлер на Германия, приветства Ердоган за неговата \"активна позиция за повече свобода, по-добра защита на човешките права и по-малко държавна намеса\". Смята се, че Шрьодер е изиграл роля за освобождаването от турски затвор през октомври 2017 г. на германския правозащитник Петер Щойтнер по време на визита в Турция, когато бившият германски канцлер имаше разговор на четири очи с Ердоган. Турският министър на правосъдието Абдюлхамит Гюл отрече Шрьодер да е повлиял за решението, но тогавашният германски външен министър Зигмар Габриел потвърди информацията пред сп.\"Шпигел\". Дипломати посочват, че Шрьодер, който бе канцлер от 1998 до 2005 г., е помогнал и за освобождаването на германския журналист от турски произход Дениз Юджел, кореспондент на в.\"Велт\", който бе задържан и изпратен в затвор в Турция по обвинения, свързани с тероризъм. Докато бе канцлер на Германия, Шрьодер беше твърд поддръжник на кандидатурата на Турция за членство в ЕС.", "date": "2018.07.09", "title": "Шрьодер представлява Германия при встъпването в длъжност на Ердоган"}
{"url": "https://www.24chasa.bg/novini/article/6952318", "text": "Турският президент Реджеп Тайип Ердоган положи клетва в парламента в 16.43 часа днес, с което Турция официално премина от парламентарна към президентска система на управление, съобщава турският телевизионен канал НТВ. С встъпването в длъжност на турския президент Реджеп Тайип Ердоган на церемония днес в турската столица Анкара,  , при която изпълнителната власт е поставена в ръцете на президента. Ердоган бе преизбран на изборите на 24 юни с над 52 процента и получи мандат да управлява страната през следващите пет години, предава БТА. Ердоган обеща днес да бъде достоен лидер за всички граждани на Турция. Той заяви това по време на официалната церемония за встъпване в длъжност на площада пред президентския дворец в Анкара, предаде ТАСС. \"Ще се старая да бъда достоен за доверието на 81-милионната нация, включително и тези турци, които не са гласували за мен. Днес ние поставяме начало на нова Турция. Аз се надявам, че президентската форма на управление ще допринесе за бъдещото развитие на страната\", посочи президентът. По думите на Ердоган \"за първи път след разпадането на Османската империя Турция е направила исторически избор не чрез натиск или военен преврат, а чрез свободното волеизявление на турския народ\". \"В новия период на своето развитие страната ще разчита на пробив във всички направления, от демокрацията и съблюдаването на човешките права, до икономиката и крупните инвестиции. Турция ще укрепи своята мощ, ще продължи да развива отбранителната промишленост и ще охранява границите си\", добави държавният глава.", "date": "2018.07.09", "title": "Ердоган положи клетва като първия президент с изпълнителна власт (Видео, обновена)"}
{"url": "https://www.24chasa.bg/novini/article/6952346", "text": "Четири нови обвинения бяха повдигнати днес, включително на френсикя евродепутат от Националното обединение (бившия крайнодесен Национален фронт) Никола Бе в рамките на аферата с предполагаемите фиктивни назначения в ЕП, предаде Франс прес, като се позова на осведомени източници. Никола Бе, чието име се спряга за водач на листата на Националното обединение на европейските избори догодина, е подведен под отговорност (обвинен) на 8 юни за \"злоупотреба с доверие\", същото обвинение, което получи лидерката на партията Марин Льо Пен през юни 2017 г., предаде БТА. Пред АФП Льо Пен каза, че съдиите по делото действат от политически подбуди. Това ново обвинение срещу Националното обединение е свързано с предполагаемото фиктивно назначение на Тимоте Усен, парламентарен асистент на Никола Бе от юли 2014 г. до началото на 2015 година, докато по същото време, според осведомени източници, той в действителност е работил в централата на Националния фронт . Според близък до разследването източник телохранителят на Льо Пен, Тиери Лежие, е бил обвинен на 18 април за \"прикриване на злоупотреба с доверие\". Според източниците обвинението се отнася до назначението му като парламентарен асистент на Жан-Мари Льо Пен и Марин Льо Пен, докато в действителност е изпълнявал функциите на бодигард на основателя на партията и след това на неговата дъщеря. Още двама бивши асистенти са били обвинени миналата седмица за укриване на злоупотреба с доверие, според източниците. Едната е Мишлин Брюна, бивша асистентка на Марин Льо Пен и на Брюно Голниш (обвинен в петък за злоупотреба с доверие), окято в същото време заемала поста лична секретарка на почетния президент на Националния фронт Жан-Мари Льо Пен. Другият е Гийом Л'Юйлие, който е обвинен за предполагаемото му фиктивно назначение на работа като асистент на Марин Льо Пен и после на Брюно Голниш, докато в действителност работел като директор на кабинета на Жан-Мари Льо Пен.", "date": "2018.07.09", "title": "Нови обвинения във Франция заради предполагаемите фиктивни назначения в ЕП"}
{"url": "https://www.24chasa.bg/novini/article/6952297", "text": "Започна да функционира новата система за издаване на електронни билети (e-Ticketing) и за контрол на достъпа на посетителите в някои гръцки музеи и археологически обекти, съобщава телевизия ЕРТ, като се позовава на агенция АНА-МПА. На този етап системата работи в археологическите обекти и музеи, включени в първия етап на приложението й. Това са Акрополът и археологическите обекти в центъра на Атина, Кносос и Археологическият музей на Ираклион на остров Крит, археологическите обекти и музеят на античната Месина на полуостров Пелопонес . Гръцкото министерство на културата съобщава, че до края на седмицата ще заработи и функцията за купуване на електронен билет чрез интернет. Проектът се осъществява с дарение на Националната банка на Гърция и Фондация \"Ставрос Ниархос\".", "date": "2018.07.09", "title": "Нова система на електронни билети в гръцките музеи"}
{"url": "https://www.24chasa.bg/novini/article/6952347", "text": "Старият бряст, символ на Сливен и Дърво на Европа, е поразен от трахиомикоза, съобщи пред журналисти Рашид Рашид, представител на фирмата, която се грижи за дървото от 2014 година, цитиран от БТА. Брястът е бил заразен есента с така наречената \"холандска болест\" - смъртоносна инфекция, въпреки поставената му поливалентна ваксина. От дървото са взети проби, които ще установят щама на заболяването. Ако се окаже, че Брястът е болен от по -леката - хронична гъбична инфекция, той има шанс да оцелее. Острата форма е летална за този дървесен вид. Резултатите от микроскопското изследване ще бъдат готови следващата седмица. В случай на остра форма се очаква до два-три месеца дървото да изсъхне окончателно. Арбористът /специалист по грижи за дърветата в градска среда/ Димитър Захариев поясни, че за Стария бряст е направено всичко, което е трябвало да бъде направено. Ескпертът счита, че дървото е започнало да умира в момента, когато стареенето и гниенето са нанесли големи поражения върху ствола. Засега Стария бряст ще бъде обезопасен, ще бъдат поставени и табели, информиращи за неговото състояние. Днес на нарочна среща в Сливен бяха обсъдени състоянието на Стария бряст и мерките, които могат да се предприемат да опазването на дървото. В случай, че Стария бряст загине, от Фондация \"Стария бряст\" са готови да предоставят финадка, отгледана от семе на дървото, която да го наследи.", "date": "2018.07.09", "title": "Символът на Сливен Старият бряст е поразен от опасно гъбично заболяване"}
{"url": "https://www.24chasa.bg/novini/article/6952349", "text": "Прокуратурата в Турция иска до 3,3 хиляди години затвор за шестима подсъдими по делото за терористичното нападение на летище \"Ататюрк\" на 28 юни 2016 г., предаде ТАСС, като се позовава на турския телевизионен канал НТВ. Заключението на прокуратурата бе прочетено днес в съд за тежки престъпления в Истанбул в присъствието на обвиняемите, на потърпевши и на роднини на пострадали. Шестимата основни подсъдими може да получат по 46 доживотни присъди затвор или от 2,1 хиляди до 3,3 хиляди години затвор при строг режим. Те са обвинени в нарушаване на конституцията, предумишлено убийство, преднамерено унищожаване на имущество, членство в терористична организация. Петнайсет подсъдими по делото може да получат присъди затвор от 7,5 до 15 години по обвинение в членство в терористична организация. Други 21 обвиняеми може да бъдат освободени заради недостатъчни улики, предаде БТА.  На 28 юни 2016 г. трима предполагаеми бойци от \"Ислямска държава\", въоръжени с автоматични оръжия и с жилетки с експлозиви, нахлуха на международното летище \"Ататюрк\" в Истанбул и се самовзривиха. При експлозиите бяха убити 45 души и бяха ранени 163-ма.", "date": "2018.07.09", "title": "Искат до 3,3 хиляди г. затвор за 6-има подсъдими за нападението на турското летище \"Ататюрк\""}
{"url": "https://www.24chasa.bg/novini/article/6952371", "text": "Един човек е загинал при удар на тежкотоварен автомобил в дърво на пътя между селата Орляк и Векилски. Това съобщиха от пресцентъра на МВР. Сигналът за самокатастрофирал в дърво тежкотоварен автомобил е постъпил към 13.50 часа. На място е загинал водачът Заради пътния инцидент временно е преустановено движението и по пътя с. Орляк – с. Векилски. Обходеният маршрут за посока Добрич – Шумен е Орляк – Зърнево – Цани Гинчево. В обратната посока трафикът се пренасочва през селата Векилски – Пет могили – Никола Козлево – Цани Гинчево – Зърнево.", "date": "2018.07.09", "title": "Мъж се е ударил с тир в дърво на пътя Орляк - Векилски, починал е"}
{"url": "https://www.24chasa.bg/novini/article/6951596", "text": "От 6-ти САЩ започнаха да облагат с 25% мита вносните китайски стоки на стойност 34 милиарда долара. Тези действия обаче ще нанесат сериозен удар на американските предприятия и потребители, и срещу тях се обявиха редица представители на бизнеса и професионални организации, съобщава . Ралф Айвс от американската Асоциация за напреднали медицински технологии заяви: „По-високите мита върху вносните части ще доведат до увеличаване на цените. За американските производители това означава нарастване на разходите, които не е ясно как ще бъдат компенсирани.\" Проучване на Института за международна икономика „Питърсън\" показва, че по-високите мита за китайския внос ще наруши глобалната производствена верига и веригата на стойността и ще окаже негативно влияние върху конкурентоспособността на американските технологии. Експертът от института Мери Лъвли смята, че от по-високите мита ще понесат щети не само китайски предприятия, а и много други пазарни играчи, включително крайните потребители. „Установихме, че митата имат директно влияние върху продуктите, произведени от американски, европейски и японски компании в Китай. Тези продукти ще бъдат използвани отново в производството в САЩ или ще бъдат внасяни в страната от американски фирми\", казва друг експерт от института Чад Боун. По думите му, изнасяните от Китай части и електронни устройства са в по-голямата си част произвеждани от транснационални компании. „87% от вносните китайски стоки не са произведени от китайски компании, а от американски, японски, южнокорейски и европейски. Облагането им по-високи мита нарушава главно интересите на тези компании, а не толкова на местните китайски\", добавя той.", "date": "2018.07.09", "title": "По-високите мита за китайски стоки в САЩ ще намалят покупателната способност на бизнеса и потребителите"}
{"url": "https://www.24chasa.bg/novini/article/6952372", "text": "Израел затваря главния търговски контролно-пропускателен пункт с ивицата Газа като силова мярка срещу управляващите палестинския анклав ислямисти от движението \"Хамас\", съобщи израелският министър-председател Бенямин Нетаняху пред парламентарната група на партията си, цитиран от Ройтерс, предаде БТА. Нетаняху каза, че ще има и допълнителни стъпки, освен затварянето на КПП Керем Шалом, но няма да дава подробности да тях. Същевременно израелският министър на отбраната Авигдор Либерман днес заплаши с \"твърд отговор\" всеки опит на сирийските сили, напредващи срещу южни бунтовнически райони, да се разположат в граничната зона на Голанските възвишения, демилитаризирана съгласно примирие под егидата на ООН между двете враждуващи съседни държави.", "date": "2018.07.09", "title": "Израел затваря основния търговски КПП с Газа като мярка срещу \"Хамас\""}
{"url": "https://www.24chasa.bg/novini/article/6952375", "text": "Папа Франциск отправя молитви за упокой на жертвите в наводненията в Япония и за насърчение на екипите за издирване и спасяване на безследно изчезналите. Това се казва в съболезнователно писмо на папата до епископата на католическата църква в Япония, предаде Асошиейтед прес. В документа Франциск заявява, че изпитва \"дълбока скръб\" за загубата на живот и изразява солидарност с пострадалите. Той окуражава спасителните екипи и казва, че се моли за мъртвите и ранените и за това скърбящите да намерят утеха, предаде БТА.  Същевременно японската агенция Киодо съобщи, че жертвите на наводненията и проливните дъждове са вече 120. Безследно изчезналите са 61, предаде ТАСС. Така бе подобрен печалният рекорд от 2014 г., когато в наводнения и свлачища в Хирошима загинаха 77 души, отбелязва ТАСС.", "date": "2018.07.09", "title": "Папа Франциск се моли за покоя на жертвите в наводненията в Япония"}
{"url": "https://www.24chasa.bg/novini/article/6952394", "text": "ИА \"Главна инспекция по труда\" е започнала проверка на строителния обект в сградата на Народното събрание след , съобщиха от ИА \"ГИТ\", цитирани от БТА. ГИТ е уведомена от работодателя за инцидента в Народното събрание, веднага след като загиналият е открит. Екипът на Инспекцията е посетил пръв мястото на инцидента още около 19.30 ч. на 7 юли. Проверката на работодателя продължава, като предстои предоставяне и изследване на документи, свързани със задълженията по длъжностна характеристика, провеждане на задължителните инструктажи, графици, работно време и др. Инцидентът е станал в необезопасена шахта на строителния обект, заради което е стартирана проверка по всички работни места на него. Акцент на проверката е осигуряването на безопасност по работните места, в т.ч. обезопасени отвори в конструктивни елементи, използване на безопасно работно оборудване, осигурени мерки срещу падане от височина. Към момента са спрени строително-монтажните работи на обекта, освен дейностите по обезопасяване. Обектът е проверяван през 2017 г. в рамките на засиления контрол, който ГИТ упражнява в сектор \"Строителство\", и са установявани нарушения, които са отстранявани. Контролът до момента е осъществяван на друг, по-начален, етап на строително-монтажните работи, които са много динамични и част от сега съществуващите конструктивни елементи не са били изградени. От ГИТ изказват съболезнования на близките на загиналия.", "date": "2018.07.09", "title": "Инспекцията по труда вече проверява строителния обект заради загиналия гард"}
{"url": "https://www.24chasa.bg/novini/article/6952410", "text": "Британският външен министър Борис Джонсън днес подаде оставка, броени дни след като премиерът Тереза Мей постигна трудно съгласие от главните си министри за преговорната стратегия на страната с ЕС по Брекзита, предаде Ройтерс. По-рано днес оставка подаде и министърът за Брекзита Дейвид Дейвис. Двамата министри са в разногласие с Тереза Мей по бъдещите отношения на Великобритания с ЕС след Брекзита, отбелязва Франс прес. \"Днес следобед премиерът прие оставката на Борис Джонсън като външен министър. Приемникът му ще бъде обявен скоро. Премиерът благодари на Борис за работата му\", се казва в изявление на канцеларията на Мей, предава БТА.                                                                                                                                                                                                                                                                                                                       ", "date": "2018.07.09", "title": "И Борис Джонсън подаде оставка, Тереза Мей я прие"}
{"url": "https://www.24chasa.bg/novini/article/6952413", "text": "Бившият шеф на Националната разузнавателна служба (НРС) Кирчо Киров, вече не е под домашен арест. От вчера той е свободен, но под гаранция от 5000 лв. Киров потвърди новината пред \"24 часа\". Гаранцията е наложена от Военно-апелативния съд. Той е увеличил с 3000 лв. първоначалния размер, определен от военния съд. Домашният арест е отменен заради здравословни проблеми на Киров. “Отдавна съм хипертоник, но напоследък имам проблеми от сърдечен характер. Трябва да ме хоспитализират, не се чувствам добре”, обясни пред “24 часа” Кирчо Киров. Мярката е по дело срещу него за присвояване на 5 млн.лв. По него бившият шеф на НРС бе осъден на първа инстанция на 15 г. затвор и конфискация на половината от имуществото му, но обжалва. Чака се насрочване на делото във Военно-апелативния съд. Прокуратурата твърди, че парите са просвоени от бюджета на НРС. Официално те били за дейности, свързани с влизането на България в ЕС, но били харчени много след това.", "date": "2018.07.09", "title": "Замениха домашния арест на ген. Кирчо Киров с 5000 лв. гаранция"}
{"url": "https://www.24chasa.bg/novini/article/6952414", "text": "Около 33% от световните запаси на риба са подложени на свръхулов, съобщи в доклад Организацията по прехрана и земеделие на ООН. Информацията беше разпространена от природозащитната организация WWF и бе цитирана от  . Консумацията на риба за година нараства два пъти по-бързо, отколкото нараства населението на Земята. Според доклада от днес Европа ще разчита изцяло на чужд внос, защото е изчерпала запасите си за годината. Португалия се нарежда на първо място на континента по консумация на риба на глава от населението - 55.3 кг на година. След нея е Испания с 46.2 кг, а на трето място е Литва с консумация от 44.7 кг. В Европа се потребява много повече риба, отколкото може да се набави чрез свободен улов или от специализирани ферми. Така повечето държави в ЕС са зависими от чужд внос, за да задоволят нивото на потребление. Въпреки взетите мерки от ЕС в областта на рибарството, чрез които отчасти се стабилизират европейските рибни запаси, свръхуловът продължава, а нивото на самостоятелно задоволяване с риба в държавите членки е все още твърде ниско. Според Европейската комисия 41% от рибните запаси в Атлантическия океан са подложени на прекомерен улов. Това число се увеличава до 88% в Средиземно море.", "date": "2018.07.09", "title": "Доклад на ООН: Европа изчерпа запасите си от риба до края на годината"}
{"url": "https://www.24chasa.bg/novini/article/6952423", "text": "Лош късмет извадиха поредните бракониери на язовир „Йовковци“. Тази сутрин рибар е забелязал мрежите, поставени на едно от най-оживените места на водното езеро – край брега на големия мост на централния път в посока село Донковци. Сигналът е подаден до доброволната рибно-опазваща организация. Заедно с охранители на язовира от водата са извадени три мрежи, вързани една за друга, с дължина близо 400 м. С протокол са предадени за унищожаване. 12 кг от рибата в мрежите е предоставена на Домашния социален патронаж в Елена, а останалата е пусната в язовира, сред нея и 4-5 толостолоба с тегло над 20 кг. В началото на месец януари, също по сигнал, на язовира бяха заловени четирима бракониери. При двете акции са унищожени близо 2300 м хрилни мрежи и освободена около 200 кг риба.", "date": "2018.07.09", "title": "Извадиха 400 метра бракониерски мрежи от язовир \"Йовковци\" (Обновена)"}
{"url": "https://www.24chasa.bg/novini/article/6952433", "text": "Групата на социалдемократите, социалистите и прогресивните (SDSP Group) в Парламентарната асамблея на Организацията за сигурност и сътрудничество преизбра за свой заместник-председател Кристиан Вигенин. Това съобщиха от пресцентъра на БСП. На поста си остава и предеседателката Дорис Барнет (Германия). Ръководството се допълва от новите зам.-председатели Софио Кацарава (Грузия) и Азмунд Аукруст (Норвегия). \"Благодарен съм за доверието, но е вярно и че свършихме доста работа - за две-три години, от разпилените леви парламентаристи направихме истинска политическа група в ПА на ОССЕ. Да си пожелаем успех!\", заяви Кристиан Вигенин.", "date": "2018.07.09", "title": "Социалистите в ОССЕ преизбраха Вигенин за свой зам.-председател"}
{"url": "https://www.24chasa.bg/novini/article/6952029", "text": "Земетресение с магнитуд 4,3 е регистрирано в 23.30 часа снощи западно от град Ханя, остров Крит, съобщава гръцката обществена телевизия ЕРТ. Епицентърът на труса е бил на 80 километра навътре в морето, а дълбочината му е била 10 километра, предава БТА. Не се съобщава за пострадали хора и материални щети.", "date": "2018.07.09", "title": "Земетресение с магнитуд 4,3 край Крит"}
{"url": "https://www.24chasa.bg/novini/article/6952044", "text": "В Кремъл са обезпокоени от продължаващите отравяния във Великобритания. Ситуацията представлява опасност не само за британците, но и за всички останали европейци, заяви на редовна пресконференция говорителят на Кремъл Дмитрий Песков, цитиран от ТАСС и БТА. Песков изрази съжаление за смъртта на британката, която вчера почина след отравяне с нервнопаралитично вещество в град Еймсбъри, но подчерта, че всички внушения, че Русия е замесена са абсурдни, посочва Ройтерс. Четиридесет и четири годишната жена почина, след като беше заразена със същото вещество, с което преди четири месеца бяха отровени бившият руски шпионин Сергей Скрипал и дъщеря му Юлия. Случаят предизвика криза в отношенията между Запада и Москва. Песков днес подчерта, че разследването и случващото се в района на Солсбъри е вътрешен британски въпрос и няма нищо общо с предстоящата среща между президента Владимир Путин и американския му колега Доналд Тръмп. Говорителят на руския държавен глава потвърди публикация във в. \"Комерсант\", че Москва и Вашингтон обменят документи, в които излагат позициите си по различни теми. В ход е подготовка за предстоящата руско-американска среща на върха. Страните си разменят документи с вижданията им по въпроси, по които има разминавания в позициите, и такива, при които може да има съвпадения, обясни Песков. \"Комерсант\" съобщи, че в рамките на подготовката за срещата на върха в Хелзинки на 16 юли Москва е предала на Вашингтон документ, в който се изтъква колко важно е да се поддържа диалога между ръководителите, дипломатите, военните и спецслужбите на двете страни, да се развиват икономическите връзки и да се насърчават контактите между хората. Песков каза, че не може да коментира съобщения в медиите, че самолетът на севернокорейския лидер Ким Чен-ун е бил забелязан днес във Владивосток. \"Нищо не мога да ви кажа по този въпрос, нямаме никаква информация\", добави той. Песков каза също, че президентът Путин не планира среща с френския си колега Еманюел Макрон, който смята да пристигне в Санкт Петербург за полуфинала между Франция и Белгия от световното първенство.", "date": "2018.07.09", "title": "Песков: Абсурдно е внушението, че Русия има общо с отравянето в Еймсбъри"}
{"url": "https://www.24chasa.bg/novini/article/6952067", "text": "\"Европейската комисия няма да сломи волята на полския народ\" да завърши реформата в съдебната система, казва лидерът на управляващата в Полша партия \"Право и справедливост\" (ПиС) в интервю, публикувано днес и цитирано от Асошиейтед прес. Пред проправителствения седмичник \"Шечи\" (Мрежи) Ярослав Качински, който не заема правителствен пост, но е смятан за реалния носител на властта, казва, че ситуацията е \"или, или\", предава БТА. \"Ако не бъде реформиирано съдопроизводството, другите реформи ще имат малко значение, защото рано или късно ще бъдат отречени, отменени от съдилищата, които имаме\", твърди той. Европейската комисия критикува правителството на ПиС, че промените в съдебната система нарушават демократичните стандарти на ЕС и подкопават върховенството на закона, припомня агенцията. Доскоро 69-годишният Качински бе в болница и в продължение на седмици бе извън полезрението на обществото. В интервюто той обяснява, че имал \"опасна\" бактериална инфекция на коляното. Полският интернет портал wirtualnapolska.pl цитира откъс от интервюто, в който Качински хвали премиера Матеуш Моравецки, че е \"влязъл в огъня и се е справил добре\". По думите на лидера на ПиС Моравецки \"е много работоспособен и притежава невероятна физическа издръжливост\" и ако не се случи нещо изключително непредвидено, той ще оглавява правителството до следващите парламентарни избори.", "date": "2018.07.09", "title": "Ярослав Качински: ЕК няма да сломи волята на Полша за съдебни реформи"}
{"url": "https://www.24chasa.bg/novini/article/6952068", "text": "Още 3 момчета са спасени от пещерата Луанг в Тайланд, съобщи express.co.uk. Общият брой на изведените деца вече е 8. Първите 4 момчета, спасени в понеделник, са в добро здравoсловно състояние.  Доктори съветват спасителния екип да изведе първо най-слабите момчета. 13 чуждестранни водолази и петима членове от тайландския елитен флот съпроводиха децата от футболния отбор по безопасни подводни проходи. Специалистите имат нужда от още поне 10 часа, за да завършат следващата стъпка от операцията днес. Всички водолази, спомагащи спасяването на децата, са 90, като от тях 7 британци. Общо 50-тима от тях са от чужди държави.", "date": "2018.07.09", "title": "Още 3 деца са изведени от пещерата в Тайланд, вече общо 8 са спасени (На живо)"}
{"url": "https://www.24chasa.bg/novini/article/6952092", "text": "Държавният секретар на САЩ Майк Помпейо пристигна днес в Кабул на необявено посещение, съобщи афганистански официален представител, цитиран от ДПА и БТА. Помпейо ще се срещне с президента на Афганистан Ашраф Гани и други официални представители и ще даде съвместна пресконференция по-късно през деня, съобщи представител от президентския дворец, пожелал анонимност. Посещението е първо за Помпейо откакто пое поста начело на Държавния департамент по-рано тази година. В Афганистан са разположени около 14 000 американски войници, участващи в мисията на НАТО \"Решителна подкрепа\", които обучават, консултират и подпомагат афганистанските военни и участват антитерористични операции срещу Ал Кайда и бунтовническата групировка \"Ислямска държава\". ", "date": "2018.07.09", "title": "Помпейо пристигна на необявена визита в Кабул, ще се срещне с президента Ашраф Гани"}
{"url": "https://www.24chasa.bg/novini/article/6952080", "text": "5-годишно момченце от брациговското село Исперихово се е удавило в Стара река, която преминава край селото. Трагичният инцидент е станал миналата сряда, но за него не е било съобщено, потвърди за \"24 часа\" говорителят на полицията Мирослав Стоянов. Малкият Валентин е изчезнал още в обедните часове на 4 юли, но сигнал за това бил подаден от родителите му едва в 22ч. вечерта. Въпреки предприетото мащабно издирване детето не е открито по поречието на реката. Едва в събота екип от пловдивски пожарникари са намерили детето във водите на реката край Кричим, на около 20 км от мястото на удавянето. Според жители на Исперихово удавилото се момченце било оставяно постоянно без надзор и било виждано на различни места в селото и край реката само. . 16 екипа пожарникари, полицаи и представители на ловната дружинка в средногорския град продължават и в момента издирването около двата бряга на Луда Яна в Панагюрище и околните села.", "date": "2018.07.09", "title": "5-годишно момченце се е удавило в Стара река\n в брациговското село Исперихово"}
{"url": "https://www.24chasa.bg/novini/article/6952091", "text": "Комисията за разследване на авиационното произшествие с хеликоптер Ми-17 завърши своята работа с доклад за възможните причини, съобщиха от пресцентъра на военното министерство.  В трагичния инцидент загинаха майор Пламен Пантилеев и майор Стоян Неделчев, а бордният техник офицерски кандидат Алексей Каменов бе ранен. Докладът на комисията е поверителен и ще бъде предоставен на Военно-окръжна прокуратура - Пловдив. Окончателното заключение за причините за катастрофата ще бъдат дадени от Военно-окръжна прокуратура – Пловдив след приключване на досъдебното производство. Междувременно тази сутрин от ВМА в добро здравословно състояние бе изписан офицерски кандидат Алексей Каменов, борден техник на авариралия хеликоптер.", "date": "2018.07.09", "title": "Готов е докладът за падналия хеликоптер, изписаха от болница бордния техник"}
{"url": "https://www.24chasa.bg/novini/article/6952105", "text": "Стотици босненци се стекоха на главната улица в Сараево, за да отдадат почит на 35 жертви от клането в Сребреница, чиито ковчези се отправиха към мястото на вечния им покой, предаде Асошиейтед прес, цитирана от БТА. Останките на 35 мюсюлмански мъже и момчета, открити в масови гробове и идентифицирани с ДНК анализ, ще бъдат погребани в Сребреница в сряда, на 23-тата годишнина от клането, наред с други 6575 идентифицирани досега жертви. Докато преминаваше камионът с ковчезите, покрити с платно, някои от събралите се граждани хвърляха цветя вътре или целуваха платното. Други се молеха мълчаливо, докато камионът спря за малко пред босненското председателство. В края на войната в Босна, на 11 юли 1995 г., силите на босненските сърби, водени от генерал Ратко Младич, избиха над 8000 босненски мъже и момчета в мюсюлманския анклав Сребреница, обявен за защитена от ООН зона, като заровиха телата им в масови гробове. Всяка година на 11 юли в Мемориалния комплекс Поточари близо до Сребреница се погребват новите идентифицирани останки на жертвите от клането в Сребреница, ексхумирани от масови гробове и идентифицирани чрез ДНК анализ.", "date": "2018.07.09", "title": "Стотици босненци почетоха паметта на 35 жертви от клането в Сребреница"}
{"url": "https://www.24chasa.bg/novini/article/6952123", "text": "Ресторант в Сидни плати солена глоба, след като персоналът му заряза на улицата две силно пияни жени, изпили общо 16 шота за по-малко от 40 минути, съобщи ДПА. Полицията глоби ресторанта с 2200 австралийски долара (1640 щатски долара), защото е допуснал \"едно от най-тежките нарушения на законите за алкохола в страна в последните години\", предава БТА. Инцидентът се е разиграл в корейския ресторант и бар \"Гангнам стейшън\" през ноември, когато всяка от двете жени изпила по осем шота соджу за 35 минути. То представлява корейска алкохолна напитка, от сорта на дестилираната водка, с алкохолно съдържание от 16 до 53 процента. След изпиването на шотовете дамите припаднали, а персоналът ги извел извън ресторанта, изоставайки ги на тротоара, като едната от жените повърнала в това време. Полицията извикала линейка, която ги откарала в болница. Полицейските власти обявиха, че действията на ресторанта представляват грубо нарушение на изискванията за здраве и безопасност при сервиране на алкохол, които са отговорност на собствениците. Ресторантът е подложен на редица санкции при нарушения на законите за алкохола в Австралия. При натрупване на три нарушения австралийските власти могат да отнемат лиценза на закононарушителя.", "date": "2018.07.09", "title": "Солена глоба за бар в Сидни, служители зарязали пияни жени отпред"}
{"url": "https://www.24chasa.bg/novini/article/6952151", "text": " Великотърновски полицаи предотвратиха разрастване на семеен конфликт в с. Камен. По-рано днес в стражишкото село е възникнала разпра между две фамилии, която е прераснала в сбиване. Пострадали са двама мъже, които са настанени за лечение във великотърновската болница. Няма опасност от разрастване на конфликта. В селото има екипи на полицията, които ще следят за спокойствието и сигурността на местните жители. Работата по изясняване на случая и причината за разпрата продължават.", "date": "2018.07.09", "title": "Двама в болница след бой между фамилии в с. Камен"}
{"url": "https://www.24chasa.bg/novini/article/6952146", "text": "Министър-председателят Бойко Борисов ще участва утре, 10 юли, в срещата на върха на инициативата „Берлински процес“ в Лондон, съобщиха от правителствената пресслужба. Това е петата ежегодна среща, която цели потвърждаване подкрепата за европейската перспектива на страните от Западните Балкани. Държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността. България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. В британската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество.", "date": "2018.07.09", "title": "Борисов ще участва в срещата на върха на инициативата „Берлински процес“"}
{"url": "https://www.24chasa.bg/novini/article/6952188", "text": "Към 13:30 ч на 9 юли т.г. няма данни за пострадали, загинали или ранени български граждани при влаковата катастрофа в Турция, включително и с двойно гражданство. Това съобщиха от Министерството на външните работи. Припомняме, че на 8 юли т.г. в 17:00 ч местно време, в района на село Сарълар, община Чорлу, Област Текирда шест вагона от пътнически скоростен влак дерайлират, по първоначални данни поради свличане на земни маси, причинени от проливните дъждове през последния месец в района. По информация на генералното консулство на Република България в Одрин няма загинали или ранени български граждани включително и двойни – турски и български граждани, при влакова катастрофа. Агенция Ройтерс отбелязва, че това е най-тежкият железопътен инцидент в страната от повече от 14 години насам. В болници в района са настанени за лечение 124 души, ранени при инцидента, съобщи турският министър на здравеопазването Ахмет Демирджан, цитиран от турската държавна телевизия ТРТ. Във влака са пътували 362 пътници, предава БТА. След инцидента двамата машинисти са били извикани днес за разпит от полицията, посочва Анадолската агенция. Критици в социалните медии публикуваха снимки от ерозиралата земя между релсите, изтъквайки че инфраструктурата е била лоша и железопътната линия не е била добре поддържана. Арслан заяви, че последната инспекция на линията е била направена през април. Спасителните операции са приключили в 06.00 часа тази сутрин, съобщи вицепремиерът Реджеп Акдаг, цитиран от Анадолската агенция. Вчерашната влакова катастрофа е най-смъртоносният железопътен инцидент в Турция от януари 2004 г., когато високоскоростен влак дерайлира в района на Памукова /Северозападна Турция/, при което загинаха 41 души. Дежурен телефон на генералното консулство на Република България в Одрин: + 90 533 7396140 Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.07.09", "title": "И днес няма данни за загинали или ранени българи във влаковата катастрофа в Турция"}
{"url": "https://www.24chasa.bg/novini/article/6952214", "text": "\"Обединени патриоти\" да оттеглят своя зам.-министър в социалното ведомство Султанка Петрова след инцидента със загиналия охранител на строежа в Партийния дом. Това поиска Изпълнителното бюро на БСП в писмо до тримата съпредседатели на коалицията Валери Симеонов, Красимир Каракачанов и Волен Сидеров. Оказа се, че съпругът на Петрова е свързан с охранителната фирма, в която е работел младият мъж. Тя е наета да охранява обекта от фирмата, спечелила конкурса за строеж на новата пленарна зала в Партийния дом. От БСП изказват съболезнования на близките на загиналия. Ето какво пише още в писмото на червеното Изпълнително бюро: \"Уважаеми г-н Симеонов, Каракачанов, Сидеров, Обръщаме се към вас, да оттеглите своя представител в МТСП – заместник-министър Султанка Петрова. Като достойни патриоти, дайте пример, че за Вас конфликтът на интереси в политиката е недопустим. Г-н Симеонов, Вие смело се противопоставихте на назначаването на \"калинки\" на ГЕРБ и \"партизански назначения\". Призоваваме Ви да продължите със същото отношение към съвместяването в едно семейство на пост заместник- министър и управление на фирма, която охранява Народното събрание. Когато властта и парите са така здраво обвързани, за хората остава засилващото се чувство за несправедливост. Призоваваме Ви да сложим край на това.\"", "date": "2018.07.09", "title": "БСП поиска патриотите да оттеглят зам.-министър Султанка Петрова заради инцидента в Партийния дом"}
{"url": "https://www.24chasa.bg/novini/article/6952210", "text": "Няма следи от насилие по тялото на 8-годишното момиченце,  . Детето е починало от удавяне, сочат резултатите от аутопсията на трупа, съобщиха от прокуратурата. Образуваното по случая досъдебно производство се наблюдава от районната прокуратура в Панагюрище. Все още не е ясно какво точно се е случило, за да се стигне до трагичния инцидент, т.к. до момента не са установени свидетели. Продължава и издирването на 6-годишната сестричка на момиченцето, което до момента е безрезултатно. Майката на децата Йорданка Антонова е заявила пред разследващите, че като е излязла в 8ч. сутринта на работа децата са спели. Тя ги е проверила два часа по-късно по време на полагащата и се почивка и ги е открила в къщата. В 12ч. по обяд вече са били излезли и тя не ги е намерила в дома им, а час по-късно от полицията са я повикали за разпознаване на трупа на по-голямата й дъщеря открита в реката.", "date": "2018.07.09", "title": "Няма следи от насилие по тялото на момиченцето, открито в река Луда Яна"}
{"url": "https://www.24chasa.bg/novini/article/6952197", "text": "Военнослужещи от Командването на Сухопътните войски и 101-ви Алпийски батальон – Смолян взеха участие в учението в планинска местност „5 Torri” (5-те кули) в Република Италия от 29 юни до 7 юли 2018 г. Учението е ежегодно и се провежда в местността Алта Вал Бадиа, която предлага отлични условия за тренировка и провеждане на занятия по специална алпийска подготовка. Всички занятия (катерене, тактически действия в планинско-горист терен, преодоляване на скални препятствия, спасяване с хеликоптер) са на мястото, известно като 5-те кули в района Доломити. В учението взеха участие представители на 15 страни и военнослужещи от центъра на НАТО за подготовка и усъвършенстване на воденето на бойни действия в планинско-гориста местност “Mountain Warfare COE”, разположен в град Полче, Република Словения. Дейностите включваха алпийско изкачване на най-високия връх в Доломитите (3343 метра), скално катерене на маршрути с различна трудност и дължина, спасяване на пострадал на скала с помощта на хеликоптер, движение по парапети, спускане на пострадал по способа „тролей” и тактически действия в пресечен терен. Целта на учението бе да се демонстрират способностите и да се тренират подразделенията за работа и водене на бойни действия в пресечен терен. Българските военнослужещи преминаха маршрути и алпийски турове с различна категория на трудност и проведоха подготовка съвместно с военнослужещи от отряда за борба с тероризма на пакистанската армия. На деня за високопоставени гости 5 юли, пред началника на отбраната на Република Италия генерал Клаудио Грациани, българските военнослужещи демонстрираха уменията си на един от най-трудните маршрути, за което получиха специални поздравления от комадващия италианските алпийски части. Участието в това учение предостави много добра възможност за българските военнослужещи да осъществят контакти и да премерят сили с военнослужещите от водещите алпийски страни в Европа; да повишат алпийската си подготовка; да обменят опит за действия във високопланински и алпийски райони; да водят ефективни действия в планинско-гориста местност в съчетание с методи и способи за оцеляване и преодоляване на различни теренни форми.", "date": "2018.07.09", "title": "Български военни участваха в учение в планинска местност в Италия"}
{"url": "https://www.24chasa.bg/novini/article/6952219", "text": "Испанският премиер Педро Санчес се срещна днес за пръв път с каталунския лидер сепаратист Ким Тора, предаде Ройтерс. Това е признак за облекчаване на напрежението между Мадрид и Барселона след острото политическо противопоставяне заради опита за отцепване на Каталуния през октомври, отбеляза Ройтерс. Двамата си размениха усмивки и се ръкуваха на стълбите на премиерската резиденция \"Монклоа\", след което влязоха. Тора подари на испанския министър-председател книга с исторически карти на Каталуния и бутилка ратафия - традиционен ликьор, направен от зелени орехи и микс от билки и подправки, който се пие след вечеря, предава БТА. Каталуния обяви през октомври едностранно независимост, което накара тогавашното консервативно правителство на Мариано Рахой да постави областта под прякото управление на Мадрид. Новоизбраното регионално правителство на Тора продължава курса към отцепване от Испания. Тонът на социалиста Санчес по отношение на каталунския въпрос не е толкова твърд, колкото на предшественика му Рахой, когото замени на премиерския пост през юни. Той обаче също даде ясно да се разбере, че е против всякакви референдуми за независимост и опити за отцепване на Каталуния. Не е предвидена обща пресконференция, но, по информация на Франс прес, испанската вицепремиерка Кармен Калво ще говори пред журналисти след срещата в централата на кабинета, а Тора ще говори в представителството на Каталуния в Мадрид.", "date": "2018.07.09", "title": "Испанският премиер и каталунският лидер се срещнаха, за да намалят политическото напрежение"}
{"url": "https://www.24chasa.bg/novini/article/6951787", "text": "Историческият договор между Гърция и Македония за спора с името показа, че е възможно да се превъзмогнат и дълбоки двустранни различия, ако се увеличи доверието и съществува политическа воля, подчерта днес германският министър по европейските въпроси Михаел Рот, предаде МИА, цитирана от БТА. В изявление преди срещата на ръководителите на дипломациите, които ще участват в конференция за Западните Балкани в Лондон в рамките на Берлинския процес, той подчерта, че стабилността и демократичното развитие на страните в региона са в интерес както на Германия, така и на Европа. Срещата е възможност страните от региона да подобрят регионалното сътрудничество и с това да подтикнат своето приближаване към ЕС, изтъкна Рот. Той посочи, че с цел повишаване на доверието не само между политиците, но и между гражданите германското правителство подкрепя работата на регионалната младежка общност в рамките на Берлинския процес.", "date": "2018.07.09", "title": "Германия: Договорът за името е пример, че дълбоките различия са преодолими"}
{"url": "https://www.24chasa.bg/novini/article/6951788", "text": "Задържана е жена, взела близо 30 000 лева и злато при четири телефонни измами в Попово. Това е Д.Й. /64 г./ от Варна, която живее в Търговище, съобщават от ОД на МВР в областния град. Служители на районното управление на полицията установяват, че жената е участник в схема, по която на 18 и на 21 юни в Попово са осъществени четири телефонни измами. В заблуждение са били въведени възрастни жени и са им отнети общо близо 30 000 лв. и 15 грама златни накити. И в четирите случая е използван един и същи претекст - необходимост гражданите да окажат съдействие на полицейски служители, които провеждали операция по задържането на извършители на телефонни измами. Така от 77-годишна жена е отнета сумата от 13 500 евро и 1100 лв.; от 76-годишна жена - 1200 лв.; от 82-годишна - 1000 лв., и от 84-годишна - 100 лв. и около 15 грама златни накити, уточняват от полицията. По случаите са образувани досъдебни производства. На Д.Й. е повдигнато обвинение за извършени престъпления. На 5 юли е установено, че Д.Й. е съпричастна и към извършването на четири телефонни измами и в Търговище, за което също са й повдигнати обвинени, припомнят от ОД на МВР.", "date": "2018.07.09", "title": "Хванаха жена, взела близо 30 000 лв. и злато при телефонни измами в Попово"}
{"url": "https://www.24chasa.bg/novini/article/6951795", "text": "През първата седмица на юли инспекторите от НАП-Варна, подкрепени от колеги от вътрешността на страната, са проверили 175 търговски обекта по Северното Черноморие – съобщиха от офиса в Добрич. В тринадесет от проверените обекта е установена разлика в касовата наличност, за което на търговците са съставени актове за административно нарушение. В други три обекта, проверени по метода на „таен клиент“, на данъчните не са издадени касови бележки за закупените стоки и услуги. За това нарушение магазин за промишлени стоки в Каварна, крайморски ресторант в село Тюленово и китайски ресторант във Варна ще бъдат запечатани за срок до 30 дни. Под постоянно физическо наблюдение са поставени 10 високооборотни ресторанта и дискотеки в Златни пясъци и Варна, за да се установи отчитат ли реално оборотите си. Проверки за неиздаване на касови бележки данъчните извършват и по сигнали на граждани, на които е отказано да им бъдат издадени такива при закупените от тях стоки и услуги.", "date": "2018.07.09", "title": "Затварят магазин в Каварна и ресторант във Варна за неиздаване на касови бележки"}
{"url": "https://www.24chasa.bg/novini/article/6951804", "text": "Варненският апелативен съд осъди публичен изпълнител, след като делото срещу него обикаля инстанциите дълго време. Н. Н. бе признат за виновен за престъпление по служба, от което са нанесени щети за 500 000 лв. на държавния бюджет. Наказанието му е година условно с 3 години изпитателен срок. Служителят на Регионалната дирекция на Агенцията за държавни вземания във Варна бе оправдан на окръжния съд в морската столица. След протест на прокуратурата той бе оправдан и от апелативните магистрати. Апелативната прокуратура във Варна също протестира срещу оправдателната присъда и Върховният касационен съд върна делото за ново разглеждане на втора инстанция. След няколко съдебни заседания, разпити на свидетели и нова счетоводна експертиза, магистратите го намериха за виновен. Според държавното обвинение Н.Н., като публичен изпълнител, е прекратил изпълнително дело срещу „Евро дринкс“ АД преди задължението по него да бъде погасено изцяло. Съдебно-счетоводната експертиза сочи, че са останали неплатени лихви в размер на 498 728 лева за здравноосигурителни вноски, за допълнително пенсионно осигуряване и данък общ доход. Това станало чрез извършени ръчни корекции в компютърната система на Агенцията за държавни вземания. Достъп до системата имали само потребители с имена и пароли, какъвто е бил и подсъдимият. Само в негово отсъствие, поради болест или отпуск, е можело някой друг да ползва потребителското име и парола. По това време обаче Н.Н. е бил на работа. Само от 28 до 29 юли 2008 год. той е въвел в системата 10 ръчни обработвания. С тях намалявал задълженията на „Евро дринкс“ АД към държавата, без реално да има постъпили за това суми. На 1 август 2008 г. той прекратил изпълнителното дело, въпреки реално непогасените задължения на дружеството за лихви около половин милион лева, с манипулирано отразяване в деловодната система. Подсъдимият действал с цел да набави облага за дружеството-длъжник, нарушавайки своите служебни задълженията.", "date": "2018.07.09", "title": "Осъдиха публичен изпълнител \"опростил\" данъци и лихви на фирма"}
{"url": "https://www.24chasa.bg/novini/article/6951798", "text": "Екип на Института за изследване на населението и човека /ИИНЧ/ към БАН изготвя нови методики за изследване на психологическата годност на водачи на моторни превозни средства /МПС/. Те бяха представени на пресконференция в БТА днес от експерти на ИИНЧ и Министерството на транспорта, информационните технологии и съобщенията /МТИТС/, поръчител на методиката, като бе подчертано, че тя е напълно авторска. Договорът за обществена поръчка е по проект, целящ повишаване нивото на пътната безопасност, сключен между транспортното министерство и ИИНЧ - БАН и финансиран по проект от Приоритетна ос 5 \"Техническа помощ\" на ОП \"Транспорт и транспортна инфраструктура\" 2014 - 2020 г. Цената му е 378 хил. лева и трябва да влезе в сила най-късно от началото на следващата година, уточни проф. д-р Антоанета Христова - директор на ИИНЧ и ръководител на представения проект. Според Галя Василева, ръководител на Управляващия орган на ОП \"Транспорт\" в МТИТС, сега действащите методики, от 1974 г., са много остарели и неадекватни на съвременната пътна обстановка и динамиката на живот. Новите методики се прилагали в много от европейските държави и ние сме изостанали, по думите й. Проф. Христова представи статистика, мотивираща промените, според която сред основните причини за възникване на ПТП с 90-95 на сто у нас е човешката грешка, 10 на сто е делът на техническа неизправност на превозното средство и 30 процента - на фактори от околната среда. Основната цел на проекта е да се разработят методики за изследване на психологическата годност на водачи, които измерват именно онези характеристики, които са предпоставки за рисково и агресивно поведение на пътя. С получените резултати проф. Христова смята, че ще се направи по-точна психологическа оценка на водачите, като целевите групи са на първо място - шофьорите на обществен превоз на пътници и товари, рисковите водачи, извършили тежки ПТП, особено след употреба на алкохол и наркотични вещества, както и възрастови групи. Според психолозите тези резултати ще дадат възможност за създаване на подходящи програми за обучение на водачите, които са системни нарушители, което е същинската работа по превенция и реално намаляване на броя на ПТП. Чрез новите методики за изследване на психологическата годност на водачи ще се даде възможност за идентифициране на потенциално опасно поведение на пътя и риска от допускане на ПТП, а това от своя страна ще доведе до намаляване на броя на загинали и пострадали от катастрофи. Резултатите ще осигурят и информация за транспортния сектор и свързаните с него социално-икономически показатели за последващи решения. Новите тестове ще са валиативни, с постоянна променливост на комбинациите и въпросите, за да няма злоупотреби. Според Здравко Аспарухов, ръководител на \"Психологически подбор\" в \"Автомобилна администрация\", данните за изготвяне на профила на т. нар. рисков водач, ще се ползват за изготвянето на нормативни и поднормативни законови актове.", "date": "2018.07.09", "title": "Изготвят нови методики за изследване на психиката на шофьорите"}
{"url": "https://www.24chasa.bg/novini/article/6951812", "text": "Лидерите на 29-те страни от НАТО се срещат тази седмица в Брюксел, за да одобрят редица инициативи за възпиране на Русия, борба с тероризма и подготвяне на алианса за бъдещите предизвикателства. Но всички си задават въпроса: дали това не е следващата световна среща на върха, която ще стане жертва на Тръмп? На срещата в сряда и четвъртък (11-12 юли) лидерите от НАТО ще вземат важни решения с цел да покажат единство и подготвеност пред лицето на руската агресия, но върху форума им хвърля сянка един човек: президентът на САЩ Доналд Тръмп, пише ДПА. Тръмп пътува за срещата на върха с основното послание, че другите съюзници от НАТО - и в частност Германия - трябва да увеличат разходите си за отбрана, защото в противен случай САЩ могат да преразгледат обещанията си за отбраната на Европа, върху които е изграден световният ред след 1945 г. Освен това форумът е първата спирка на Тръмп от европейска обиколка, чиято кулминация е среща на 16 юли с руския президент Владимир Путин - именно лидера, чиито действия будят силна тревога в НАТО през последните години. Според Ян Техау от Германския фонд \"Маршал\" е възможно президентът на САЩ да предизвика шок на всяка от тези срещи, предаде БТА. \"Евентуален двоен неуспех може сериозно да навреди на НАТО (и) да вкара трансатлантическите отношения в още по-голяма бъркотия\", написа той в статия неотдавна. В сравнение с това първата среща на върха на НАТО за Тръмп миналата година беше, общо взето, приятно преживяване с някои неудобни моменти. Оттогава обаче разривът между трансатлантическите партньори се задълбочава, а в отношенията настъпват тектонични размествания. Тръмп изтегли САЩ от ядреното споразумение с Иран - важна сделка за ключови европейски съюзници, целяща да попречи на Техеран да създаде атомна бомба, и наложи мита върху стоманените и алуминиевите продукти от Европейския съюз и Канада. Ако срещите на върха между Тръмп и традиционните съюзници на САЩ напоследък са някакъв знак за това, което може да се случи, значи, че срещата на НАТО може да бъде напрегната и на нея президентът може отново да се окаже изолиран от останалата част от групата. САЩ отдавна настояват за по-справедливо разпределение на товара между съюзниците от НАТО, но Тръмп е особено прям по въпроса, наричайки алианса \"остарял\" и окачествявайки европейските съюзници като авантаджии. \"Ще кажа на НАТО, че трябва да започнете да си плащате сметките. Съединените щати няма да се грижат за всичко\", каза той в четвъртък на митинг в американския щат Монтана. НАТО няма собствен бюджет, но 29-те съюзници са се споразумели за ръководен принцип, съгласно който да отделят за отбрана 2 процента от брутния вътрешен продукт. Осем съюзници са напът да изпълнят целта тази година, обяви през февруари генералният секретар на НАТО Йенс Столтенберг. САЩ обаче са начело, като отделят за отбрана близо 4 процента от БВП. Очаква се Германия, която по-традиция действа мудно, да достигне 1,24 процента през 2018 г. Разчитайки сигналите, идващи от Вашингтон, европейските съюзници от НАТО предприемат стъпки към по-голяма самостоятелност в областта на отбраната, като създават рамка за съвместни военни инициативи в Европейския съюз. От 28-те страни в ЕС 22 са и членки на НАТО, но излизането на Великобритания от ЕС следващата година е напът да промени баланса - тя е една от малкото европейски страни, изпълняващи целта от 2 процента. Председателят на Европейския съвет Доналд Туск наскоро призова страните от ЕС да се подготвят за \"най-лошите сценарии\" в момент, когато \"трансатлантическите отношения са подложени на огромен натиск заради политиките на президента Тръмп\". Въпреки това НАТО ще иска да покаже единство, когато 29-те съюзници одобрят няколко мерки, подготвени за строго организираната двудневна среща на върха. Те включват инициатива за повишена готовност, която да позволи на НАТО да мобилизира 30 сухопътни батальона, 30 въздушни ескадрили и 30 бойни кораба за 30 дни. Също така се създават два нови командни центъра - в САЩ и Германия, които да помагат за бързо реагиране на бъдещи предизвикателства. Мерките са поредната стъпка през последните години за подсилване на отбранителните способности на НАТО в отговор на усещаната агресия от Русия след извършеното от нея посегателство върху украинския Кримски полуостров през 2014 г. и подкрепата й за сепаратистите в Източна Украйна. Алиансът също така започва нова мисия за обучение в Ирак и удължава своето финансиране за афганистанските сили за сигурност до 2024 г. като част от усилията си за борба с тероризма. Предвижда се НАТО и ЕС да подпишат споразумение за по-тясно сътрудничество. А накрая, Македония ще получи покана да се присъедини към НАТО, след като уреди отдавнашен спор със съседна Гърция за името си. Има опасност обаче срещата на върха да бъде запомнена най-вече с поведението на Тръмп към неговите съюзници в НАТО. А това е \"един непредвидим фактор\", каза европейски дипломат преди срещата.", "date": "2018.07.09", "title": "Лидерите от НАТО се срещат под сянката на задълбочаващ се трансатлантически разрив"}
{"url": "https://www.24chasa.bg/novini/article/6951813", "text": "Продължаваме преговорите с Великобритания добронамерено и оставаме денонощно на разположение, заяви днес говорител на Европейската комисия. Той уточни, че вчера следобед председателят на ЕК Жан-Клод Юнкер е разговарял по телефона с британския премиер Тереза Мей, в навечерието на обявяването на оставката на главния британски преговарящ Дейвид Дейвис, предава БТА.  Говорителят изрази увереност, че оставката на Дейвис няма да породи пречки за продължаването на преговорите и приключването им в предварително определените срокове. Търсим решение, благоприятно за всички, добави той. Говорителят отхвърли твърденията, че 27-те държави в ЕС не са единни в преговорите с Лондон. Държавите от ЕС имат правото за удължат срока на преговорите. Доколкото знам, няма подобно искане досега, отбеляза говорителят. ", "date": "2018.07.09", "title": "ЕК: Продължаваме добронамерено преговорите с Великобритания"}
{"url": "https://www.24chasa.bg/novini/article/6951778", "text": "Вицепремиерът Валери Симеонов провежда среща в централата на НФСБ с представители на превозвачи и собственици на малки бензиностанции по повод на закона за горивата, внесен от депутата Емил Димитров - Ревизоро, съобщиха от партията, цитирани от БТА. От 13.30 часа вицепремиерът Валери Симеонов и представители на малкия и среден бизнес ще направят изявление за медиите в централата на НФСБ.", "date": "2018.07.09", "title": "Вицепремиерът Валери Симеонов се среща със собственици на малки бензиностанции"}
{"url": "https://www.24chasa.bg/novini/article/6951830", "text": "Голямо количество контрабандна акцизна стока е иззета при проверки, осъществени на територията на видинска област в съботния ден. Инспекциите са извършени от криминалисти и пътни полицаи на РУ-Видин и представители на Митница Лом, съобщават от пресцентъра на МВР. Намерени са общо 10 000 къса цигари, 2.300 кг нарязан тютюн и 29 литра алкохол. В село Цар Симеоново униформени спрели за проверка лек автомобил \"Ауди\" с видинска регистрация, шофиран от 49-годишен жител на областния град. При извършеното претърсване, зад облегалката на задната седалка, полицаите открили 300 кутии (6000 къса) цигари без бандерол. По случая в РУ-Видин е образувано досъдебно производство по чл.234, ал.1 от Наказателния кодекс. Същия ден, към 20.20 часа, в района на ТЕЦ-Видин пътни полицаи проверили лек автомобил \"Рено Меган\", управляван от 70-годишен местен жител и намерили 150 кутии (3 000 къса) без бандерол. На водача униформените съставили акт по Закона за акцизите и данъчните складове. По случая в РУ-Видин е заведена преписка. При извършена проверка от икономически полицаи и митничари в частен имот в село Градец били иззети 29 литра алкохол и 560 къса цигари от различни марки без бандерол. 64-годишният стопанин не е представил документ, удостоверяващ плащане, начисляване или обезпечаване на дължимия акциз за намерения алкохол. По случая в ОДМВР-Видин е заведена преписка. При проверки в района на видинския общински пазар униформените иззели общо 2.300 кг нарязан тютюн пакетиран в 13 плика и 360 къса цигари. По случаите са заведени преписки. Продължават специализираните полицейски операции и проверки, насочени срещу ограничаване нивата на търговия на дребно с нередовна акцизна стока във Видинска област. Общо иззетото количество контрабандна стока възлиза на почти 10 000 къса цигари, 2.300 кг нарязан тютюн и 29 литра алкохол.", "date": "2018.07.09", "title": "Контрабандни алкохол и цигари иззеха при проверки във Видинско"}
{"url": "https://www.24chasa.bg/novini/article/6951832", "text": "Издирвани с Европейска заповед за арест са задържани след незабавни действия на правешките полицаи, съобщиха от пресцентъра на МВР. На 6 и 7 юли в РУ-Правец постъпили прокурорски разпореждания за установяването на двама мъже от с. Осиковска Лакавица, за които има издадени Европейски заповеди за арест от съдебните власти в Република Франция. След незабавни оперативно- издирвателни действия на полицейските служители двамата са задържани в изпълнение на дадените прокурорски указания.", "date": "2018.07.09", "title": "Хванаха двама, издирвани с Европейска заповед за арест"}
{"url": "https://www.24chasa.bg/novini/article/6951800", "text": "За по-малко от денонощие полицаи от Приморско , Бургас и СДВР издириха и задържаха момче и момиче от София, откраднали 16 500 лв. от млада жена в Приморско.  Извършителите са привлечени в качеството на обвиняеми и вече са с присъди, след като са сключили споразумение с Царевска районна прокуратура, уточниха от Областната дирекция на полицията в Бургас. Задържани са 17- годишната Елисавета Б. и 18-годишният Николай Т., които пристигнали в Приморско на 6 юли с намерението  да започнат работа в търговски складове, обслужвани от 28- годишна жена от Бургас. Тя ги настанила временно в дома си на ул.\"Албатрос\" в Приморско, докато младежите си намерят квартира.  Рано сутринта на 7 юли обаче търговката видяла, че от дамска й чанта е открадната сумата от 16 500 лв.  оборотни пари. Обраната жена веднага алармирала полицията, след което съвместно с бургаски и столични криминалисти стартирали незабавни оперативно-издирвателни мероприятия. Установено е, че двамата софиянци наели такси в Приморско, с което стигнали до столицата, като за курса платили 500 лв. В условията на неотложност е извършено претърсване на частна къща, разположена на софийската улица \"Мими Благоева\", в която двамата се укрили. Елисавета и Николай са задържани, а открадната от тях сума е намерена и иззета. Момичето и момчето са конвоирани до Районно управление Приморско, където са привлечени в качеството им на обвиняеми. На 8 юли двамата  са осъдени след сключени споразумения с царевската районна прокуратура.  Непълнолетната Елисавета е с условна присъда от 3 месеца с 2 г. изпитателен срок, а  Николай Т. е с наказание 10 месеца условно лишаване от свобода с 3 години изпитателен срок. Споразумението е одобрено от Районен съд Царево. Според запознати двамата не са били гаджета, а познати, които тръгнали за си търсят работа на морето. Не са криминално проявени, уточниха от полицията.", "date": "2018.07.09", "title": "Момиче и момче задигнаха 16 500 лв. в Приморско, спипаха ги в София за часове"}
{"url": "https://www.24chasa.bg/novini/article/6951834", "text": "Малко след 13 часа днес водолази от Пловдив откриха в река Тунджа и извадиха на брега край казанлъшкото село Розово  . Операцията им продължи няколко минути, тъй като водата не успяла да отнесе удавника надолу по течението. Според местните реката по тези места е дълбока до 5 метра. Мъжът отишъл за риба в неделя и не се прибрал вечерта. Близките му подали сигнал, че е изчезнал. В понеделник преди обяд на брега, недалеч от кариера за пясък, бил открит велосипедът на изчезналия, както и рибарските му такъми. От водата били извадени джапанките му. Полицията отцепи района в очакване на водолазите, които дойдоха от Пловдив. В Розово казват, че човекът не бил тукашен и малко го познавали. Живеел с жена от циганската махала, за която това било втори брак. Рибарят от Розово е втората жертва на река Тунджа от седмица насам. Преди няколко дни в нея се удави оставено без надзор момченце на 3 години от Павел баня.", "date": "2018.07.09", "title": "Водолази откриха тялото на рибаря от Розово, удавил се в Тунджа"}
{"url": "https://www.24chasa.bg/novini/article/6951852", "text": "Полицейска акция „Сготви за баба“ беше проведена в хоспис „Добролюбие“ в Кърджали. Старши полицай Костадин Костадинов от звено „Конвой“ и Стоянка Маркова, системен оператор в отдел „Административен“ в ОДМВР готвиха благотворителен обяд за обитателите на хоспис „Добролюбие“ в Кърджали. Възрастните хора получиха „полицейска“ пилешка супа, две погачи със сирене, хляб, дини и сухи пасти. С пари, дарени от служителите на Областната дирекция, бяха закупени също и продукти от първа необходимост – по 5 килограма ориз и фасул и 5 бутилки олио. Инициативата „Сготви за баба“ е на ръководството на хоспис „Добролюбие“ във връзка с 10-годишнината на социалното заведение, в което към момента са настанени 40 души, поясни управителят му Здравко Карамитев. Да готвят за хората там са поканени съсловни организации и институции от област Кърджали.", "date": "2018.07.09", "title": "Полицейска акция „Сготви за баба“ в Кърджали"}
{"url": "https://www.24chasa.bg/novini/article/6951831", "text": "Самоковец е задържан за хулигански действия спрямо полицейски служители, съобщиха от МВР, цитирани от БТА. Около 11.30 часа на 6 юли, автопатрул на РУ- Самоков предприел проверка на лек автомобил \"Опел Вектра\", в хода на която на водача бил съставен акт за извършено нарушение по закона за движение по пътищата. Връщайки се към автомобила си, 50-годишният шофьор започнал да отправя заплахи и ругатни по адрес на полицейските служители. При опит да бъде изведен от колата и задържан, той потеглил рязко, при което повлякъл в разстояние на няколко метра един от униформените. След незабавни заградителни действия, нарушителят е спрян и задържан за срок до 24 часа. На пострадалия полицай е оказана медицинска помощ. По случая е образувано досъдебно производство. Действията по разследването продължават под наблюдението на районната прокуратура. Междувременно за хулигански прояви са санкционирани и четирима млади самоковци. Около 1.45 часа на 8 юли служители на РУ- Самоков се отзовали на сигнал за вандалски прояви в непосредствена близост до заведение в града. На място полицаите установили и задържали четирима местни младежи на възраст 18-22 години, къртили и чупили указателни знаци с надпис \"Синя зона\". По случая била регистрирана преписка по реда на Указа за борба с дребното хулиганство. С решение на районния съд в Самоков още същия ден четиримата са признати за виновни и са им наложени глоби в размер на 100 лева за всеки.", "date": "2018.07.09", "title": "Самоковски шофьор влачи катаджия при проверка, арестуваха го"}
{"url": "https://www.24chasa.bg/novini/article/6951851", "text": "Държавният глава Румен Радев изрази съболезнования на императорa на Япония Акихито по повод десетките загинали вследствие на поройните дъждове и предизвиканите от тях наводнения в страна, съобщиха от прессекретариата на президента. Бих искал да изразя своята съпричастност с всички пострадали от природното бедствие и увереността си за бързото възстановяване на засегнатите райони, пише българският президент в съболезнователния адрес до императора на Япония.", "date": "2018.07.09", "title": "Радев изрази съболезнования на императора на Япония за загиналите при наводнения"}
{"url": "https://www.24chasa.bg/novini/article/6951856", "text": "Косовският премиер Рамуш Харадинай заяви, че е изненадан от твърденията, че амнистията на военни престъпници ще бъде тема на диалога между Белград и Прищина, съобщава белградският вестник \"Данас\", позовавайки се на прищинския \"Коха диторе\". Харадинай е заявил в Лондон, че трябва да се случи обратното, предава БТА. На срещата за Западните Балкани и с британския премиер Тереза Мей ще повдигнем въпроса за наказване на военнопрестъпниците, заяви премиерът на Косово.", "date": "2018.07.09", "title": "Харадинай: На срещата за Западните Балкани ще говори за наказанията на военни"}
{"url": "https://www.24chasa.bg/novini/article/6951855", "text": "Европейската комисия предупреди днес Румъния, че ако резултатите от борбата с корупцията в страната се влошат покрай отстраняването на Лаура Кодруца Кьовеши, това ще бъде взето предвид, предаде БТА. Не коментираме решения, свързани с националните съдебни системи. Неведнъж сме отбелязвали колко е важно правосъдната система в Румъния да бъде независима, за да разполага с лостове да се бори с корупцията, допълни говорителят. Както БТА съобщи, президентът на Румъния Клаус Йоханис подписа указ за отстраняването на Кьовеши от ръководството на националната дирекция за борба с корупцията. Кьовеши определи това като опит за блокиране на разследванията и на правосъдието.", "date": "2018.07.09", "title": "ЕК към Румъния: Ако отстраняването на Кьовеши доведе до повече корупция, ще бъде взето предвид"}
{"url": "https://www.24chasa.bg/novini/article/6951863", "text": "\"Хизбула\" помага за осъществяването на подкрепената от Русия офанзива в Южна Сирия, казват проправителствени източници, излагайки на показ ограниченията на политиката на САЩ, които се надяват, че Москва ще може да извади от страната Иран и подкрепяните от него групировки. Ролята на \"Хизбула\" в офанзивата край границата с Йордания и окупираните от Израел Голански възвишения е предизвикателство за настояването на Израел иранските протежета да бъдат държани далеч от израелската граница - разломната линия от десетилетия в арабско-израелския конфликт. \"Хизбула\" е основен участник в планирането и направляването на тази битка\", казва пред Ройтерс един командир от регионалния съюз, подкрепящ Дамаск. \"Всички знаят това - израелският враг, приятелите, даже руснаците\", добавя той. Ролята на \"Хизбула\" включва насочване на сирийските сили, казва командирът. Подкрепяната от Иран групировка е дислоцирала и свои елитни части, но тя стои на по-заден план в сравнение с предишните кампании в Сирия, тъй като отчита риска от ескалация с Израел. Високопоставен представител на регионалния съюз, който подкрепя Асад, каза, че на юг \"Хизбула\" се бие \"под прикритието\" на сирийската армия. Европейски дипломат каза, че подкрепяните от Иран сили едва ли участват \"с голяма численост\". Кампанията разкриваше пред Асад перспективата да разкрие наново важна търговска артерия с Йордания, да възстанови контрола си върху Голанските възвишения и да смаже бунтовниците, които преди бяха смятани за заплаха поради близостта си до Дамаск. Вашингтон е казал на бунтовниците, които подкрепяше преди, да не очакват неговата намеса. И някои от тях сложиха оръжие. В политическо отношение кампанията е сред една от най-сложните за Асад. Израел притиска неговите руски съюзници да държат далеч от границата му подкрепяните от Иран сили. Освен това Израел, подобно на Вашингтон, иска те да бъдат отстранени в по-голяма степен от Сирия. И отправените наскоро руски призиви към несирийските бойни части да напуснат южните територии бяха възприети като отчасти насочени към подкрепяните от Иран части. По-миналата неделя съветникът по националната сигурност към Белия дом Джон Болтън каза, че на срещата на върха в Хелзинки президентът Доналд Тръмп ще обсъди Сирия с Владимир Путин от Русия. \"Има възможности за осъществяването на по-широки преговори в подкрепа на извеждането на иранските сили от Сирия и връщането им в Иран, което би било значителна стъпка напред\", каза Болтън пред Си Би Ес Нюз. След седем години война, в която бяха убити стотици хиляди човека, сега Асад властва с помощта на съюзниците си над преобладаващата част от Сирия, макар че големи части от севера и от изтока остават извън неговия контрол. Присъствието на турски и американски сили в тези зони ще затрудни по-нататъшното напредване. След като Асад се стреми към военна победа, изглежда има малка надежда за договаряне на мир при шест милиона сирийци в чужбина като бежанци и 6,5 милиона разселени във вътрешността на страната. Само офанзивата на югоизток прокуди 270 хиляди човека. КЛЮЧОВА ПОДКРЕПА Подкрепата на Иран и \"Хизбула\" помогна на Асад да оцелее при напредването на бунтовниците и при вакуума във властта преди време, а след това да придобие територии, когато през 2015 г. дойде и помощта на руската бойна авиация. Подкрепяните от Иран шиитски милиции също имаха важна роля в удържането на територии. Русия бе разположила по земя редовни части, военна полиция и частни наемници. Макар че Иран и Русия поддържаха близко сътрудничество, наскоро изникнаха разногласия, а именно - напрежение се появи миналия месец, когато руски части пристигнаха в зона на дислокация на \"Хизбула\" близо до ливанската граница. На следващия ден руснаците се оттеглиха. Представител на съюза в подкрепа на Асад, заяви, че САЩ като че ли се надяват \"да заместят\" иранското влияние с руско влияние, но това е безсмислено. Русия и Иран имат \"разбирателство\" в Сирия, добавя представителят. \"Няма да има обрат в бойната обстановка в Сирия\" подчертава той. А Асад е казал, че \"Хизбула\" и другите му съюзници ще останат задълго. Отстраняването на Иран и \"Хизбула\" от югоизтока бе една от целите на контактите между САЩ, Русия, Израел И Йордания, които се стремяха - безуспешно - да предотвратят правителствената офанзива, каза европейският дипломат. \"Предполагам, че малък брой иранци няма да създадат големи грижи на израелците, но по-голям брой иранци или от \"Хизбула\" ще ги създадат\", добави дипломатът. Израел се чувства \"доста удобно\" с връщането на сирийските войски по границата с Голанските възвишения, докато групи като \"Хизбула\" стоят далеч. \"Мисля, че израелците с основание са доволни и уверени, че ще могат да продължат да възпират, а също да налагат и постигнат споразумение, което да държи Иран далеч от Голанските възвишения за момента\", каза дипломатът. Обаче температурата може да нарасне, когато офанзивата се премести от провинция Дараа към Кунейтра, където през май напрежението между Израел и Иран предизвика военна конфронтация. По-миналата неделя Израел подсили своите танкови и артилерийски подразделения на Голанските възвишения. (БТА)", "date": "2018.07.09", "title": "Ролята на \"Хизбула\" в сирийския юг е израз на ограниченията в политиката на САЩ"}
{"url": "https://www.24chasa.bg/novini/article/6951865", "text": " са откраднати около 200 000 лева. Това съобщиха от Районната прокуратура в Пловдив, която наблюдава досъдебното производство, образувано за кражба на пари от банкомат, предаде БТА. Парите са взети чрез разрушаване на прегради, които са били здраво направени за защита на имот, собственост на банка. По делото са извършени процесуално-следствени действия, като работата по случая продължава.", "date": "2018.07.09", "title": "Задигнали около 200 000 лева от взривения банкомат в Пловдив"}
{"url": "https://www.24chasa.bg/novini/article/6951860", "text": "Политиката на президента на САЩ Доналд Тръмп за атака на световния търговски ред не може да спечели и до края на годината той ще се откаже от част от идеите си. Това каза днес Валентин Василев, бивш министър на търговията и туризма, по време на Кръгла маса за предизвикателствата пред българската външна търговия и беше подкрепен от много от участниците в срещата. Форумът е организиран от Института за икономически изследвания при БАН. Дискусията събра бивши министри и зам.-министри на икономически сектори от правителствата на България през последните 25 години. Безпрецедентната им среща е посветена на световния търговски ред и предизвикателствата за българската външна търговия в контекста на новите условия на подетата търговска война, предаде БТА.  Според Василев натискът на САЩ е насочен най-вече към Китай, който все още не е напълно отворен пазар. Доналд Тръмп не може да спечели обаче търговската война с Канада и Европа, смята Василев. Голяма част от производителите ще излязат от САЩ, много от инвестициите в американските фирми са европейски и от други държави и те също могат да напуснат страната. Той припомни, че по време на Голямата депресия през 30-те години на миналия век САЩ губи такава война. С взаимни отстъпки търговският ред ще бъде възстановен, смята Василев. Като малка, но отворена икономика, България трябва да следи ситуацията, но според икономистите не може да бъде засегната в голяма степен, защото стокооборотът на страната ни със САЩ е много по-малък от този с Европейския съюз. Участниците в дискусията очакват да има преговори за разрешаване на споровете, защото иначе има опасност от спад и на глобалната икономика. Очакванията на експертите са за ръст на БВП на световната икономика от 3.5 - 3.9 процента за тази година. Прогнозите за България са ръст на икономиката от 3.6 на сто, но амбициите са да стигнем до ниво 4,0 процента, въпреки нарастващия протекционизъм на пазарите, който вече прераства в търговска война. Дигитализацията стана необратим процес и според експертите електронната търговия може да се противопостави успешно на протекционизма. За последните пет години електронната търговия нарасна два пъти, а освен това мобилната търговия вече е 30 процента от тази електронната търговия. Износът доскоро беше един от основните фактори на икономическия ръст в България, но напоследък за увеличението на БВП все повече допринасят потреблението и инвестициите. За 2018 година икономистите очакват 10,1 на сто ръст на инвестициите в страната, а през следващите години да има поне 7-10 процента ръст на инвестициите. В България може да дойдат компании, които имат проблеми с протекционизма и търсят ниски разходи за производство, допълниха икономическите експерти.", "date": "2018.07.09", "title": "Икономисти: Тръмп не може да спечели търговската война с Канада и Европа"}
{"url": "https://www.24chasa.bg/novini/article/6951866", "text": "Окръжната прокуратура във Велико Търново внесе в съда обвинителен акт срещу мъж за прокарване в обръщение на подправени банкноти, съобщиха от държавното обвинение. Обвиняемият бил редовен клиент на игралните зали за хазарт в Свищов и бил добре познат на персонала в тези обекти. На 23 декември 2016 г. вечерта той и негови приятели решили да отидат на дискотека. След това четиримата отишли в игрална зала. Обвиняемият седнал на един от игралните автомати и поискал от крупието да му зареди 50 евро, като му дал банкнота от 50 евро. Служителят установил, че същата е неистинска. В този момент автоматът, на който играел обвиняемият, му пуснал печалба. Крупието изтеглил равностойността на 50 евро, дал на обвиняемия останалата част от печалбата, като върнал фалшивата банкнота и казал на групата да си тръгват. Веднага след това обвиняемият и неговите приятели влезли в друга игрална зала. Седнали пред игрални автомати, поискали да им заредят машините, за да играят, като платили с български левове. След известно време обвиняемият поискал от служителя да зареди игралния автомат с още 50 евро, като му подал неистинска банкнота. Когато я проверил служителят видял, че малко е разлепена през средата и е фалшива. Докато проверявал банкнотата, четиримата изненадващо бързо напуснали казиното. Предстои насрочване на делото за разглеждане от съда.", "date": "2018.07.09", "title": "Изправят на съд мъж, платил в казино \nс фалшива банкнота от 50 евро"}
{"url": "https://www.24chasa.bg/novini/article/6951876", "text": "Израелски военен съд обвини в неделя туркиня, че е предала средства в полза на членове на \"терористична\" организация, съобщи АФП, като се позовава на израелски източници от сигурността. 27-годишната Ебру Йозкан е била задържана на 11 юни на летището в Тел Авив, когато напускала Израел, за да се върне в Турция, предаде БТА. Тя е заподозряна, че представлява заплаха за /израелската/ национална сигурност и че има връзки с терористична организация, посочи израелската служба за вътрешно разузнаване Шин Бет, без да уточнява името на организацията. Туркинята е обвинена, че е предала стотици долари и зарядни за мобилни телефони. Според медиите тези пари и тези устройства са били предназначени за активисти на Хамас - ислямисткото движение, управляващо ивицата Газа, разглеждано като \"терористична\" организация от Израел. Засягайки директно случая с Ебру Йозкан, турският външен министър Мевлют Чавушоглу заяви в петък пред Анадолската агенция, че Турция е влязла в контакт с израелските власти. Има специално сплашаващи мерки, които те /израелците/ предприемат спрямо наши съграждани, специално в Йерусалим, и ние ще можем да отговорим на всичко това, посочи Чавушоглу, без да дава подробности. Израел трябва да се откаже от своята погрешна и нехуманна политика, както и от безмилостните преследвания, каза още турският външен министър. Израелските медии обърнаха внимание през последните седмици на безпокойствата, които предизвикват у израелските власти опитите на Турция да засили влиянието си в Йерусалим чрез благотворителни организации в древния град, където се намират джамията Ал Акса и Куполът на скалата - третата по важност светиня на исляма. Отношенията между двете страни преминават сега през период на силно напрежение. На 17 май израелският посланик в Турция трябваше да напусне поста, след като бе призован от Анкара временно да се върне в страната си. Тази дипломатическа криза възникна след смъртта три дни преди това на над 60 палестинци, убити от израелски войници на границата с ивицата Газа при демонстрации срещу преместването на американското посолство от Тел Авив в Йерусалим.", "date": "2018.07.09", "title": "Обвиниха туркиня за подпомагане на терористична организация в Израел"}
{"url": "https://www.24chasa.bg/novini/article/6951886", "text": "Две реки заляха къщи, дворове и градини в с. Катунец, съобщи кметът на Угърчин Станимир Петков. Наводнени са и земеделски земи от падналия проливен дъжд през нощта на неделя срещу понеделник. Пострадали хора и животни няма, но на мястото на бедствието пристигнали екипи от Общината и районна служба \"Пожарна безопасност и защита на населението\" - осигурена е била лодка. Махала е откъсната от селото от водната стихия, имало готовност при нужда хората да бъдат евакуирани и да им се достави храна с лодката. За щастие обаче нивото на реките спаднало и вече има достъп до наводнения район. От Община Ловеч информираха, че през изминалото денонощие са били подадени два сигнала за бедствия. В с. Радювене местната, иначе безобидна, бара Тоша се препълнила от водосбора на близките дерета и заляла част от къщи и стопански постройки. Буйната вода помела крайбрежни храсти и дървета, излязла от коритото си и достигнала до асфалтовия път. Близки до реката къщи са заляти, имуществото на стопаните е повредено. Всички пернати, кокошки и гъски, в двора на Николай Игнев били удавени. Успял да изкара прасе и овце и да ги спаси, разказаха местни хора. В с. Соколово пък пороищата са отнесли настилката на една от улиците. В Ловеч също има отнесен асвалт в близост до хипермаркет. В областта са паднали между 40 и 60 литра на кв. метър. Нивото на река Осъм при Троян е 90 см, а при Ловеч 140 см при критични 350 см. Река Вит при Черни Вит е 79 см, при критични 190 см.", "date": "2018.07.09", "title": "Придошли реки откъснаха махала от ловешко село"}
{"url": "https://www.24chasa.bg/novini/article/6951887", "text": "Американското посолство в Букурещ реагира на решението за отстраняване на главния прокурор на Националната дирекция за борба с корупцията Лаура Кодруца Кьовеши, като заяви, че Румъния трябва да продължи борбата срещу корупцията, съобщава информационният сайт Зиаре. \"Посолството на САЩ потвърждава трайния си ангажимент да подкрепя борбата на Румъния срещу корупцията. Румъния е регионален модел по отношение на антикорупционата борба. Призоваваме Румъния да запази и да подкрепя силните си институции за борба срещу корупцията\", заяви посолството в отговор на запитване от сайта, предава БТА.  Президентът Клаус Йоханис подписа днес указ за отстраняване на Кьовеши от ръководството на антикорупционата агенция, спазвайки решение на Конституционния съд от месец май.", "date": "2018.07.09", "title": "Американското посолство в Букурещ призова Румъния да продължи да се бори с корупцията"}
{"url": "https://www.24chasa.bg/novini/article/6951548", "text": "Глобална кампания за набиране на персонал предлага на чужденците уникална възможност да натрупат опит в Китай, съобщава  . Предлаганите позиции включват помощник на учител по кунфу в манастира Шаолин, надзирател на панди, персонал по поддръжка на високоскоростните влакове, чистач в националния парк Джандзядзие, временно изпълняващ длъжността декан на академията Юелу, майстор-готвач на спагети, шофьор на камион по Цинхай-Тибетската магистрала и тестващ обществото без кеш. Кампанията бе стартирана от ориентираната към търсене и предлагане на работа социална платформа LinkedIn. Проектът „Аз съм в Китай\" („I'm in China\" ) има за цел да популяризира китайската култура и история. „Тези работни места се отличават с популярни символи и елементи на китайската култура и общество и ще помогнат на чужденците да видят един открит, разнообразен и всеобхватен Китай \", каза Били Хуан, директор на отдела по маркетинг и връзки с обществеността в китайския офис на LinkedIn. Все повече чужденци идват в Китай, за да търсят кариерно развитие, тъй като растящата икономика на страната предлага изобилие от възможности. Според данни от предишен доклад на LinkedIn, Пекин, Шанхай, Шънджън, Гуанджоу и Ханджоу са сред градовете, към които чужденците проявяват най-голям интерес. За предлаганите от проекта „Аз съм в Китай\" работни места може да се кандидатства чрез LinkedIn в продължение на шест месеца.", "date": "2018.07.09", "title": "Кампания за набиране на персонал предлага уникални възможности за работа в Китай на чужденците"}
{"url": "https://www.24chasa.bg/novini/article/6951782", "text": "Британският премиер Тереза Мей назначи днес Доминик Рааб на поста министър по въпросите на Брекзит, след като предшественикът му Дейвид Дейвис подаде оставка като протест срещу плановете на правителството за запазване на тесни търговски отношения с Европейския съюз, предаде Ройтерс, цитирана от БТА. \"Кралицата с радост одобри назначението на Доминик Рааб за министър за излизането на Великобритания от Европейския съюз\", съобщиха днес от офиса на Мей. Досега Рааб беше министър по въпросите на жилищното строителство, регионите и местното самоуправление, припомня Ройтерс. 44-годишният Рааб става депутат през 2010 г. и е бил назначаван като заместник на няколко различни министерски поста. Преди да влезе в парламента, е работил в министерството на външните работи и Общността на нациите. Рааб е евроскептик и активист за Брекзит преди референдума за членството на Великобритания в ЕС през 2016 г. Той учи право в Оксфорд и Кеймбридж и започва да работи за юридическата кантора \"Линклейтърс\", където се занимава с финансови казуси, международни съдебни спорове и конкурентно право. Наскоро той беше държавен министър за жилищното строителство - важен пост, който получи след опустошителния пожар във високата жилищна сграда в Лондон \"Гренфел Тауър\", в който загинаха 71 души. Преди това Рааб е бил държавен министър на правосъдието и за гражданските свободи. През юни Раб каза за сп. \"Хаус\", че застъпниците на Брекзит в парламента трябва да демонстрират по-голяма гъвкавост по отношение на окончателното споразумение с Брюксел: \"Мисля, че, ако сме верни на обещанията си, дадени в нашия манифест, и на мандата, даден ни от референдума, който включваше да си върнем контрола върху нашите граници, закони и пари, мисля, че ние, които сме за Брекзит, трябва да сме гъвкави относно пътя, който ще ни изведе дотам\". Рааб е автор и съавтор на няколко книги. Първата, публикувана през 2009 г., е посветена на защитата на човешките права и гражданските свободи. По-рано тази година секретарката на Рааб беше отстранена от работа и срещу нея започва разследване след като беше обвинена, че е предлагала платен секс на по-възрастни мъже. Секретарката каза пред работещ под прикритие репортер на в. \"Мирър\", че знае за всяко движение на министър Рааб и е уреждала всичките му срещи. Служителката на Рааб разкри, че за обяд той неизменно яде сандвич от франзела с пиле, бекон и салата Цезар и купичка с плодове и пие смути. Рааб има черен колан по карате, пише на личния му сайт, посочва Ройтерс.", "date": "2018.07.09", "title": "Мей назначи Доминик Раб за министър по въпросите на Брекзит (Обновена)"}
{"url": "https://www.24chasa.bg/novini/article/6951954", "text": "Министърът на младежта и спорта Красен Кралев се срещна с китайска делегация от провинция Хубей, водена от вицепрезидента и генерален секретар на футболния съюз на провинцията Сон Лий Чуин и директора на юношеското направление в местното бюро по спорта Ху Ян. Те са в България по повод провеждащия се в Сливен лагер на сборния футболен отбор до 17 години на 80-милионната китайска провинция. На срещата присъства и съветникът на министъра Гошо Гинчев. Лагерът е в следствие на подписаното през 2016 г. от Кралев и министъра на Генералната администрация на спорта на Китай и председател на Китайския олимпийски комитет Лиу Пън споразумение за сътрудничество в областта на спорта, както и от партньорството между Българския футболен съюз и ръководството на провинция Хубей. По време на лагера с младите китайски футболисти и техните треньори работи и българският специалист Адалберт Зафиров. Подобни лагери вече се превръщат в традиция, като през 2017 г. у нас се подготвяха 14-годишни футболисти от Китай. Като част от сътрудничеството между България и Китай в областта на спорта в азиатската държава през миналата година като треньори работиха Божидар Искренов и Бисер Хаздай, както и съпругата на Искренов – Кремена, която е треньорка по художествена гимнастика. „Благодаря Ви за Вашата активна дейност за развитието на отношенията между България и Китай в сферата на спорта. Вярвам, че това сътрудничество ще се разширява и ще обхване и други спортове освен футбола“, обърна се Кралев към гостите си. Ху Ян също изрази желание сътрудничеството между България и провинция Хубей да бъде разширено, като се организират съвместни лагери на спортисти в детско-юношеска възраст. По рано през деня президентът на Българския футболен съюз Борислав Михайлов и Сон Лий Чуин подписаха договор за сътрудничество, който включва обмяна на кадри и треньори, както и възможности за организиране на подготвителни лагери и контролни срещи на юношески отбори до 15, 17 и 19 години. Първият вицепрезидент на БФС Йордан Лечков пък показа на делегацията Националната футболна база „Бояна“.", "date": "2018.07.09", "title": "Кралев се срещна с шефовете на спорта в китайската провинция Хубей"}
{"url": "https://www.24chasa.bg/novini/article/6950895", "text": "Бърз преглед в сайтовете на двайсетината най-големи и известни туристически агенции в България показва, че разпоредбите на новата директива за пакетните пътувания, която влезе в сила на 1 юли 2018 г., са спазени. Правилата са отразени в общите условия на фирмите. В повечето случаи промяната на общите условия е влязла в сила точно на датата, на която това се изисква от директивата Няма обаче основания да се учудваме от експедитивността - разпоредбите на директивата се знаят отпреди две години, а и бяха вкарани в Закона за туризма с промените от миналата година. Отделно от това туристическото министерство организира още преди година и половина няколко семинара с бранша и новостите не са неизвестни. “Още повече че те не са и много”, каза пред “24 часа” председателят на Асоциацията на българските туристически агенции Брайко Брайков. Друг е въпросът дали ще се спазват. Имайки предвид, че и досега е имало европейска директива и законът е давал достатъчно гаранции на клиентите на туристическите агенции, а проблеми се случват най-редовно, е, меко казано, съмнително, че всичко ще тече по мед и масло. Преди няколко години група ентусиасти създават портала www.travelforum.bg с цел в интернет пространството да има място, на което хората да споделят своите преживявания по време на екскурзия или почивка. Той има няколко раздела: за пътеписи, за мнения за забележителности в България и по света, за хотели, за заведения за хранене и за транспортни фирми. Но най-богата е секцията с мненията на клиентите на туристическите агенции. Колкото и интернет да е място, на което всеки може да влезе и анонимно и безотговорно да пише каквото си пожелае, все пак ако се прочетат повечко мнения, се натрапват изводи за някои от най-често срещаните особености на българските туристически агенции. И общата картина е, меко казано, доста неприятна. Оказва се, че в този бранш дори и най-известните и реномирани фирми са в състояние да вгорчат настроението на своите клиенти, които са решили да почиват и да разглеждат забележителности. Например една от особеностите на почти 70% от всички екскурзии в чужбина е, че имената на хотелите, в които ще се преспива, не се съобщават предварително Изключения от това правило се правят само за летувания и при някои от най-скъпите екскурзии, предимно за далечни и екзотични дестинации. Често срещано оплакване е например, че клиентът е очаквал да посети Венеция, Флоренция, Генуа или други такива градове, а всъщност е бил настаняван на 40, 50, а понякога и на повече километри оттам и придвижването му до тях, за да ги разгледа, е оставено на неговата собствена инициатива. Немалко хора се оплакват, че и времето, което е оставено за такова “свободно разглеждане”, е недостатъчно и изобщо не е съобразено с разстоянията. Обикновено туристическите агенции пишат в офертите нещо от рода на “настаняване в района на Венеция”, без да уточнят разстоянието, още по-малко хотелът. Това се прави с цел да се намали цената, тъй като в световноизвестните туристически градове хотелите са доста скъпи и преспиване там би направило екскурзията непродаваема на българския пазар. Затова се търсят евтини хотели масова категория, които често са в други градове. В най-добрия случай, защото често хората се оплакват, че са били настанявани насред нищото, в крайпътни мотели или в промишлените зони на някой далечен град. Излишно е да се обяснява, че хотелите в най-добрия случай са 3 звезди и е голям късмет, ако са добре поддържани. Това е най-вероятното обяснение защо 5-дневна автобусна екскурзия до Италия с посещение на поне 5 известни града на българския пазар се продава най-често на цени от 400 до 500-600 лв. Всичко това обаче не подлежи на проверка и санкциониране, независимо дали и колко хора са се оплакали. Контролният орган не може да направи нищо в случая- в договора, който клиентът е подписал, е написано “хотел в района на ...”. И де факто агенцията е спазила това, което е обещала. Друго много често срещано оплакване във форума е от екскурзозводското обслужване. Принципно няма екскурзия в чужбина, на която хората да се пращат да се оправят сами, винаги фирмата праща свой придружител. Но той рядко може да изпълнява ролята на екскурзовод в истинския смисъл на думата. В Западна Европа няма държава, в която биха пуснали когото и да е да води група туристи – има лицензи за екскурзоводи, които се издават много трудно. Трябва да знаеш местния език, да познаваш историята, културата и забележителностите на мястото, на което водиш туристи. Но и в това отношение много наши туристически агенции са намерили лесно “разрешение” - те пращат с групите човек, който поназнайва местния език или, което е по-често, владее английски, който да урежда на място настаняването и придвижването на групата. Когато по изключение разглеждането на някоя забележителност е включено в цената, се наема на място местен лицензиран екскурзовод. Но оплакванията в това отношение също няма как да навредят на туристическата агенция, защото в закона чак такова качество на продукта не се изисква. Според Брайко Брайков асоциацията, по-точно нейната етична комисия, понякога изключват туристически агенции от своите редици заради некоректно поведение и дори предлагат на министъра да изключи фирмата от професионалния регистър. Но до това рядко се стига, защото законът е предвидил отнемане на лиценза само в случай, че е изтекла застраховката на фирмата и не е подновена. А не и при некачествено обслужване. Българските туристи са едни от най-оплакващите се в света. Това обяви базираната в Ню Йорк компания за съвети при пътуване Rewardexpert, която е направила изследване, базирано на 3,5 млн. отзива за хотелско настаняване. Анализаторите са прегледали тези отзиви за 13 410 хотела в 70 държави, написани от гражданите на 83 страни. Оказало се, че по-голямата част от мненията - близо 1,4 млн., са позитивни, докато хората, оценили престоя си с негативни мнения, са под 1 млн. Авторите на проучването са съставили три отделни класации. Те са подредили държавите първо според дадените положителни оценки, после по отрицателните и накрая са извлекли общ балансиран индекс между двата показателя. Испанците се оказват туристите, на които е най-трудно да се угоди, показва крайният резултат. Общо 11,73% от мненията, публикувани от испанци, са недоброжелателни. България е на пето място в списъка, изпреварвана по недоволство освен от Испания и от Ирландия, Исландия и Италия. Общо 252 oт 2360 оценки (10,7%), написани от българи, са негативни. Едновременно с това 44,58% от оценките на българските туристи са хвалебствени, но големият дял лоши мнения натежава и ги праща в дъното на общата класация.", "date": "2018.07.09", "title": "Туристът има права. Де юре"}
{"url": "https://www.24chasa.bg/novini/article/6951562", "text": "На 6-ти и 7-ми китайският премиер Ли Къцян направи официално посещение в България и участва в 7-мата среща на правителствените ръководители от формата „16+1\". Това бе първа визита на китайски премиер в България след 18 години. Двете страни публикуваха съвместно комюнике, в което Пекин и София се ангажират да работят за укрепване на взаимното политическо доверие, да продължат с отварянето на пазарите си за производители и висококачествени стоки от двете страни, съобщава  . По време на визитата на Ли Къцян, двамата с премиера Бойко Борисов обявиха, че в България ще бъде изградена високотехнологична селскостопанска демонстрационна зона за продукти от Китай и ЦИЕ. Това е резултат от сътрудничеството във формата „16+1\", което продължава да се развива и задълбочава, и всички участващи държави могат да използват своите конкурентни предимства. В речта си пред участниците във форума Ли Къцян илюстрира бъдещето развитие на формата „16+1\". Така например, той посочи, че ще се работи за изграждане на индустриални зони, както и за засилване на сътрудничеството на местно и регионално ниво. По думите му, практиката показва, че местния обмен е изиграл позитивна роля за свързването, разширяване на областите за сътрудничество и повишаване на ефективността и резултатите от тези контакти.", "date": "2018.07.09", "title": "Посещението на премиера Ли Къцян в България постигна плодотворни резултати"}
{"url": "https://www.24chasa.bg/novini/article/6952220", "text": "Доживотни присъди получиха от Окръжния съд в Плевен двама извършители на грабеж, придружен с убийство, в град Левски. Разследването бе извършено от Окръжната прокуратура в Плевен, съобщиха от ведомството. \"Доживотен затвор без замяна\" е присъден на подсъдим с инициали И. З., \"доживотен затвор\" е даден на подсъдимия В. Н. Третият подсъдим - Т.М. е получил присъда 20 години затвор. Техният съучастник - подсъдимата Н. М., е получила условна присъда - три години лишаване от свобода с 5 години изпитателен срок. Съдът в Плевен е признал за виновни тримата подсъдими /И. З., Т. М. и В. Н/, които на 30 декември 2016г. в гр. Левски в съучастие, са отнели златни накити, чуждестранна валута и сумата от 38 294,35 лв. - всичко на обща стойност 92 259,75 лв. Те били притежание на К. И. и Г. И. от гр. Левски. Извършителите влезли през нощта в жилището на притежателите на златото и парите, като употребили сила - единият от пострадалите е убит, а вторият - получил тежка телесна повреда. Обвиняемата Н. М. укрила част от откраднатите пари и накити на стойност 88 359,75 лв., а на 13 януари 2017 г. в Плевен спомогнала с част от тях - 20 000 лв., да бъде закупен лек автомобил, като укрила че парите са придобити чрез престъпление. Присъдите подлежат на обжалване пред Апелативен съд - В. Търново.", "date": "2018.07.09", "title": "Доживотни присъди за двама крадци, взели над 92 хил. лева и убили мъж"}
{"url": "https://www.24chasa.bg/novini/article/6952229", "text": "Напусна ни Красимир Стоянов - Чико. \"Душата\" на отбора на Септември София от 90-те години си отиде от този свят на 47 - годишна възраст! Юноша на ЦСКА, започнал при \"септемврийци\" под ръководството на легендата Павел Панов. Един от футболистите с най-много голови пасове за Септември София, , съобщи ФК Септември на Фейсбук страницата си.", "date": "2018.07.09", "title": "Почина знаков футболист в историята на \"Септември\" - Красимир Стоянов-Чико"}
{"url": "https://www.24chasa.bg/novini/article/6952232", "text": "Силен спад на подкрепата за германския Християнсоциален съюз (ХСС) в Бавария показа социологическо проучване, публикувано днес, три месеца преди изборите в тази провинция, в която партията доминираше в следвоенната епоха, предаде ДПА, цитирана от БТА. Анкетата на агенция \"Форза\", осъществена миналата седмица по поръчка на RTL/n-tv, показа подкрепа от 38 процента за ХСС, доста под онези 47,7 процента, които получи на вота през 2013 г. Изследването е осъществено веднага след като ХСС постигна компромис с Християндемократическия съюз (ХДС) на канцлера Ангела Меркел за миграционната политика. Зелените са втората политическа сила с 15 процента, много повече от предишните 6,8 процента от вота през 2013 г. На трето място с 14 процента е анти-имигрантската партия \"Алтернатива за Германия\", създадена едва през 2013 г. Социалдемократите имат подкрепа от 12 процента, а другите партии остават с по-малко от 10 на сто. На национално ниво \"Алтернатива за Германия\" бележи нов връх с 16 процента подкрепа, повече от 12,6-те процента на федералните избори през септември миналата година. Друга анкета енотдавна показа, че партията, която всички останали отхвърлят като потенциален коалиционен партньор, се радва на 17 процента подкрепа. И двете социологически изследвания отреждат на коалицията ХДС/ХСС на национално ниво подкрепа от 30 процента, на Социалдемократическата партия - 17 на сто, на Зелените - 13 на сто, на либералната Свободна демократическа партия - 10 на сто и на Левите - 9 на сто. Анкетата на \"Форза\" показа също намаляващо доверие към политическите партии сред германския електорат. Цели 60 процента нямат доверие в способността на нито една партия да се справи с проблемите пред страната, което е спад с 4 процентни пункта за една седмица.", "date": "2018.07.09", "title": "3 месеца преди изборите в Бавария отчитат спад в подкрепата за християнсоциалистите"}
{"url": "https://www.24chasa.bg/novini/article/6952244", "text": "Ръководителят на британското подразделение за борба с тероризма Нийл Басу заяви днес, че детективите не могат да установят дали веществото \"Новичок\", на което са били изложени двама британци, е същото, използвано срещу бившия руски агент Сергей Скрипал и дъщеря му Юлия, предаде Ройтерс, цитирана от БТА. 44-годишната Доун Стърджис почина вчера след като на 30 юни е била изложена на \"Новичок\" в Западна Англия, само на няколко мили от мястото, където преди 4 месеца бяха нападнати бащата и дъщерята Скрипал. \"Последният ужасяващ развой на събитията усили решителността на нашия разследващ екип, докато работим за установяване на отговорните за този скандален, дързък и варварски акт\", каза пред репортери най-високопоставеният офицер в контратерористичното звено. По думите му разследващите засега не са в състояние да кажат дали нервнопаралитичният агент, открит при този инцидент, е свързан с нападението срещу Сергей и Юлия Скрипал. Според контратеррористичната полиция двамата британци, пострадали от \"Новичок\", са пипали шишенце с отровното вещество, отбелязва Асошиейтед прес. Басу каза още, че починалата вчера Стърджис и партньорът й Чарли Роули са били изложени на \"висока доза\" от бойното отровно вещество. За момента работната версия е, че инцидентът със Стърджис и Роули е свързан с нападението през март срещу полковник Скрипал и дъщеря му в Солсбъри. Повече от 100 полицаи претърсват всички места, които двамата британци са посещавали, преди да се разболеят преди 9 дни. Претърсването е концентрирано върху домовете им и в парк в Солсбъри. Роули остава в критично състояние в болница в Солсбъри. Представителят на британската полиция подчерта, че \"не може да гарантира\", че няма да има и други жертви на \"Новичок\", отбелязва Франс прес. \"Не мога да дам гаранции\" за обществената сигурност, заяви той и призова хората да не докосват спринцовки или \"необичайни предмети\" с течност, ако случайно попаднат на тях.", "date": "2018.07.09", "title": "Полицията в Лондон: Работим по версия, че случаят от Еймсбъри е свързан с отравянето на Скрипал"}
{"url": "https://www.24chasa.bg/novini/article/6952247", "text": "Главният прокурор на Румъния Аугустин Лазар делегира днес Анка Журма за временно изпълняващ длъжността главен прокурор на Националната дирекция за борба с корупцията /НДБК/, след като президентът Клаус Йоханис подписа указ за отстраняване на ръководителката на агенцията Лаура Кодруца Кьовеши, съобщава Аджерпрес. Анка Журма е прокурор в НДБК и е заемала длъжността главен прокурор на Службата за международно сътрудничество в рамките на НДБК в продължение на два мандата, а след това е била назначена за съветник на главния прокурор на НДБК, се посочва в съобщение на Главната прокуратура, предава БТА. В текста се отбелязва, че главният прокурор Аугустин Лазар изразява \"послание на доверие в продължаването с твърдост на антикорупционната борба\". Министерството на правосъдието съобщи, че ще организира в периода 9-30 юли процедура за селекция на нов главен прокурор на НДБК.", "date": "2018.07.09", "title": "Избраха временен ръководител на румънската антикорупционна агенция"}
{"url": "https://www.24chasa.bg/novini/article/6952246", "text": "Участник в телефонна измама е задържан по искане на Районната прокуратура в Кнежа, съобщиха от ведомството. Като помагач на друг телефонен измамник, К.А. успял да причини имотна вреда от 340 лева на 68-годишна жена от Кнежа, област Плевен, на 9 юни т.г. Успял да я заблуди, че тя ще помогне на органите на МВР да заловят телефонни измамници, като даде тези пари. Задържаният е осъждан многократно за различни умишлени престъпления. След стореното в Кнежа, той е извършил още две такива престъпления - в Троян и в Ловеч, и има данни, че се е готвел да замине за София, за да продължи с измами в друг регион. Съдът е приел, че съществува опасност извършителят да се укрие. За това деяние законът предвижда наказание \"лишаване от свобода\" от една до шест години.", "date": "2018.07.09", "title": "Задържаха участник в телефонна измама в Плевенско"}
{"url": "https://www.24chasa.bg/novini/article/6952253", "text": "Еврокомисарят по разширяването Йоханес Хан обяви, че решението за визова либерализация за косовски граждани ще бъде взето много скоро, и подчерта, че Европейската комисия ще удържи обещанието си, предаде агенция МИА, цитирана от БТА. \"Ще изпълним обещанието и ще вземем решението преди летните отпуски\", каза Хан за прищинската телевизия КТВ. Еврокомисарят направи това изявление в Лондон, където участва в ежегодната среща ЕС-Западни Балкани в рамките на Берлинския процес. Косово е представено на срещата от премиера Рамуш Харадинай и външния министър Беджет Пацоли.", "date": "2018.07.09", "title": "Йоханес Хан: Още преди летните отпуски ще паднат визите за ЕС за косовските граждани"}
{"url": "https://www.24chasa.bg/novini/article/6952254", "text": "Софийската градска прокуратура образува досъдебно производство за починалия охранител в сградата на Народното събрание, съобщиха от пресцентъра на държавното обвинение.  Първоначалната версия на разследващите е за причиняване на смърт по непредпазливост поради незнание или немарливо изпълнение на занятие. С постановление на наблюдаващия прокурор е назначена съдебно-медицинска експертиза за установяване причината на смъртта. Ще бъде проверено още спазването на трудовото законодателство и изискванията за безопасност на труда, както и документацията на фирмата, в която е работил Даниел Тасев, ще се изискат записите от видео-наблюдението.", "date": "2018.07.09", "title": "Прокуратурата разследва случая с падналия в шахта в парламента охранител"}
{"url": "https://www.24chasa.bg/novini/article/6952259", "text": "Временно е ограничено движението по път III-207 Орляк – Векилски в района след Орляк в посока Векилски поради пътнотранспортно произшествие. това съобщиха от пресцентъра на АПИ. Шофьорите да се движат с повишено внимание и съобразена скорост по обходен маршрут: с. Зърнево – с. Никола Козлево – с. Векилски и обратно.", "date": "2018.07.09", "title": "Катастрофа ограничава движението по пътя Орляк - Векилски"}
{"url": "https://www.24chasa.bg/novini/article/6952277", "text": "Пътят между павликенските села Михалци и Мусина, който бе залят от реката след пороите, вече е отворен за движение, съобщи полицията във Велико Търново. Водата там се е отдръпнала и движението се осъществява нормално. Екипи на пожарната в Павликени помагат за изграждането на дига в най ниската част край реката, за да предотвратят навлизане на вода в намиращите се в близост 2-3 къщи.", "date": "2018.07.09", "title": "Пуснаха движението в Павликенско,\nпожарникари градят диги"}
{"url": "https://www.24chasa.bg/novini/article/6952279", "text": "Жителите на Черноморец, хотелиери и собственици на заведения са бесни от изнесените преди уикенда данни за голяма радиация в залива Вромос и окупираха кметството, за да протестират, защото прогонвала туристите им. Според РЗИ на отделни места тя достигала до 50 пъти повече в сравнение с останалите плажове по Южното Черноморие и забиха предупредителна табела за опасен плаж. Вромос се намира на 3,6 км. от Черноморец, но шокиращите новини уплашили летовниците и някои вече отменили резервациите си, направени още през зимата. Според кмета Добри Добрев радиация нямало и отиде ядосан при областния управител Вълчо Чолаков с данни от независимо замерване преди 8 години, което показвало завишение до 2 пъти от нормата, но без да е опасно за здравето. \"Не е нормално да се излиза с такива предупреждения за радиация в разгара на сезона. Нашите туристи ползват местния плаж и на къмпинг \"Градина\", но се стряскат като чуят такива новини\", коментира кметът на Черноморец. Според жителите на градчето ефектът от новината за драстично завишения гамафон целял преместване на туристи от едно на друго място и отново харчене на еврофондове за пачистване на залива. Последната рекултивация на Вромос бе по времето на Иван Костов през 1999 г. \"Ако някой пак иска да усвои едни пари от държавата или по европейски проект от екоминистерството, да ги усвоява, но да не пречи, защото няма да останем със затворени усти\", предупреди кметът на Черноморец, който на последните избори се яви като кандидат от ГЕРБ. Местните се заканиха да блокират пътища и да правят жива верига, ако продължат спекулациите с Вромос. Завишената радиация на Вромос се дължи на старата мина в близкото с. Росен, където допреди 25 години се добиваша медна руда с голямо съдържане на уран, а отпадните води се зуустваха в морето. Зам.шефката на РЗИ обясни, че замерванията на Вромос са били правени през 2017 г., но нямало как данните да се променят, тъй като за полуразпада на изотопите минавали над 100 години и повече.", "date": "2018.07.09", "title": "В Черноморец бесни за \"радиацията\" на Вромос, гонела туристите им"}
{"url": "https://www.24chasa.bg/novini/article/6952450", "text": "Алпинистите Младен Данков и Румен Радев прекратяват участието си в експедицията за изкачване на осемхилядника Гашербрум 2 в Пакистан. Това съобщиха за \"Хоризонт\" по   от екипа им. Състоянието на Румен, свързано със зъбобола, заради който той е на антибиотик, не му позволява да продължи. Младен е решил да не продължава сам, въпреки че времето е подходящо за аклиматизация. Двамата българи са част от международна експедиция, а към върха трябваше да катерят в свръзка. Двамата заминаха за Пакистан на 18 юни.", "date": "2018.07.09", "title": "Алпинистите Младен Данков и Румен Радев спират участието си в експедицията за връх Гашербрум 2"}
{"url": "https://www.24chasa.bg/novini/article/6952456", "text": "Българската петролна и газова асоциация изразява острото си възмущение от манипулативните твърдения и откровените лъжи, изказани от вицепремиера Валери Симеонов и представители на няколко неназовани фирми за търговия с горива по адрес на всички големи вериги в България. Това заявиха от браншовата организация по повод изказванията на Симеонов, че обсъждания закон за горивата е лобистки и ограничава малкия бизнес. Според вицепремиера се правели опит един цял бранш да бъде премахнат, за да се даде служебна победа за някои по-големи фирми. \"Всеки опит тези хора да се представят като измамници и хора, които въртят сивия сектор, са само нескопосани аргументи, за да скрие истинския смисъл на този закон\", заяви Симеонов. От асоциацията обаче настояват Симеонов веднага да сезира компетентните органи и да им предостави конкретни данни и факти за неправомерни действия на който и да било от членовете на БПГА, вместо да използва властовата си позиция за публично очерняне на големи международни компании. В позицията на браншоватна организация се казва още, че буди ндоумение как икономически вицепремиер, а в лично качество и бизнесмен, не е наясно с разпоредбите на Наредбата за за отчитане на продажби с фискални устройства. Тя била в сила от години и се спазвала от абсолютно всеки обект с фискално устройство в България, независимо е бензиностанция, хотел, заведение или пункт на кабелна телевизия. От асоциацията допълват, че в според наредбата, ако на обект с 24-часов режим на работа касата не се приключва в полунощ, именно това би трябвало да буди подозрения за данъчни манипулации, а не обратното. \"Буди учудване и фактът, че държавен ръководител, отговорен за икономическата политика, проявява непознаване както на данъчната нормативна уредба, така и на принципа на действие на онлайн-връзката на търговските обекти с НАП, до чието управление и данни има достъп единствено приходната агенция. Тя работи по един и същи начин на всеки обект, снабден с данъчен терминал, отново без значение от неговата големина и обороти\", казват още от БПГА. От асоциацията апелират вицепремиерът да прояви повече интерес към това какъв риск представляват за хазната стотиците неизвестни фирми без капитал и активи, но с големи данъчни задължения, и към истинските цели на яростната съпротива срещу законопроекта за горивата, в която се включва като лобист на интересите на сивия сектор.", "date": "2018.07.09", "title": "Петролни фирми: Валери Симеонов се изявява като лобист на сивия сектор"}
{"url": "https://www.24chasa.bg/novini/article/6952458", "text": "Властите на Финландия ще възобновят временно контрола по границите с останалите страни от ЕС заради срещата на върха на президентите на САЩ и на Русия, която ще се състои на 16 юли, съобщава финландското издание \"Хелзинкен саномат\", цитиран от ТАСС. Контролът ще бъде върнат за четири дни. Той ще бъде въведен в 12 ч. местно време на 13 юли (12 ч. българско време) и ще продължи до 12 ч. местно време на 17 юли, предава БТА.  Същевременно американското издание \"Политико\" съобщава, че в делегацията, която ще придружава Тръмп в Хелзинки, ще бъдат първата дама Мелания Тръмп, съветникът по националната сигурност Джон Болтън, началникът на персонала на Белия дом Джон Кели, съветникът по политически въпроси Стивън Милър, говорителката на Белия дом Сара Сандърс, директорът на отдела за социални мрежи Дан Скавино др. Няма да бъдат там съветникът и зет на Тръмп - Джаред Къшнър, и неговата съпруга, дъщерята на президента Иванка, които често съпровождат държавния глава в чужбина.", "date": "2018.07.09", "title": "Във Финландия временно затягат контрола по границите заради срещата Путин - Тръмп"}
{"url": "https://www.24chasa.bg/novini/article/6952449", "text": "„Моят стремеж е да градя отношения на взаимно доверие и уважение с всички президенти на всички наши съседни страни. Нека не забравяме, че в днешните реалности и особено в нашия регион, добросъседството играе ключова роля за опазване на мира и стабилността.“ Това заяви президентът Румен Радев пред Българското национално радио в Анкара в отговор на въпрос, че е единственият президент на държава-членка на ЕС, който присъства на церемонията по встъпване в длъжност на Реджеп Тайип Ердоган като президент на Турция, съобщиха от прессекретариата на държавния ни глава. „Неведнъж съм обръщал внимание върху недопустимата намеса на Турция в българските избори и нашите религиозни дела, но убеден съм, че ненамесата във вътрешните работи е основата на това, така необходимо на всички ни, добросъседство. Тук съм, защото уважавам избора на турския народ и очаквам същото от страна на нашите съседи“, посочи още Румен Радев, запитан за перспективите за развитие на двустранните отношения, след утвърждаването на нашата съседка като президентска република. Държавният глава добави, че Турция е най-големият търговски партньор на България извън Европейския съюз, а и югоизточната „врата“ на Европа, която в момента удържа миграционния натиск. „След катастрофалния провал на енергийната ни политика, Турция се превръща и в решаващ фактор по отношение на надеждността на нашата енергийна сигурност, на доставките и на цената на природния газ“, подчерта още българският президент. Държавният глава изрази увереност, че с президента на Турция ще работят за развитие на двустранните отношения в дух на добросъседство, взаимно уважение и партньорство\", допълни той.", "date": "2018.07.09", "title": "Радев в Анкара: Турция става решаващ фактор за енергийната ни сигурност"}
{"url": "https://www.24chasa.bg/novini/article/6952464", "text": "Електрическа китара \"Гибсън Ес Джи\" от 1965 г., притежавана от Том Пети, заедно с цилиндър, носен от покойния рокаджия, отиват на търг, съобщи Асошиейтед прес. Наддаването на американската акционна къща \"Херитидж окшънс\" ще се състои на 21 юли. Том Пети е свирил на китарата по време на турнето си с американския певец Боб Дилън през 1986 г. Част от приходите от продажбата на музикалния инструмент ще отидат за благотворителност, предаде БТА.  Норм Харис, приятел на Пети, продава китарата и цилиндъра. Той е собственик на магазин за редки китари. От \"Херитидж окшънс\" заявиха, че именно Харис е продал китарата на Пети. Китаристът я е върнал на Харис години по-късно, след като неговият приятел му дал друг изключителен инструмент. Том Пети почина през октомври м.г. на 66-годишна възраст.", "date": "2018.07.09", "title": "Винтидж китара на рокаджията Том Пети\nотива на търг"}
{"url": "https://www.24chasa.bg/novini/article/6952462", "text": "Япония привлича природните бедствия (от земетресения през цунамита и изригване на вулкани до тайфуни) и като цяло е добре подготвена за тях. Защо тогава проливните дъждове, които се изляха в последната седмица, причиниха толкова жертви? Ето някои от факторите, допринесли за най-тежкото подобно наводнение в страната от 1983 г. насам. Пороите започнаха, след като тайфун връхлетя Япония и даде началото на дъждовния сезон. В периода от юли до октомври-ноември страната бива поразена от урагани средно шест пъти годишно. Въпреки взетите мерки, като издигането на диги за контролиране на покачващите се води, дъждовете ежегодно вземат жертви. Тази година обаче падналите валежи са безпрецедентни: за 72 часа бяха регистрирани рекорди в 118 пункта за наблюдения в 15 префектури. Близо 70 процента от територията на Япония се състои планини и хълмове. Много от къщите са разположени на стръмни склонове или в равнини, застрашени от наводнения, накратко - в рискови зони. \"Освен това геологията на страната е нееднородна поради тектоничните плочи и вулканични пластове, върху които се намира. Накратко - тя е силно уязвима\", обясни Хироюки Охно от института \"Сабо\", изучаващ свлачищата. Правителството приведе в действие дългосрочен проект, който предвижда преместване на хората от рисковите райони на по-сигурно място и наред с това забранява строежа на нови сгради в потенциално най-опасните зони. Много хора обаче продължават да живеят на уязвими за бедствия места. Много японски къщи са дървени - това е традиционен материал за селските райони. Основите им също са от дърво, което повишава устойчивостта им на земетресения, но ги прави особено уязвими при наводнения или ерозия на почвата. Нареждане за евакуация През последните дни японските власти издадоха нареждания за евакуация на общо пет милиона души, но те не са задължителни и много хора не ги изпълниха - поради незнание, понеже е опасно да тръгнат или не смятат, че има риск. Според експертите една от причините за многото жертви е недобрата система за предупреждение - на местни ръководители без всякакъв опит в справянето с бедствия се възлага да вземат решение дали да издадат заповед за евакуация или не. \"Колебанията дали да се нареди евакуация може да доведат до забавяне, а ако предупреждението е издадено през нощта, никой не го чува\", отбелязва експертът по управление на бедствия Хиротада Хиросе. Много жители може би се поддават на илюзията за сигурност след години на впечатляващи метеорологични явления, които не са причинили жертви. \"Бедствията зачестяват. Живеем в свят, в който установените в резултат на предишния ни опит правила вече са неприложими\", каза Охно. Измененията в климата промениха картината и специалистите вече препоръчват населението да се евакуира преди заповедите за евакуация, когато се очакват проливни дъждове. (От БТА)", "date": "2018.07.09", "title": "Защо дъждовете причиняват толкова жертви в Япония"}
{"url": "https://www.24chasa.bg/novini/article/6952482", "text": "“Тази охранителна фирма не е сключвала договор с Народното събрание. Тя е сключила договор, една година по-рано, с фирмата, която изпълнява проекта за новата зала на парламента. Самата фирма сключва договори със своите подизпълнители, включително и с охранителната фирма. Договорът е сключен на 21 април м.г., когато г-жа Петрова е била абсолютно никой.” Това заяви вицепремиерът Красимир Каракачанов пред журналисти днес за инцидента със служител на охранителна фирма към строежа в бившия партиен дом.  . “Хубаво е, когато се говори, да се говори с факти. Тази охранителна фирма не е сключвала договор с Народното събрание. То е сключило договор, една година по-рано, с фирмата, която изпълнява проекта за новата зала на парламента. Самата фирма сключва договори със своите подизпълнители, включително и с охранителната фирма. Договорът е сключена 21 април м.г., когато г-жа Петрова е била абсолютно никой. На 26-и март м.г. минаха парламентарните избори и тя не беше избрана за депутат. На 4-май стъпи новото правителство, а тя е стъпила в длъжност или на 12-и или на 15-и май. Къде видяхте конфликта на интереси?”, попита Каракачанов. “БСП явно не са наясно с тези дати, които изредих. Искам да видя първо какво се е случило. Ако инцидентът, който се е случил с това младо момче е по вина на фирмата, би следвало да говорим за някакъв мора, но ако се е случило нещо друго, което не зависи от фримата за каква отговорност говорим тогава”, допълни още той. По-рано днес вицепремиерът Валери Симеонов обяви, че няма да подкрепи законопроектът за горивата. Според Каракачанов това решение не би разцепило коалицията, но той подчерта, че този законопроект е подписан от 6-има депутати от НФСБ. На въпрос защо със Симеонов отново си говорят през медиите, Каракачанов отговори така: И аз не мога да разбера, като си имаме телефоните и можем да си разговаряме по нормален начин, а и горе долу работим на по 200 м един от друг. Истината е, че и аз много често съм бил недоволен от негови действия, поведения или приказки, или от негови депутати, но никога не съм си позволил моето недоволство да го изразявам пред медиите. “Не мога да ви кажа причината за падането на хеликоптера в Пловдив, защото самият доклад е засекретен. Това е така, защото е предназначен за предварителното разследване, което извършва Окръжна военна прокуратура в Пловдив. След като те направят разследването, ще обявят резултатите”, обясни пък Каракачанов по повод падналия в Пловдив хеликоптер, където загинаха двама военнослужещи.", "date": "2018.07.09", "title": "Каракачанов: Султанка Петрова е била никой, когато е сключен договорът с фирмата"}
