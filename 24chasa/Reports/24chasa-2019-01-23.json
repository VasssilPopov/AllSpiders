{"url": "https://www.24chasa.bg/novini/article/7260551", "text": "Бизнесменът Николай Банев, който е арестуван за пране на пари, няма да присъства на погребението на баща си в Хасково, защото вероятно няма да получи разрешение да излезе от килията. Йордан Банев починал в сряда сутринта. Тъжната вест бе съобщена на страницата на арестувания милионер във фейсбук. “Днес, 23 януари 2019 г., на 85 достойни години, почина Йордан Вълчев Банев. Полковникът умря, защото не прие “новото” време, разочарова се от “Прехода”, дълбоко се обиди (до смърт) на специализираната прокуратура! Дълбок поклон! Съпругата му Мария Банева, деца, внуци, правнуци”, пише във фейсбук. Адвокатът на Банев, Христо Ботев, незабавно подал молба в прокуратурата бизнесменът да бъде конвоиран до Хасково в петък за погребението. “Няма практика обвиняеми да напускат ареста, за да отидат на погребение на свой роднина”, коментираха магистрати. Подобно позволение понякога се давало на затворниците с присъди. Съмнение, че Банев ще получи разрешение, изрази и адвокатът му. Ботев припомни, че и друг негов клиент - Иван Захариев - Джон Терориста, загуби баща си, докато бе обвиняем. Младежът не получи разрешение да отиде до софийските гробища. Николай Банев не успял да се срещне с баща си, откакто е зад решетките. Възрастният човек бил на легло и не можел да пътува до София. Майката на милионера Мария, която също е обвиняема, се чудела защо не пуснат сина ѝ за няколко часа, за да се види с баща си, докато още е жив.", "date": "2019.01.23", "title": "Банев пропуска погребението на баща си в петък в Хасково"}
{"url": "https://www.24chasa.bg/novini/article/7260601", "text": "Най-голямата гръцка опозиционна партия \"Нова демокрация\" няма да внесе предложение за гласуване на вот на недоверие към правителството на Алексис Ципрас, съобщава в електронното си издание атинският вестник \"Катимерини\", като се позовава на свои източници. Според информацията лидерът на партията Кириакос Мицотакис е отхвърлил предложението на свои сътрудници за подобен ход, който би забавил с три до пет дни ратификацията на Преспанското споразумение между Атина и Скопие, която се очаква утре. Спекулации за възможността \"Нова демокрация\" да поиска вот на недоверие към кабинета се появиха в редица гръцки електронни издания днес, припомня БТА. Мицотакис е преценил, че резултатът от подобно гласуване така или иначе би бил предопределен след вота на доверие от парламента, който Ципрас получи миналата седмица, като същевременно ще облагодетелства обществения образ както на правителството, така и на Независими гърци и на Потами. \"Нова демокрация\" е решила да съсредоточи всичките си сили в дебата за Преспанското споразумение и \"да призове всички депутати да осъзнаят историческите си отговорности\" и по-специално тези депутати, които \"внезапно се оказаха готови да го ратифицират\", макар че нямат такъв мандат от избирателите си и в миналото са се изказвали срещу него.", "date": "2019.01.23", "title": "\"Нова демокрация\" няма да внася предложение за вот на недоверие към гръцкото правителство"}
{"url": "https://www.24chasa.bg/novini/article/7260623", "text": "Руският президент Владимир Путин разчита, че сухопътният участък от газопровода \"Турски поток\" ще бъде готов, както се планира, до края на тази година, предаде ТАСС. Разчитаме, че работата по прокарването на сухопътната част /на тръбопровода \"Турски поток\"/ ще се води с такива ударни темпове, така че газопроводът да бъде пуснат в експлоатация, както е и предвидено, до края на текущата година, заяви руският президент на пресконференция след руско-турски преговори. Поредната среща на върха между Русия, Турция и Иран ще се състои в скоро време в Русия, заяви Путин, като добави, че с турския лидер Реджеп Тайип Ердоган са се договорили за примерна дата, предава БТА. Руският президент оцени като положителна стъпка изтеглянето на силите на САЩ от Сирия. Изтеглянето на американските войски от Сирия ще бъде позитивна стъпка и ще стабилизира обстановката в североизточната част на Сирия, посочи той. Путин добави, че Руската федерация и Турция са обсъдили допълнителни мерки за стабилизация на района на сирийския град Идлиб.", "date": "2019.01.23", "title": "Путин: Разчитаме, че \"Турски поток\" ще бъде пуснат в експлоатация до края на годината"}
{"url": "https://www.24chasa.bg/novini/article/7260636", "text": "Председателят на венецуелския парламент Хуан Гуайдо се обяви за временен президент и положи клетва, съобщиха осведомителните агенции. \"Официално се заклевам да изпълнявам правомощията на президент на Венецуела\", заяви Гуайдо на митинг на опозицията във венецуелската столица, предаде ТАСС, позовавайки се на вестник \"Насионал\". В Каракас хиляди хора излязоха днес на улиците, за да искат отстраняване на правителството на президента социалист Николас Мадуро, съобщи Ройтерс. Гуайдо е начело на парламента, в който опозицията има мнозинство. Той заяви, че временно поема президентския пост и ще свика избори, предава БТА. Според цитирани от Ройтерс източници САЩ обмислят възможността да го признаят за законен президент на страната.", "date": "2019.01.23", "title": "Опозиционерът Хуан Гуайдо се обяви за временен президент на Венецуела"}
{"url": "https://www.24chasa.bg/novini/article/7260526", "text": "Шефът на сектор “Икономическа полиция” в столичното 4-о РУ и 4-ма негови подчинени са задържани по подозрения, че са изнудвали търговци с такса “спокойствие”. Красимир Кръстев и колегите му бяха арестувани в самото районно в сряда на обяд при акция на “Вътрешна сигурност” в МВР. “Задържаните са от сектор “Икономическа полиция” и са се занимавала с подкупи”, съобщи зам. главният прокурор Иван Гешев. Сред изнудваните търговци били собственици на различни заведения в столичния кв. “Лозенец”, за който отговаря 4-о РУ. По думите на Гешев таксите били непосилни за някои от тях. Исканите суми били различни. Полицаите водели преговори за уточняването им. Търговците, които са били рекетирани, се занимавали с различни дейности, уточни главният секретар на МВР Ивайло Иванов.  “Не лъжем, че нямаме проблеми. Ние реално сме си направили анализ на проблемите, те не са тайна, не си крием главата в пясъка. Знаем, че има проблеми в нашите редици, и заедно, като партньори, се стремим да ги решаваме. Надявам се и някои други държавни служби да постъпват по същия начин” , коментира още Гешев. Той посочи, че акцията ще дисциплинира останалите служители на МВР, прокуратурата и други служби за сигурност. От думите му се разбра, че познава част от арестуваните. Засега петимата са задържани за 24 часа, предстои спецпрокуратурата да прецени на колко от тях ще повдигне обвинение. Това не е първият скандал, в който се замесва името на Кръстев. Точно преди 7 г., на същата дата - 23 януари, той бе махнат като шеф на 2-о РУ. Тогава семейство се оплака от полицейско насилие при задържане. Криминалистите арестували Малина и Петър Начкови по подозрения, че в дома им има големи количества контрабандни цигари. В акцията участвали и маскирани полицаи от сектор “Кобра”. При проверка в дома на семейството в с. Мировяне обаче бяха открити едва 5 кутии цигари без бандерол, а Начкови - освободени след 2 часа в районното. Заради инцидента Кръстев бе освободен от поста началник на 2-о РУ и върнат като шеф на сектор “Икономическа полиция” в 4-о РУ. Освен това бе наказан с порицание за срок от 6 месеца.", "date": "2019.01.23", "title": "Шеф на Икономическа полиция изнудва търговци в кв. “Лозенец” с такса “спокойствие” (Обзор)"}
{"url": "https://www.24chasa.bg/novini/article/7260606", "text": "416 кг боклук е изхвърлил средно всеки българин през 2017 г. Това показват данни на Евростат, публикувани в сряда. Количеството се е увеличило с 12 кг в сравнение с 2016 г., когато е било 404 кг. Но за три години има чувствително намаление. Според данните на Евростат през 2014 г. битовите отпадъци на глава от населението са били 442 кг. В сравнение със средния показател за ЕС българите хвърлят по-малко отпадъци. Количеството боклук на глава от населението за Европейския съюз е 487 кг, а в българинът замърсява със 71 кг по-малко от средния европеец. Страната ни заема девета позиция за най-малко произведени боклуци от 25 страни в Евросъюза. Най-малко отпадък за миналата година е генериран в Румъния - 272 кг средно на човек. Следват Полша (315 кг) и Чехия (344 кг). Най-голямо количество на глава от населението е имало в Дания - 781 кг, следвана от Кипър и Германия.", "date": "2019.01.23", "title": "416 кг боклук хвърля всеки българин на година"}
{"url": "https://www.24chasa.bg/novini/article/7260659", "text": "Контролна комисия към Камарата на представителите в Конгреса на САЩ обяви днес, че ще разследва как Белият дом е издавал разрешения за достъп до информация, предвид инциденти със зетя на президента Доналд Тръмп и с неговия съветник по националната сигурност, предаде Ройтерс. Председателят на комисията за контрол и правителствени реформи, демократът Илайджа Къмингс, каза, че широкообхватното проучване ще се опита да установи защо преходният екип на Тръмп и Белият дом \"изглежда са пренебрегнали установени процедури за опазване на класифицирана информация\", предава БТА. Комисията ще търси информация за многократни случаи с настоящи и бивши служители, включително старши президентският съветник Джаред Къшнър, който е и зет на Тръмп, сегашният съветник по националната сигурност Джон Болтън, бившият съветник Майкъл Флин и бившият завеждащ персонала Роб Портър, уточни той. Комисията ще прецени степента, до която най-пазените тайни на САЩ са давани на служители, които не би трябвало да имат достъп до тях. Бившият началник на канцеларията на Белия дом Джон Кели призна за пропуски в процеса по издаване на разрешения за достъп до информация, в реакция на скандал с Портър, който беше обвинен в домашно насилие от две свои бивши съпруги.", "date": "2019.01.23", "title": "Комисия ще разследва как Белият дом е издавал разрешения за достъп до информация"}
{"url": "https://www.24chasa.bg/novini/article/7260466", "text": "\"От ВМРО сме готови да разговаряме с всеки един от нашите партньори, дори ако някой се чувства обиден, сме готови и да се извиним, даже и да не се чувстваме виновни\". Това заяви в предаването „Лице в лице” по   зам.-председателят на ВМРО Искрен Веселинов. Той обясни, че няма застрашаване на Кабинета. Според него обаче е необходимо да се определи накъде върви малката коалиция. „Трябва да седнем на масата на преговорите или да признаем, че такова единство не съществува, че коалицията е формална и всеки ще подкрепя само своята си политика”, коментира Веселинов. На прага на кампанията за европейските избори и съпътстващото я редене на листи, малката коалиция в управлението, се разклати във всички посоки. НФСБ обявиха, че спират преговорите за съвместно явяване с ВМРО, започнали преди седмица. Веселинов заяви, че ВМРО не е водила разговори с нито една политическа формация извън кръга на „Обединени патриоти”. Той отбеляза, че в официален формат не е заявявана претенция Волен Сидеров да води листата за евроизборите на „Обединени патриоти”. Веселинов отклони директния отговор на въпроса дали е искал неофициално, но отбеляза, че това е била причината да се постави разговора на принципно ниво. Искрен Веселинов коментира и програмата на ВМРО, като открои, че някои предложения са приемани, а други подминавани. „Няма застрашаване на Кабинета, но той е длъжник на програмата, която заедно сме изработили и на, може би, леки корекции с оглед на политическите реалности, т.е. ние ще търсим подкрепа на нашите приоритети в ОП, но ще търсим и в ГЕРБ, ако не получим шанса да излезем заедно с тези приоритети пред тях, защото сме пряко ангажирани в това управление”, заяви още заместник-председателят на ВМРО.", "date": "2019.01.23", "title": "Искрен Веселинов: Или сядаме на масата на преговорите, или признаваме, че единство няма"}
{"url": "https://www.24chasa.bg/novini/article/7260503", "text": "Представители на румънското здравно министерство съобщиха, че броят на случаите на остри респираторни инфекции са се увеличи с над 20 процента спрямо очакваното ниво, а министерството на образованието е издало заповед, с която петък е обявен за неучебен ден за учениците, съобщава Медиафакс. \"Според докладите на Националния институт по обществено здраве седмицата 14-20 януари 2019 г. е имала епидемичен характер, както и предходната седмица. Броят на случаите на остри респираторни инфекции е нараснал с над 20 процента спрямо очакваното ниво. Според специалистите, ако за трета поредна седмица се запази епидемичният характер, ще бъде обявена грипна епидемия\", се посочва в съобщение на министерството. Здравното министерство уточни, че е информирало днес министерството на образованието за ситуацията и е препоръчало вземането на допълнителни мерки за превенция на разпространението на грипа, като от своя страна образователното ведомство е разпоредило 25 януари да бъде неучебен ден. Утрешният ден също е свободен за учениците, тъй като Румъния отбелязва т. нар. \"Малко обединение\" на румънските княжества. До момента в Румъния са регистрирани 34 смъртни случая в резултат на грипа, посочва в. \"Адевърул\".", "date": "2019.01.23", "title": "Всички училища в Румъния са затворени в петък заради грипа"}
{"url": "https://www.24chasa.bg/novini/article/7260502", "text": "Иван Вазов, Бертолд Брехт и Виктор Юго прозвучаха в София на родните им езици във вторник, 22 януари - часове, след като Ангела Меркел и Еманюел Макрон подписаха в Аахен новия договор помежду си. Посланиците в България на Франция и Германия - Ерик Льобедел и Херберт Салбер, бяха домакини на необичаен прием в чест на амбициозното споразумение, една от целите на което е противодействието на нарастващия популизъм на Стария континент, както и на дезинтеграционните процеси, възникнали заради Брекзит. Негово Превъзходителство Ерик Льобедел, не говори дълго, тъй като заедно с немския си колега Херберт Салбер публикуваха обща статия в “24 часа” за новия френско-германски договор, който поставя модерната основа за партньорство между водещата двойка държави в Европа, но и показва посоката на сближаване на Стария континент. Вестник “24 часа” посрещна десетките посланици, политици, интелектуалци редом до договора от 16 страници, който домакините от двете посолства бяха разпечатали на френски и немски език. Според посланик Ерик Льобедел новият договор от Аахен е важен за всички европейци и никой не е изключен от него. Договорът насърчава срещите между гражданското общество, помага за общо медийно и културно пространство. Германският посланик Херберт Салбер, който е роден в Аахен - мястото, където се подписа във вторник новият договор, допълни, че посланието му е да намали конфронтацията и да надгради подписания преди 56 г. Елисейски договор за френско-германско помирение. Важна част от новото споразумение са сближаването и насърчаването на изучаването на езиците на двете страни, признаването на дипломи за завършено образование или професионално обучение. Затова и учениците от френската гимназия “Алфонс дьо Ламартин”, от училище “Виктор Юго” и от Дойче шуле четоха произведения от Иван Вазов, Виктор Юго и Бертолд Брехт на родните им езици. Почти целият дипломатически корпус аплодира идеята на двамата посланици. Министърът на вътрешните работи Младен Маринов, бившите министри на външните работи Ивайло Калфин и Соломон Паси, ръководителят на представителството на Еврокомисията у нас Огнян Златев, дипломати, сред които американският посланик Ерик Рубин, ръководители на медии и представители на академичните среди, бяха сред гостите на приема.  ", "date": "2019.01.23", "title": "Вазов, Брехт и Юго звучаха в София в нощта на френско-германското приятелство"}
{"url": "https://www.24chasa.bg/novini/article/7260495", "text": "Шестнадесетгодишна шведска ученичка, която стана известна по света с протестните си прояви и със своите призиви за борба срещу климатичните промени, пристигна за участие като делегат в Световния икономически форум в Давос, предаде ДПА. Грета Тунберг пътува от Швеция до швейцарския курорт с влак. Така де факто тя вече защити каузата си, като избра почти двудневно пътуване, което щади околната среда, вместо да пътува със самолет, както направиха глобалните лидери. Грета си спечели световна слава, след като всеки петък отсъства от училище, за да протестира пред шведския парламент и да призовава политиците да вземат мерки за защита на климата. Нейната инициатива беше заимствана от ученици от различни страни, сред които Канада, Германия и Австралия, припомня БТА. В Давос Грета се появи днес с малко червено куфарче и протестен плакат, на който пишеше \"Училищна стачка заради климата\". Преди да пристигне в швейцарския курорт, тя качи в социалните медии видеопослание към световните политически и бизнес лидери, участващи във форума. В него Грета ги призова да предприемат конкретни действия за намаляване на ефекта от глобалното затопляне.", "date": "2019.01.23", "title": "16-годишна шведка с екологично послание в Давос, отиде на форума с влак (Снимки)"}
{"url": "https://www.24chasa.bg/novini/article/7260525", "text": "Египетските власти съобщиха за археологическо откритие на древни гробове в делтата на Нил, датиращи от периода 1782-1570 г. пр.Хр., предаде Асошиейтед прес. Министерството по въпросите на паметниците на културата съобщи, че археолозите са се натъкнали също на други 20 погребения, датиращи от преддинастичния период в Кам-ал-Холган на около 140 километра на север от Кайро, предава БТА. Директорът на египетската агенция за опазване на старините Мустафа Уазири уточни, че в гробовете са били положени останки от животни, артефакти от камък и фрагменти от глинени съдове. Останките от животни не били много добре запазени. През последните години Египет инвестира в нови археологически находки с надеждата да привлече повече туристи в страната. Ключовият туристически сектор за държавата беше силно засегнат от политическите размирици, стартирали през 2011 година.", "date": "2019.01.23", "title": "Археолози откриха древни гробове в делтата на Нил"}
{"url": "https://www.24chasa.bg/novini/article/7260538", "text": "Американската компания \"Блу ориджин\" успешно изстреля суборбиталния си кораб за кратък изпитателен полет, предаде Асошиейтед прес. Полетът продължи 10 минути. Ракетата бе изстреляна от Западен Тексас и се издигна на височина от 107 км. На борда на \"Ню шепърд\" беше разположена капсула с експериментални прибори на НАСА. Осемте уреда попаднаха за няколко минути в безтегловност, след което капсулата се приземи с помощта на парашутен механизъм. Ракетата \"Ню шепърд\" също се приземи успешно след четвъртия си космически полет. Това е десетият изпитателен полет на \"Блу ориджин\" и е част от изпитанията преди осъществяването на космически полет с екипаж на борда, предвиден за края на тази година, предава БТА. Капсулата има шест прозореца - по един за всеки пътник. Компанията на милиардера Джеф Безос, който е и основател на Амазон, все още не предлага резервации за бъдещи полети.", "date": "2019.01.23", "title": "\"Блу ориджин\" успешно изстреля суборбиталния си кораб (Видео, снимки)"}
{"url": "https://www.24chasa.bg/novini/article/7260568", "text": "БНТ е спряла предаването \"Открито\" на Валя Ахчиева. Не за пръв път се опитват да заглушат нейните журналистически разследвания за корупция и злоупотреби. Неслучайно, при управлението на Борисов България е на едно от последните места по свобода на словото. На една журналистка се спира предаване, на друга се повдига обвинение, коментира лидерът на БСП Корнелия Нинова новината за  \"В България има авторитарна власт, която тъпче основни свободи. Каня Валя Ахчиева, ако желае, да прави своето предаване в Българска свободна телевизия, която стартира утре. Ще има свободата да изразява себе си без цензура, да разследва без ничия намеса и да показва истината\", допълва Нинова.", "date": "2019.01.23", "title": "Нинова: В България има авторитарна власт, която тъпче основните свободи"}
{"url": "https://www.24chasa.bg/novini/article/7260569", "text": "Живеещият в САЩ лидер на Фетхуллахистката терористична организация /ФЕТО/ Фетхуллах Гюлен може да потърси убежище в Египет, в случай че бъде депортиран от САЩ, се посочва в доклад, подготвен от Турската полицейска академия и цитиран от в.\"Хюриет дейли нюз\". Турските власти обвиняват живеещия в САЩ ислямски проповедник Фетхуллах Гюлен и неговото движение, наричано в Турция ФЕТО - \"Фетхуллахистка терористична организация\", за организирането на опита за преврат от юли 2016 г., предава БТА. ФЕТО е успяла да придобие силни връзки с египетските разузнавателни институции в резултат на дългогодишната си дейност в Египет. От тази гледна точка, ако Гюлен бъде депортиран от САЩ, твърденията, че той би могъл да потърси убежище в Египет, не са лишени от основания, се посочва в доклада, озаглавен \"ФЕТО - международна заплаха\". Не е съвпадение това, че единствено Египет се въздържа на сесията на 19 октомври 2016 г., на която бе обсъждана проекторезолюция за това дали Организацията за ислямско сътрудничество трябва да включи ФЕТО в списъка си на терористични организации, се отбелязва още в текста. В доклада от 74 страници се засяга също и предполагаемата дейност на ФЕТО в САЩ. Според доклада ФЕТО има 140 училища в САЩ, в които учат около 60 000 ученици. ФЕТО реализира годишни постъпления на доходи от над 500 милиона долара в САЩ чрез финансовите си дейности, се посочва в доклада. Гюлен живее в САЩ от 1999 г., което прави тази страна център на глобалната дейност на ФЕТО, се казва в доклада. Според доклада друга оперативна база на ФЕТО е Европа, където все по-голям брой членове на групировката търсят убежище в Германия и Австрия. В доклада се изтъква, че макар мрежата от училища на ФЕТО в Холандия да е понесла загуби със спад на броя на учениците след опита за преврат в Турция, групировката е продължила дейността си, като е сменила имената на училищата. Албания се е превърнала в крепост за ФЕТО, след като в продължение на години групировката е предоставяла стипендии за децата на високопоставени бюрократи, се отбелязва в доклада.", "date": "2019.01.23", "title": "Турската полицейска академия: Гюлен може да потърси убежище в Египет"}
{"url": "https://www.24chasa.bg/novini/article/7260389", "text": "Малта ще предостави на британците, живеещи на острова, разрешение за 10-годишно пребиваване със същите права, които имат в момента, ако Великобритания напусне ЕС без сделка, заяви малтийският министър-председател Джоузеф Мускат, цитиран от Ройтерс. Пред репортери Мускат каза, че Малта иска да е най-приятелски настроената към Великобритания държава след Брекзит, предава БТА.  В Малта, която е била британска колония до 1964 г., живеят около 13 000 британци. Всеки трети турист, който посещава малкия средиземноморски остров, е британец. Малта иска да привлече голям брой по-малки компании, напускащи Великобритания, да се установят на нейна територия. Малтийското правителство се насочва главно към дъщерни фирми на по-големи компании, регистрирани в САЩ, Индия и Япония.", "date": "2019.01.23", "title": "При Брекзит без сделка Малта дава 10-годишно разрешение за престой на британците"}
{"url": "https://www.24chasa.bg/novini/article/7260311", "text": "Участници в Гражданска инициатива правят първа копка на тунела под „Петрохан“ на 25 януари, съобщи един от организаторите адвокатът Даниел Каменов. Багерът ще покопае символично след земляческата среща на берковчани в София към 19 часа. Ентусиастите са млади и неостаряващи по дух хора - съдии, бивши кметове, лекари, депутати и др. За тунела до Берковица се говори винаги, когато идват избори. Мечтата съществува над 100 години - след пускането на влака Монтана - Берковица. През 1916 година било обещано пътят на влака до София да продължи през тунел. Правителството прие решение за изграждането на модерна пътна инфраструктура от Видин до София през март миналата година. Оптимистичният сценарий е пътят, който в голямата си част ще е магистрала, да бъде разделен на 6 участъка и да е готов през 2021-ва година. Чуждестранни инвеститори ще изградят тунел под „Петрохан“. Това обяви премиерът Бойко Борисов още през миналата година. Кабинетът реши да подкрепи реализацията на проект за съоръжението, който ще бъде подготвен за концесия. „Държавни пари в момента не могат да се отделят. Ще се опитаме да направим опит за публично-частно партньорство”, каза Борисов и допълни, че пътят Видин–София е приоритет за държавата. Предвижда се да се изградят шест отсечки между Видин и Ботевград и да бъдат вложени 1,6 млрд. лв., които ще бъдат осигурени от бъдещи постъпления от тол такси и електронни винетки. Местните припомнят преданието, че когато прокарвали пътя през „Петрохан“ строителите пуснали магаре да криволичи по баирите, то избрало най-краткия път до София макар и с много завои. Сега пътят може да се скъси. Изграждането на тунела под \"Петрохан\" ще подпомогне развитието на бизнеса в Северозапада, каза още Даниел Каменов.", "date": "2019.01.23", "title": "Граждани правят първа копка на тунела под \"Петрохан\""}
{"url": "https://www.24chasa.bg/novini/article/7260341", "text": "Окръжният съд в Русе остави за постоянно в ареста мъж, който опитал да преведе нелегално през границата на България трима турци. Определението е окончателно, съобщиха от Съдебната палата в крайдунавския град. Й.Р., който е криминално проявен и има предходни осъждания, е привлечен като обвиняем в края на миналата седмица. Според показанията на разпитаните свидетели той опитал да преведе през границата тримата турци със собственото си превозно средство, като използвал чужди документи за самоличност. За това престъпление законът предвижда от една до 10 години затвор.", "date": "2019.01.23", "title": "Оставиха в ареста в Русе мъж, опитал да преведе трима турци през границата нелегално"}
{"url": "https://www.24chasa.bg/novini/article/7260310", "text": "Държавната агенция за финансов надзор /ДАФИ/ също ще проверява Националния институт по метеорология и хидрология /НИМХ/. Това стана ясно от коментара на ресорния министър Красимир Вълчев пред журналисти за одита от страна на Министерство на образованието и науката /МОН/ в НИМХ и евентуални бъдещи санкции. \"Ние самите не сме санкциониращ орган. Това може да го направи ДАФИ, която издава актове за административни нарушения. Агенцията също ще направи проверка там\", увери Вълчев, цитиран от БТА. Одитът на съответствието, направен от МОН, констатира най-вече пропуски и нарушения по отношение на управлението на бюджета. Проверката е по сигнал с акцент върху възможността за свързаност на бившия директор на НИМХ проф. Христомир Брънзов с определени юридически лица. \"Такава обаче не е констатирана\", увери министър Вълчев. Одитът е установил, че е имало завишаване на разходите за заплати, но не и нерегламентирано увеличение на възнагражденията. Министър Красимир Вълчев уточни, че все още чака решението на Общото събрание на БАН по казуса със собствеността върху имота на НИМХ.", "date": "2019.01.23", "title": "Вълчев: Агенцията за финансов надзор също ще направи проверка на НИМХ"}
{"url": "https://www.24chasa.bg/novini/article/7260361", "text": "Държавният глава в периода 2012-2017 г. Росен Плевнелиев ще участва в Световния икономически форум в Давос, научи \"24 часа\" от него. В качеството си на член на Kонсултативния съвет към Националния стратегически институт на Китай към университета Синхуа, Росен Плевнелиев ще изнесе реч на организирания от китайското правителство форум, посветен на пътя на коприната и неговата роля за развитието на световната икономика и взаимноизгодното сътрудничество между държавите. Президентът Плевнелиев, заедно със световно известния икономист и Нобелов лауреат Нуриел Рубини, ще открие с ключова реч икономически форум, посветен на блокчейн технологията и начините, по които тя променя глобалните политически и финансови институции.", "date": "2019.01.23", "title": "Росен Плевнелиев с ключова реч пред форума в Давос"}
{"url": "https://www.24chasa.bg/novini/article/7260352", "text": "Дъщерята на президента на САЩ Доналд Тръмп, Иванка Тръмп изрази подкрепата на американското правителство за венецуелците преди очакваната там днес демонстрация срещу президента Николас Мадуро, предаде Асошиейтед прес. Президентът, вицепрезидентът и цялото правителство (на САЩ) застават зад народа на Венецуела, който се стреми към освобождаване от репресиите на диктатора Мадуро, написа днес в Туитър дъщерята на Тръмп, предава БТА. Постът на Иванка Тръмп повтаря сходно послание, публикувано по-рано днес в Туитър от вицепрезидента Майк Пенс. Вчера Пенс заяви, че венецуелците имат \"непоколебимата подкрепа\" на САЩ в своите усилия да възстановят демокрацията в страната си. Най-малко четирима души загинаха след безредици през изминалата нощ във Венецуела, където днес се очакват демонстрации против, но и в подкрепа на правителството, предаде Франс прес, като се позова на полицията и на неправителствена организация. Шестнайсетгодишно момче е било смъртоносно ранено с огнестрелно оръжие при протест в квартал на столицата Каракас, а трима души са били убити при грабежи в Сиудад Боливар, в югозападния щат Боливар.", "date": "2019.01.23", "title": "Иванка Тръмп: Цялото правителство на САЩ застава зад народа на Венецуела"}
{"url": "https://www.24chasa.bg/novini/article/7260386", "text": "Румънската национална железопътна компания заяви, че група турски фирми е спечелила договор на стойност 600 милиона евро за модернизиране на ключова жп линия в северозападната част на Трансилвания, предаде Асошиейтед прес. Компанията Че Фе Ре заяви днес, че 28-километровият участък ще бъде построен през следващите четири години. Това е най-сложната част от 130-километровата линия, която свързва град Брашов със средновековната крепост Сигишоара в сърцевината на Румъния, предава БТА. По трасето, изградено през 1873 г., пътуването в момента трае между два и четири часа - по-бавно, отколкото преди 15 години. С новата линия то ще отнема по-малко от 50 минути. Влаковете ще пътуват с до 160 километра в час. Европейският съюз ще финансира около 80 процента от проекта, а румънското правителство - останалата част.", "date": "2019.01.23", "title": "Турски фирми ще модернизират жп линия в Румъния за 600 млн. евро"}
{"url": "https://www.24chasa.bg/novini/article/7260405", "text": "Европейската военноморска мисия \"София\" продължава операциите си за борба с трафикантите край бреговете на Либия с участието на Германия, независимо че Берлин няма да изпрати кораб, който да замени използвана сега фрегата, и въпреки заплахите на Италия, увери днес еврокомисарят по вътрешните работи Димитрис Аврамопулос, цитиран от Франс прес. \"Ако Италия, която ръководи мисията, реши да я прекрати, това ще е нейно решение\", предупреди той. Рим настоява за промяна на действащите правила, според които спасените от кораби на мисия \"София\" мигранти биват докарвани в италиански пристанища, предава БТА. \"Или правилата се променят, или се слага край на мисията\", написа днес в Туитър италианският вицепремиер и министър на вътрешните работи Матео Салвини. \"Според мен операция \"София\" е успешна и трябва да продължи, но окончателното решение за това ще вземат участващите в нея страни. За момента няма каквото и да било решение\", каза Аврамопулос. \"Да бъдем ясни, оттеглянето /на германската фрегата/ беше предвидено. Германия продължава да участва в операцията. Нищо не подсказва, че в бъдеще няма да бъде предоставен /германски/ кораб\", отбеляза той. \"Изтеглянето на фрегатата \"Аугсбург\" беше планирано за 6 февруари и решението беше съобщено на командващия мисията. Германия е тази, която трябва да реши и съобщи как ще се използват нейните ресурси\", обясни за АФП европейски източник от сферата. В момента в операция \"София\", чийто мандат през декември беше удължен до 31 март тази година, участват три военни кораба: испанският \"Рейна София\", италианският \"Луиджи Рицо\" и германският \"Аугсбург\". Те са подпомагани от въздуха от хеликоптери и самолети на Испания, Италия, Полша и Люксембург, се казва на уебсайта на мисията. Германия съобщи, че засега не планира замяна на \"Аугсбург\" от кораба \"Берлин\", изпратен да участва в учения на НАТО в Северно море. Германски говорител обаче каза, че германската армия запазва персонала си в щаба на \"София\" в Рим. \"Германия изчаква да види дали ще се постигне споразумение за удължаване на мисията след 31 март и в този случай би могла да продължи участието си. Всичко ще зависи от резултата от преговорите\", обясни за АФП говорител на германското министерство на отбраната. \"Фактът, че Германия може вече да не участва с кораб в операция \"София\" на Европейския съюз в Средиземно море, не означава, че тя се оттегля напълно\", заяви командващият операцията контраадмирал Енрико Кредендино, цитиран от ДПА. Той отбеляза, че корабът, който ще замени сегашната фрегата, вече е избран, но ще се изчака, докато се реши спорният въпрос къде трябва да бъдат отвеждани спасените мигранти. Германският министър на отбраната Урсула фон дер Лайен обвини Италия, че изпраща корабите от мисията на най-отдалечените места в Средиземно море, което обезмисля участието на Германия. \"През три четвърти от годината италианското командване праща флота ни на най-затънтените места в Средиземно море, където няма нито каналджийски трасета, нито каквито и да било мигрантски пътища, и флотът ни месеци наред не върши нищо смислено там\", заяви пред германски медии от Давос министърката. В резултат на това Германия реши да изпрати участващата в мисията фрегата на военни учения в Северно море, допълни Фон Дер Лайен и уточни, че корабът може да се върне във всяка точка в Средиземно море в рамките на 10 дни. На тази безизходица трябва да намери политическо решение в Брюксел от европейските вътрешни министри, заяви министърката. \"Отдавна чакаме решение. Време е сега то да се вземе по политически път\", добави той.", "date": "2019.01.23", "title": "Спасителната мисия \"София\" в Средиземно море продължава, Салвини иска да я спре"}
{"url": "https://www.24chasa.bg/novini/article/7260411", "text": "Председателят на ПГ на ГЕРБ и зам.-председател на партията Цветан Цветанов се срещна с посланика на Ирак в България Н.Пр. Джасим Нима Мсауил. Двамата обсъдиха сигурността в региона на Близкия Изток, като посланик Мсаул изрази благодарността на Ирак за участието на България в международната коалиция за борба с групировката \"Ислямска държава.\" Цветанов от своя страна подчерта, че правителството и демократичните институции на Ирак са важен партньор в противодействието на тероризма и причините за неговото възникване. Това съобщиха от пресцентъра на ПП ГЕРБ. Цветанов и Мсауил се обединиха около становището, че двустранното сътрудничество трябва да се случва по начин, който да го направи устойчиво в дългосрочен план. Затова Групата за приятелство с Ирак в Народното събрание, която включва представители на всички парламентарно представени политически партии, е важен формат. Посланик Мсауил сподели плановете си да организира среща с Групата, за да обменят идеи за възможността за засилване на двустранните отношения. Посланикът подчерта, че отношенията между България и Ирак са традиционно добри в исторически план. Той сподели, че се надява да се активизира обменът между висшите училища, за да имат възможност иракски студенти да получат качествено образование у нас. “Българските фирми в сферата на строителството и енергетиката също са изградили добра репутация в Ирак през годините и са добре дошли, за да участват в процеса на възстановяване на страната”, отбеляза посланикът.", "date": "2019.01.23", "title": "Цветанов и посланикът на Иран в България обсъдиха мерките за сигурност в Близкия Изток"}
{"url": "https://www.24chasa.bg/novini/article/7260421", "text": "На интернет страницата на Агенцията \"Пътна инфраструктура\" /АПИ/ е публикуван договорът за изграждането на 134-ти км от АМ \"Хемус\" с \"Автомагистрали\" ЕАД, съобщиха от агенцията. На интернет страницата на агенцията в \"Профил на купувача\" е публикуван договорът за изграждането на 134-ти км от автомагистрала \"Хемус\" в участъка от пътен възел \"Боаза\" до пресичането с пътя Русе - Велико Търново. АПИ предоставя договора, въпреки че изпълнението на строително-монтажните работи на инфраструктурния проект, възложени по Закона за обществените поръчки не изисква неговото публикуване. Договорът с \"Автомагистрали\" ЕАД е изпратен и на народните представители от Парламентарната група \"БСП за България\" в 44-то Народно събрание.", "date": "2019.01.23", "title": "АПИ публикува договора за изграждането на АМ \"Хемус\""}
{"url": "https://www.24chasa.bg/novini/article/7260424", "text": "Румънският премиер Виорика Дънчила разговаря днес в Брюксел с генералния секретар на НАТО Йенс Столтенберг, предаде Медиафакс. \"Тази година отбелязваме 15 години откакто Румъния се присъедини към НАТО. Допринесохте за сигурността на НАТО и на Румъния. Румънските въоръжени сили са част от тренировъчните мисии на НАТО в Афганистан в подкрепа на стабилизирането на страната. Румъния участва и в осигуряването на стабилността на Западните Балкани (. . .) и играе ключова роля в обезпечаването на сигурността в зоната на Черно море\", посочи генералният секретар на НАТО, информира БТА. Той напомни също, че в румънската база Девеселу е разположен обект на противоракетната отбрана, \"който помага за защитата на Европа от заплахи извън евроатлантическата зона\". \"Благодарим на Румъния за целия този принос, който ни помага да сме по-сигурни. В началото на януари Румъния пое председателството на Съвета на ЕС за първи път. НАТО и ЕС работят в близко сътрудничество в сфери, включващи военната мобилност, кибер и хибридните заплахи и морската сигурност\", посочи още Столтенберг. Той приветства плановете на Румъния за укрепване на сътрудничеството между ЕС и НАТО по време на румънското председателство, както и плановете на страната на похарчи 2 процента от брутния вътрешен продукт за отбрана през тази година и да модернизира въоръжените си сили през следващото десетилетие. На свой ред премиерът Виорика Дънчила посочи, че Румъния ще изпълни всичките си отговорности в рамките на НАТО. \"Отбраната на източния фланг и региона на Черно море е част от тези усилия, а Румъния ще продължи да им отделя специално внимание (. . .) Ще продължим нашето отлично сътрудничество с алианса и очакваме възможно най-скоро генералният секретар да дойде в Румъния, за да участва в събитията, организирани в рамките на председателството, и за да продължим дискусиите\", добави румънският премиер.", "date": "2019.01.23", "title": "Столтенберг: Румъния играе ключова роля за сигурността в зоната на Черно море"}
{"url": "https://www.24chasa.bg/novini/article/7260430", "text": "Вулканът Попокатепетъл близо до столицата на Мексико изригна, изхвърляйки нажежени парчета скала и изпращайки дим и пепел над близките градове, предаде Асошиейтед прес. Мексиканската национална агенция за борба с бедствията съобщи, че вулканът, който се намира източно от град Мексико, е изхвърлил облак пепел на около три километра във въздуха, предаде БТА.  Нажежени парчета скала са паднали на повече от два километра от вулкана късно снощи. Службата за гражданска защита на щата Пуебла съобщи и за паднала пепел в градове на североизток от Попокатепетъл. Близо 25 милиона души живеят в радиус от 100 километра от кратера на високия 5426 метра вулкан. Попокатепетъл изригва периодично от 1994 г.", "date": "2019.01.23", "title": "Вулканът Попокатепетъл в Мексико изригна (Видео, снимки)"}
{"url": "https://www.24chasa.bg/novini/article/7260427", "text": "Ако Елена Йончева или БСП са спокойни, че няма никакви нарушения, защо има това притеснение, защо са тези обвинения - така депутатът от ГЕРБ Спас Гърневски коментира в студиото на \"Още от деня\" по   казуса \"Елена Йончева\". \"Нека да оставим тази правораздавателна система - прокуратура, следствие и съд да си вършат работата. Това е демокрация. За първи път след 30 години насам в България имаме подобни действия\", заяви депутатът.  \"Виждате колко олигарси - като тръгнем през Бенчо Бенчев, ако тръгнем през Миню Стайков, ако минем през Ветко Арабаджиев (някои неоткрити), ако минем през Баневи - несметни богатства от българския народ отклонени и ограбени. Ако тя е спокойна, че всичко е чисто при нея, тя самата трябва да излезе и да каже - братя, разследвайте всичко, аз съм спокойна и чиста, каква е тая паника...?!\", попита Гърневски. ", "date": "2019.01.23", "title": "Спас Гърневски: Ако Елена Йончева е спокойна и чиста, каква е тази паника?"}
{"url": "https://www.24chasa.bg/novini/article/7260307", "text": "Съпругът на известната иранска адвокатка и защитничка на човешките права Насрин Сотуде, която се намира в затвор в Техеран, беше осъден днес на 6 години затвор по две обвинения, включително за \"заговор срещу националната сигурност\", предаде Франс прес, цитирана от БТА. \"Реза Хандан беше осъден на пет години затвор за заговор срещу националната сигурност и на още една година затвор за пропаганда срещу властите\", каза неговият адвокат Мохамад Могими. Хандан ще обжалва присъдата си. Адвокатът каза, че на клиента му освен това се забранява каквато и да било активност в социалните мрежи и медиите, както и членство в политическа група. Наложена му е и забрана за напускане на територията на Иран в продължение на две години. Хандан бе арестуван през септември и освободен от ареста под гаранция през декември. Съпругата му Насрин Сотуде, която е носителка на наградата на Европейския парламент за свобода на мисълта \"Сахаров\" през 2012 г., бе арестувана през юни миналата година. При ареста си тя научила, че е била осъдена задочно на 5 години затвор по обвинения в шпионаж. Срещу правозащитничката е започнал и още един процес, но засега не са известни обвиненията по него. Сутуде вече прекара три години в затвора от 2010 до 2013 г. по обвинения в \"дейност срещу националната сигурност\" и \"пропаганда срещу режима\", след като защитаваше опозиционери, задържани по време на протестите през 2009 г. срещу преизбирането на ултраконсервативния Махмуд Ахмадинеджад за президент на Иран.", "date": "2019.01.23", "title": "Осъдиха на 6 години затвор съпруга на известна иранска правозащитничка"}
{"url": "https://www.24chasa.bg/novini/article/7260222", "text": "Президентът на Русия Владимир Путин определи подобрението на отношенията с Турция като лична заслуга на турския му колега Реджеп Тайип Ердоган, съобщава ТАСС. В началото на разговорите с Ердоган в Москва Путин отбеляза, че практиката на редовни срещи, установена от двамата президенти, дава положителни резултати, като по-конкретно стокообменът между Турция и Русия за десет месеца през 2018 г. е отбелязал по-голям растеж, отколкото през цялата 2017 г., предава БТА. \"Броят на руските туристи в Турция през миналата година нарасна с 30 процента и достигна до рекордното число от 6 милиона души. Това свидетелства, че гражданите на нашите страни усещат промяната на характера и качеството на руско-турските отношения. Господин президент, скъпи приятелю, това в голяма степен е ваша лична заслуга, ваше лично постижение, защото вие посвещавате на този въпрос много време\", каза Путин. Руският държавен глава допълни, че Русия и Турция продължават да реализират големи проекти и \"всичко върви по план\". Той каза още, че двете страни се занимават с теми от регионалната сигурност и си сътрудничат по въпросите на урегулирането на конфликта в Сирия. Руският президент Владимир Путин изказа съболезнования на турския си колега Реджеп Тайип Ердоган във връзка със смъртта на турски граждани при инцидент по време на преточване на гориво от един кораб на друг в неутралните води на Черно море, предаде ТАСС. Путин е посочил това в началото на разговорите с турския президент в Москва. Трагедията е станалa при преточване на гориво от единия кораб на другия, посочи руският президент. Най-малко четирима граждани на Турция са загинали при пожара, избухнал в понеделник на два кораба в района на Керченския проток край Крим. Издирват се още четирима турци. На борда на \"Канди\" са се намирали 17 човека - девет граждани на Турция и осем на Индия. На борда на \"Маестро\" е имало 15 души, включително турски и индийски граждани. Турският президент също изрази съболезнования във връзка със смъртта на моряците. Използвам случая, искам да изразя съболезнования на роднините на загиналите при пожара на танкерите в Керченския проток. За съжаление, на корабите са се намирали 16 турски граждани. Голяма благодарност за чувствителния подход по този въпрос, каза Ердоган.", "date": "2019.01.23", "title": "Путин: Подобрението на отношенията ни с Турция е лична заслуга на Ердоган"}
{"url": "https://www.24chasa.bg/novini/article/7260223", "text": "Израелският президент Реувен Ривлин насърчи междурелигиозния диалог в изказване пред представители на мюсюлманската общност във Франция днес - първия ден от посещението му в страната, предаде Франс прес, цитирана от БТА.  Абсолютно необходимо е да се обясни на всички колко погрешно е да се налага схващането, че религиите са източник на напрежение, на потенциален конфликт, който може да пламне във всеки момент, заяви Ривлин пред около 30 представители на мюсюлманското и еврейското вероизповедание в Париж. Сред участниците в дебатите бяха главният равин на Франция Хаим Корсия и председателят на Съвета на еврейските институции във Франция Франсис Калифа, множество видни представители на мюсюлманската общност, както и френският писател от еврейски произход Марек Алтер. \"В Ерусалим живеят рамо до рамо четири общности. Не сме осъдени да живеем заедно, а предопределени да живеем заедно\", подчерта Ривлин. Израелският президент, чийто баща е превел първото издание на Корана на еврейски език, отбеляза, че се наблюдава възход на различните форми на популизма: \"фундаментализъм, интегризъм, екстремизъм и расизъм - неща, които водят до антисемитизъм\" - и призова за изграждане на доверие между религиите. По време на посещението израелският президент ще се срещне с френския си колега Еманюел Макрон.", "date": "2019.01.23", "title": "Израелският президент призова френски мюсюлмани в Париж за междурелигиозен диалог"}
{"url": "https://www.24chasa.bg/novini/article/7260229", "text": "Във всички области на страната има поне по едно проблемно училище, в което учениците системно отсъстват и средната посещаемост е много ниска. Това каза по време на блиц контрола в ресорната парламентарна комисия министърът на образованието и науката Красимир Вълчев. Той отговори на въпрос на народния представител от ПГ на \"Воля\" Елена Аксиева за мерките за контрол, прилагани от образователното министерство по повод на констатирани от министерството отсъствия в пловдивските професионални гимназии по транспорт, механотехника, кожни изделия и текстил, където липсвали между 60 процента и 90 процента от учениците. Красимир Вълчев посочи, че проблемът с отсъстващите ученици остава. Особено това важи за градовете София, Пловдив и Сливен. По думите му внезапните проверки с мобилни екипи от Министерството на образованието от една страна дисциплинират регионалните инспекторати по образование, а от друга - самите учители. Министър Вълчев заяви, че дори когато се приложат всички мерки: посещение от мобилните екипи за записване на детето в училище, спиране на социални помощи, административни наказания по реда на Закона за училищното и предучилищното образование, посещаемостта в час се повишава, но не в достатъчна степен. \"Камери има в редица от тези училища, обвързани са с електронен дневник, но това не помага тези деца да започнат да ходят редовно на училище\", коментира още просветният министър. По думите му най-често оправданията, за които докладват екипите по места, са, че ученикът не се е събудил сутринта, свален е от автобуса или пък, че имало банкет вечерта. Сред мерките за справяне с проблема е и отпускането на повече средства за училища с висока концентрация на ученици от уязвими групи. Като особена културна характеристика, създаваща трудности пред детското развитие министър Вълчев изтъкна ранните бракове. \"Факт е, че една част от децата, основно момичета не ходят на училище заради ранни бракове\", обясни Красимир Вълчев. По думите му става въпрос за съвместни съжителства, тъй като често формално това не са бракове и са свързани най-вече с предразсъдъка, че детето трябва рано да се ожени.", "date": "2019.01.23", "title": "Вълчев: Във всички области има поне по едно училище, в което учениците системно отсъстват"}
{"url": "https://www.24chasa.bg/novini/article/7260047", "text": "Русия не трябва да се впуска в петролна ценова война със Съединените щати, а по-скоро да намали производството си дори и с цената на загуба на пазарен дял в средносрочен план, заяви в сряда един от основните руски архитекти на споразумението във формата \"ОПЕК +\" за ограничаване на добивите, съобщава Ройтерс. В края на 2017-а година Русия и ОПЕК намалиха съвместно петролното производство за пръв път в историята, за да повишат цената на суровия петрол. След тяхното споразумение петролът се търгуваше между $60 и $85 за барел, поскъпвайки рязко от нива под $30 преди сделката да влезе в сила. \"За да се понижи производството на шистов петрол в САЩ, вие се нуждаете от цени на петрола от или под 40 долара за барел. Това обаче не е здравословно за руската икономика”, заяви Кирил Дмитриев, който е ръководител на подкрепяния от държавата Руски фонд за преки инвестиции,  \"Не трябва да предприемаме конкурентни действия, за да унищожим производството на американски шистов петрол\", посочи той по време на Световния икономически форум в Давос, Швейцария. Преди три години, именно в Давос, Кирил Дмитриев стана първият руски представител, който публично спомена възможността за пакт за петролните доставки с Организацията на страните износителки на петрол. По това време цените на петрола се сриваха, след като лидерът на ОПЕК Саудитска Арабия увеличи рязко своите продажби, за да навреди на по-скъпите шистови добиви в САЩ, напомня Ройтерс. Според Дмитриев повишаването на цените благодарение на съкращаването на производството е донесло приблизително 110 млрд. долара допълнителни приходи на Русия. По-високите цени на петрола обаче помогнаха и на Съединените щати, които не участват в договореното съкращаване на производството, като американското производство нарасна силно, изпреварвайки това на Русия и Саудитска Арабия, превръщайки САЩ в най-големия производител на петрол в света. Очаква се добивите в САЩ да достигнат нови рекордни върхове през тази година, прогнозира Кирил Дмитриев. Той добави, че руският президент Владимир Путин ще посети Саудитска Арабия по-късно през настоящата година, за да укрепи по-нататъшното сътрудничество между двете водещи производителки на петрол. По-рано тази седмица пък Илхам Алиев, който е президент на Азербайджан - един от най-големите бивши съветски производители на петрол и участник в сделката \"ОПЕК +\" пък посочи, че пактът трябва да бъде удължен до края на тази година. Подобен ход трябва да запази цените на петрола в диапазона от 60 до 70 долара, допълни Алиев. Междувременно петролните фючърси поскъпват с близо 1% по време на търговията в сряда, парирайки част от техния вчерашен спад с около и над 2%, намирайки известна подкрепа от днешната по-позитивна настройка на световните фонови пазари след снощния трус на пазарите на акции на Уолстрийт. Надеждите на инвеститорите за допълнителни стимулиращи политики на властите в Пекин в подкрепа на слабо представящата се китайска икономика също допринасят за днешното предпазливо поскъпване на черното злато. Фючърсите на петрола Брент с доставка през март нарастват с 0,8% към нивото от 62,0 долара за барел, а аналогичните фючърси на американския лек суров петрол - с 0,7% към 53,40 долара за барел.", "date": "2019.01.23", "title": "Русия предупреди, че една петролна ценова война със САЩ ще бъде прекалено скъпа"}
{"url": "https://www.24chasa.bg/novini/article/7260050", "text": "Все още няма повдигнати обвинения срещу частния съдебен изпълнител Тотко Колев по случая с либийския танкер, предава  . Преди две седмици той стана обект на разследване от Окръжната прокуратура в Бургас за извършено престъпление по служба при публичната продажба на кораба. По случая вече са разпитани всички длъжностни лица от Изпълнителната агенция „Морска администрация“ и Регионалната дирекция „Гранична полиция“, участвали в акцията по смяната на флага и екипажа на танкера, извършена на 21-ви декември миналата година. Нищо скандално не се е случило, заяви преди седмица частният съдебен изпълнител Тотко Колев, срещу него започна разследване за превишаване на права при обявяването на танкера за публичната продажба. \"Аз не намирам скандал в едни гражданско-правни отношения, които се решават в съда, така че скандалът после беше раздухан от някои електронни медии, по-скоро, не точно от фактите, които са се случили в производството. Не виждам никакви нарушения, даже тя нито е отменена, нито в момента има акт, който да отменя продажбата\", каза той.  От Окръжната прокуратура в Бургас заявиха, че срещу съдия-изпълнителя Тотко Колев е възможно и да не бъдат повдигнати обвинения. В момента танкера, който вече е със сменено име „Бдин“, се намира в бургаското пристанище.", "date": "2019.01.23", "title": "Все още няма повдигнати обвинения срещу Тотко Колев по случая с либийския танкер"}
{"url": "https://www.24chasa.bg/novini/article/7260075", "text": "Според компанията eMarketer през 2019-а година Китай ще надмине САЩ, за да се превърне в най-големият пазар в света за търговия на дребно, съобщава агенция MarketWatch, цитирана от    Експерти твърдят, че китайският пазар ще надхвърли този на Съединените щати със 100 млрд. долара, като продажбите в Китай ще нараснат със 7,5% до 5,636 трлн. долара. По същото време се очаква продажбите на дребно в САЩ да се повишат с 3,3% до 5,529 трлн. долара, но темповете на растеж ще намалеят и при двете най-големи световни икономики. Китай има и най-значим ръст в света на онлайн продажбите на стоки, като този скок е от 35,3 на сто. Компанията Alibaba Group Holding Ltd. е водеща с дял от цели 53,3% от всички продажби, въпреки че този дял намалява, отбелязва анализаторската компания за онлайн търговия eMarketer. През 2019-а година се очаква китайската търговия през интернет да достигне 1,989 трлн. долара, като самата страна ще държи 55,8% от онлайн продажбите на дребно по целия свят. В САЩ електронната търговия представлява доста по-скромните 10,9% от всички продажби на дребно. Компанията eMarketer също така твърди, че до 2022 година общите продажби на дребно в САЩ ще достигнат 6,030 трлн. долара спрямо 6,757 трлн. долара в Китай.", "date": "2019.01.23", "title": "През 2019 година Китай ще стане най-големият пазар в света за търговия на дребно"}
{"url": "https://www.24chasa.bg/novini/article/7260056", "text": "Европейската комисия е съгласна с увеличаването на минималната заплата в Гърция, стига да е внимателно, съобщава агенция АНА-МПА, като се позовава на източници от гръцкото министерство на труда, предаде БТА. Според информацията \"зелената светлина\" за очакваното увеличение е била дадена на среща на министъра на труда Ефи Ахциоглу с представители на европейските институции. Крайното решение за конкретния размер на увеличението на минималната заплата в Гърция ще бъде взето следващата седмица, когато ще бъде подписано и съответното министерско постановление.", "date": "2019.01.23", "title": "Европа се съгласи с увеличението на минималната заплата в Гърция"}
{"url": "https://www.24chasa.bg/novini/article/7260074", "text": "Астронавтът Майкъл Финк ще участва в първия пилотиран полет на космическия кораб \"Старлайнър\", вместо Ерик Боу, предаде ТАСС. Това оповести на сайта си НАСА. \"Боу няма да може да участва в полета поради медицински причини\", се казва в информацията. \"Новият член на екипажа Финк незабавно ще пристъпи към тренировки.\" Той участваше в една от последните мисии от програмата за совалките през месец май 2011 г., предаде БТА. Останалите двама членове на екипажа - Крис Фъргюсън и Никол Амапу-Ман, продължават тренировките, които започнаха през август м.г. Пилотираният полет на \"Старлайнър\" е планиран за август и е предвидено да бъде предшестван от безпилотен полет през март. \"Старлайнър\" се разработва за НАСА от компанията \"Боинг\". Предполага се, че след приключването на изпитанията компанията ще сключи договор за 6 полета до Международната космическа станция (МКС) за транспортиране на четирима астронавти и товари за мисията. НАСА преустанови собствените си пилотирани полети до МКС през 2011 г.", "date": "2019.01.23", "title": "НАСА промени екипажа за първия пилотиран полет на \"Старлайнър\""}
{"url": "https://www.24chasa.bg/novini/article/7260073", "text": "Въоръжените сили на Южна Корея обвиниха Япония в \"очевидна провокация\" заради \"заплашителен бръснещ полет\" на японски патрулен самолет над южнокорейски боен кораб днес, предаде Асошиейтед прес. Според генералния щаб в Сеул самолетът прелетял на около 60-70 м над водата покрай кораб на южнокорейските ВМС в морето югозападно от Корейския полуостров. Южна Корея и Япония са ключови съюзници на САЩ и близки икономически партньори, но между тях има остри спорове по военни въпроси и по военновременната история, припомня БТА. Подобен инцидент вече предизвика напрежение и спорове между южнокорейските и японските въоръжени сили и миналия месец, припомня АП. Тогава Япония обвини Южна Корея, че неин военен кораб е прехванал с радара си за насочване на стрелба японски патрулен самолет. Южна Корея отрече обвинението и на свой ред заяви, че самолетът е летял много ниско над кораба, който участвал в спасителна операция за севернокорейски рибарски съд. Представител на южнокорейския генщаб каза, че днешният инцидент е третият след този през декември, при който японски самолети прелитат ниско над южнокорейски военни кораби. \"Заплашителният полет на малка височина, извършен днес, въпреки нашето решително настояване пред японското правителство да вземе мерки срещу повтарянето на такива полети, е очевидна провокация срещу военноморски съд на приятелска страна и за нас е невъзможно да не се питаме за японските намерения. Ако подобни действия се повторят отново, нашите военни ще отвърнат по силен начин съгласно правилата за отговор\" в такива случаи, каза представителят на южнокорейския генерален щаб. Много малко вероятно е подобни инциденти да доведат до истински военни сблъсъци между Южна Корея и Япония, отбелязва АП.", "date": "2019.01.23", "title": "Сеул обвини Токио за \"бръснещ полет\" на патрулен самолет над южнокорейски боен кораб"}
{"url": "https://www.24chasa.bg/novini/article/7260053", "text": "„Продължете с повишено внимание: този сайт обикновено не спазва основни стандарти на прецизност и отговорност” – това съобщение ще посреща онлайн потребителите не при опит да влязат в някоя пиратска страница, а в онлайн портала на известния с популистката си реторика британски таблоид „Дейли Мейл”. Предупреждението се появява на екраните на потребителите, които използват мобилните версии на уеб браузъра на „Майкрософт” – „Едж” (MS Edge). То е резултат от интеграцията на платформата „НюзГард” (NewsGuard) в приложението. Очаква се скоро тя да заработи и на настолната версия на „Едж”,  И в момента всеки потребител може да използва платформата чрез нейната добавка за най-популярния браузър – „Хром”. За всеки популярен новинарски сайт се вижда дали има последователна и отговаряща на базовите правила редакционна политика, дали има прозрачна собственост, дали декларира рекламното съдържание и др. „НюзГард” е създадена от опитни медийни професионалисти с цел да създаде единен стандарт за това на кои онлайн медии може да се има доверие, като всички решения са публични (в най-дълбоки подробности) и изданията имат възможност да отговорят на критиката и да поискат преразглеждане на оценката. Компанията разчита на финансиране от онлайн платформи, които биха използвали нейните услуги, вместо да се налага сами да вземат решения за това кои новини са фалшиви и кои – не. Екипът е независим от „Майкрософт” в решенията си, но технологичният гигант си партнира с платформата в рамките на своята програма за „Защита на демокрацията”. До момента са анализирани 2000 американски сайта, а до април трябва да приключи и работата по оценките на 150-те най-популярни британски новинарски сайта. „Дейли Мейл” е с най-ниския рейтинг – 1 от 5, като по същия начин е класиран и сайта на финансираната от Кремъл телевизия RT. Превърналият се в официоз на управлението на Доналд Тръмп сайт „Брайтбарт” също е в „червената” зона, където компания му прави либералният му \"брат близнак\" \"Дейли Кос\", докато консервативната, но все пак спазваща журналистически стандарти платформа на „Фокс Нюз” е сред интернет медиите, на които може да се има повече доверие. С опасно нисък рейтинг са сайтове от целия политически спектър - поредно доказателство, че фалшивите новини не са проблем само на част от партиите. Очаквано, от „Дейли Мейл” се разгневиха на оценката си и обявиха, че ще работят с „НюзГард” за това „тази погрешна класификация” да бъде променена възможно най-скоро.", "date": "2019.01.23", "title": "Приложение на „Майкрософт” ще ни предупреждава за сайтове с фалшиви новини"}
{"url": "https://www.24chasa.bg/novini/article/7260097", "text": "Транспортен хаос в Мадрид. Таксиметровите шофьори в испанската столица блокираха магистрала и един от главните булеварди в града. Те недоволстват срещу либералните според тях правила за компаниите за споделено пътуване, предаде    Настояват правителството да наложи по- строг, от предложения миналата седмица регламент. Проектозаконът предвижда 15 минутна пауза между поръчките, които поемат колите за споделено пътуване. Таксиметровите шофьори настояват периодът на изчакване да е поне час. ", "date": "2019.01.23", "title": "Стачка на испански таксиметрови шофьори, настъпи транспортен хаос в Мадрид"}
{"url": "https://www.24chasa.bg/novini/article/7260103", "text": "Румъния ще подкрепи евентуално решение за започване на преговори с Република Македония за присъединяването й към Европейския съюз, заяви румънският посланик в Скопие Виорел Стънила, предаде Аджерпрес, позовавайки се на агенция МИА. Като се имат предвид развитията в ЕС, изборите за Европейския парламент тази година и проблемът с Брекзита, Румъния се сблъсква със сериозни теми това шестмесечие, когато осигурява председателството на Съвета на ЕС, заяви посланикът, който представи приоритетите на председателството пред комисията по европейските въпроси в македонския парламент, предава БТА. Правителството и парламентът на Македония постигнаха напредък по отношение на реформите и европейската интеграция и откриваме в Македония обещаваща атмосфера благодарение на демократичните сили в обществото, отбеляза още посланикът. Той напомни, че Румъния е избрала за мото на председателството си сплотеността, а първите три приоритета са разширяването на ЕС на Западните Балкани, общата сигурност и европейската политика за отбрана, заяви още румънският дипломат. \"Сплотеността е термин, който се отнася не само до ЕС, но е приложим и в отношенията с партньорите, със страните кандидатки и със страните от съседството\", добави Стънила.", "date": "2019.01.23", "title": "Румъния: Подкрепяме старт на преговорите за присъединяване на Македония в ЕС"}
{"url": "https://www.24chasa.bg/novini/article/7260173", "text": "Глобални организации като Международния валутен фонд и Световната банка трябва да бъдат реформирани, за да възстанови доверието в световната финансова система, заяви германският канцлер Ангела Меркел в сряда, защитавайки в същото време и мултилатерализма като печеливш гарант за всяка една от страните, предаде  \"От дълго време развиващите се страни като Китай и Индия влияят много силно на световната икономика и когато на съществуващата система отнеме твърде много време, за да реагира, последствията са, че други държави реагират на това чрез нови институции”, заяви Меркел по време а своя реч на Световния икономически форум в Давос. Меркел също така заяви, че Берлин \"иска да даде силен принос за укрепването на Европа\", особено във връзка с Договора от Аахен, подписан с Франция във вторник. Тя повтори, че двете страни изразиха ангажимент \"да работят за Европа, за по-нататъшно развитие на Европа\" и подчерта, че целта на договора не е да се противопостави на НАТО. Канцлерът на Германия се изказа в полза на многостранността и на международните институции. \"Винаги трябва да помним, че останалите имат своите лични интереси, след което ги факторират и може да имаме ситуация, в която всички печелят\", посочи тя. Меркел призна, че институциите трябва да се придържат към промените в глобалните общества и технологии и че докато процесът е труден, \"има място за реформи и трябва да възприемаме новите идеи\".", "date": "2019.01.23", "title": "Меркел препоръча реформи в МВФ и Световната банка"}
{"url": "https://www.24chasa.bg/novini/article/7260160", "text": "Франция няма да си играе на \"конкурс за това кой е по-глупав\" с Италия, чиито лидери увеличиха критиките и обидните изказвания към френския президент Еманюел Макрон. Това заяви днес френската министърка по европейските въпроси Натали Лоазо, цитирана от Франс прес. \"Не възнамеряваме да си играем на конкурс за това кой е по-глупав\", подчерта Лоазо след заседание на френското правителство. Така тя даде да се разбере, че Франция няма намерение да влиза в словесна война или да предприема наказателни мерки срещу Италия заради изказвания на нейни лидери, отбелязва БТА. \"Когато думите идват в повече, и като тон, и като бройка, те стават незначителни\", коментира Лоазо. В същото време тя подчерта, че в този контекст не може да се мисли за посещения на представители на френските власти в Италия, независимо от волята за съвместна работа. \"Имаме много неща за вършене с нашия важен съсед Италия и искаме възможността за съвместна работа да продължи\", каза Лоазо. \"Но климатът позволява ли министерски визити, сякаш нищо не е станало? Аз бих отишла в Италия, когато климатът се поуспокои\", отбеляза тя. Италианският вицепремиер Матео Салвини, който се опитва да организира крайнодесен фронт в ЕС срещу привържениците на европейската интеграция, отправи остри нападки срещу френския президент еврофил в перспективата на изборите за Европейски парламент през май, отбелязва Франс прес. Салвини, който е лидер на крайнодясната партия Лига и е смятан за \"силния човек\" в италианското правителство, изрази по-рано днес надежда френският народ скоро да се освободи от \"един много лош президент\". В неделя другият италиански вицепремиер Луиджи Ди Майо, лидер на антисистемното Движение \"Пет звезди\", обвини Франция, че тласка мигрантите от Африка да идват в Европа чрез политиката си на \"колонизация\". Той обвини Франция, че допринася за обедняването на Африка. Заради това изказване посланичката на Италия във Франция бе извикана във френското външно министерство, а думите на Ди Майо бяха определени от Париж като \"неприемливи и безпредметни\". Като цяло френското правителство досега реагира много сдържано на италианските нападки, като внимава да не \"налива масло в огъня\", на фона на кризата с протестното движение на \"жълтите жилетки\" в самата Франция, отбелязва Франс прес. \"Дали всички тези изказвания правят услуга на италианския народ? Дали допринасят за неговото благосъстояние? Не мисля. Променя ли това ситуацията във френската политика? Не мисля\", каза днес Лоазо.", "date": "2019.01.23", "title": "Френска министърка: Няма да си играем с Италия на конкурс за това кой е по-глупав"}
{"url": "https://www.24chasa.bg/novini/article/7260193", "text": "„Днес в Давос бе официалното представяне на доклада „Иновативна Европа“, по който съм съавтор. Заедно със Световния икономически форум посочихме какво е необходимо да се случи в следващите няколко години, за да имаме конкурентна икономика на фона на бързо развиващия се технологичен сектор на САЩ, Китай и Азия. Прогнозите сочат, че до 2020 г. ще има 760 000 незаети позиции в ИТ сектора, който вече усеща недостиг на кадри.\" Това заяви българският евродепутат от ГЕРБ/ЕНП Ева Майдел, непосредствено след края на пресконференцията. Майдел бе съавтор на една от главите в доклада, за хармонизация на законодателство и стандартите. „Радвам се, че с екип от дигитални лидери, с които работих се обединихме зад няколко добри примера за иновативни компании в Европа, сред които и българската \"Евротръст\". Това е компания, която предоставя мобилно приложение за дистанционна електронна идентификация и дистанционно подписване на документи с квалифициран e-подпис, улеснявайки бизнес и частни потребители да извършват важни транзакции, където и да се намират. По този начин целим да покажем, че този тип модели могат да бъдат разгърнати на територията на целия ЕС.“, добави българският евродепутат. Докладът „Иновативна Европа“ очертава визията как ЕС да стане световен лидер в иновациите и продължава работата на Световния икономически форум и неговите дигитални лидери в Европа. Той се основава на миналогодишната Декларация за паневропейска екосистема за иновации и предприемачество, по която Ева Майдел взе участие в изготвянето, посочвайки важността на оперативната съвместимост и дигитализацията на публичния сектор, като фактори за улесняване на иновациите.", "date": "2019.01.23", "title": "Доклад от Световния икономически форум в Давос дава за пример българска компания"}
{"url": "https://www.24chasa.bg/novini/article/7260182", "text": "Пийт Бутигидж, демократ и кмет на Саут Бенд, щата Индиана издигна своята кандидатура на президентските избори в САЩ през 2020 г., предаде Ройтерс, цитирана от БТА. Бутигидж на практика няма шансове. Иначе той би бил първият открит хомосексуалист, номиниран от някоя от двете водещи партии в САЩ в надпреварата за Белия дом. Сравнително неизвестният 37-годишен Бутигидж, който е бил два мандата кмет на Саут Бенд, град със 100 000 жители, твърди, че демократите имат нужда от ново ръководство, което да привлече гласоподавателите от работническата класа, които изоставиха партията в полза на Доналд Тръмп на президентските избори през 2016 г. Бутигидж влиза в дългата листа от кандидати на демократите, които ще се борят за правото да се изправят срещу Тръмп, който ще е най-вероятният кандидат на републиканците през 2020 г. Той вече предприе първи стъпки за сформиране на своя предизборен щаб, но задачата му да спечели привърженици и спонсори не изглежда лесна. Бутигидж излезе на националната политическа сцена през 2017 г. с неуспешен опит да влезе в Националния комитет на Демократическата партия. Бившият президент Барак Обама в края на мандата си в интервю го описа като млад демократ с бляскаво бъдеще. Възпитаник на Харвард и преподавател в колежа \"Роудс\", Бутигидж се върна в родния си град Саут Бенд и бе избран за кмет през 2012 г., само на 29 години. Той служи седем месеца като резервист в Афганистан едновременно с мандата си като кмет, а през 2015 г. призна в интервю за местен вестник, че е гей. През юни миналата година Бутигидж сключи брак. Като кмет на Саут Бенд Бутигидж направи обновяването на града с работническо население, където се намира университетът \"Нотр Дам\", свой главен приоритет. През 2013 г. той бе обявен за кмет на годината от сайта ГавФреш (GovFresh.com). Бутигидж даде сигнал, че ще се кандидатира за Белия дом още миналия месец, когато обяви, че ще се състезава за трети кметски мандат. Според него демократите трябва да обръщат повече внимание на ежедневните проблеми на хората, отколкото на Тръмп.", "date": "2019.01.23", "title": "Пийт Бутигидж, кмет демократ, се включи в надпреварата за Белия дом през 2020 г."}
{"url": "https://www.24chasa.bg/novini/article/7259965", "text": "Какво остава скрито при подготовката на сутрешния блок, разказва екипът на bTV в онлайн поредицата „Новините отвътре“ „Всеки ден, три часа на живо и няма момент, в който предаването е готово и си тръгваш…“, разкрива водещият на „Тази сутрин“ Антон Хекимян в новото видео от онлайн поредицата на bTV „ “. Целта ѝ е да помогне на зрителите да се ориентират в агресивния поток на фалшива информация, като разкрие подробности за пътя на професионалните журналисти към истината. Често се случва съвсем готов ред на „Тази сутрин“ да се изхвърли в кошчето към 10 вечерта и екипът да започне да готви блока за следващата сутрин от нулата. И това отдавна не е извънредна ситуация в нюзрума на bTV. „Най-често, за съжаление инциденти, изискват организацията да се случи буквално в дванайсет през нощта, за да може в 6,30 сутрешният блок да започне с най-актуалната, с най-горещата информация по темата“, обяснява изявената репортерка на bTV Мария Цънцарова. Разбира се, извънредни ситуации редовно има и по време на ефира. „В момент, в който водиш разговор, в слушалката продуцентът ти казва, че нещо се е случило, разказва ти с две думи ситуацията. След което ти просто се обръщаш към камерата, казваш \"прекъсваме разговора, имаме извънредна ситуация, включваме гост\" и започваш съвсем различна тема“, разяснява Хекимян как се реагира при подобни ситуации. Често има критики, че сутрешният блок залага много на политически теми, но именно те се оказват сред най-гледаните. „Когато пък самият гост не отговаря, това е видно и за зрителя… Телевизионният екран уголемява и действа като лупа и за лъжата, и за истината“, казва Антон Хекимян. Предизвикателства има и пред популярната рубрика с Биляна Гавазова „Чети етикета“. „Правили сме лабораторни изследвания за редица продукти, за качеството на редица храни, които слагаме на масата. Всичко това е невъзможно, ако ние, като телевизионен екип, не отидем, не почукаме на нечия врата, не влезем в производството“, казва тя. Цялото видео гледайте тук ", "date": "2019.01.23", "title": "Екшън „зад кадър“ с Антон Хекимян"}
{"url": "https://www.24chasa.bg/novini/article/7260201", "text": "Турският вицепрезидент Фуат Октай заяви днес, че секторите на сигурността и отбраната са \"стратегически зони\", в които може да се засили сътрудничеството между Турция и Малта, предаде Анадолската агенция, цитирана от БТА.  Той посочи това в изказване на заседание днес на бизнес съвет Турция-Малта в Истанбул. Ние очакваме представителите на деловите среди от Турция и Малта да работят в съответствие с целта за повишаване на обема на двустранната търговия до 1 милиард долара, каза Октай. Той определи Турция като притегателен център за малтийски инвеститори. Нашето младо и високообразовано население, установена бизнес култура, развита инфраструктура и географско положение са сред предимствата на Турция, каза Октай. Той подчерта, че двете страни могат да си сътрудничат в различни сектори, включително туризъм, хранителна промишленост, техкстил и мебелна промишленост. Октай похвали успехите на Малта в сектора на услугите и инициативите й в сферата на блокчейн технологиите. Процесът на присъединяване на Турция към ЕС е важен за Малта, колкото и за Турция. Така малтийските компании могат да имат достъп до повече стоки на турския пазар на по-разумни цени, посочи Октай. Той изтъкна, че турското правителство ще продължи да насърчава турските бизнесмени да се възползват от добрите възможности за бизнес и инвестиции в Малта. Президентът на Малта Мари-Луиз Колейро Прека заяви, че малтийското правителство ще продължи да подкрепя преговорите за присъединяване на Турция към ЕС. Тя добави, че Малта подкрепя политиката за разширяване на ЕС, като каза, че тези усилия са ценни за жизнеспособна и процъфтяваща Европа. Президентът на Малта изтъкна, че Турция и Малта поддържат сътрудничество и добави, че това сътрудничество може да се развие.", "date": "2019.01.23", "title": "Сигурността и отбраната са \"стратегически зони\" за засилване на работата между Турция и Малта"}
{"url": "https://www.24chasa.bg/novini/article/7260199", "text": "В контекста на продължаващата несигурност в Обединеното кралство, свързана с ратифицирането на споразумението за оттегляне, Комисията прие две законодателни предложения, с които ще се ограничат сериозните последици за европейския риболовен сектор при напускане без споразумение. Това съобщиха от пресцентъра на Представителството на ЕК в България. Първото предложение предвижда отпускането на обезщетения по линия на Европейския фонд за морско дело и рибарство за рибарите и операторите от държавите членки, които временно ще преустановят своите дейности. Така ще се компенсират част от загубите, в случай че Обединеното кралство се оттегли без споразумение и въведе незабавна забрана за европейските риболовни кораби да оперират в неговите води. Второто предложение въвежда изменения в Регламента относно устойчивото управление на външните риболовни флотове. Неговата цел е да се гарантира, че корабите на Обединеното кралство ще имат право на достъп до водите на ЕС до края на 2019 г., при условие че европейските кораби получат реципрочен достъп до британските води. Посочените извънредни мерки не могат обаче нито да смекчат цялостното въздействие на сценарий без постигнато споразумение, нито да заменят в пълна степен ползите от членството в ЕС или условията на преходния период, предвидени в споразумението за оттегляне. Те са ограничени до конкретните области, в които е крайно необходимо да се защитят жизненоважните интереси на ЕС и не е достатъчно наличието само на мерки за готовност. Мерките принципно ще са с временен характер, ще имат ограничен обхват и ще бъдат приети едностранно от ЕС.", "date": "2019.01.23", "title": "ЕК предлага промени в закона за робилова при Брекзит без споразумение"}
{"url": "https://www.24chasa.bg/novini/article/7259778", "text": "Избирателната комисия на Тайланд обяви днес, че първите парламентарни избори в страната, откакто армията завзе властта при преврат през 2014 г., ще бъдат произведени на 24 март, предаде Асошиейтед прес, цитирана от БТА.  Дългоочакваното съобщение беше направено няколко часа след като кралският дворец издаде указ, разрешаващ изборите. С указа, публикуван в Кралския вестник, влизат в сила избирателни закони, подготвени от военното правителство, което упражнява строг контрол върху политическите дейности и полага усилия да потиска несъгласието, откакто е на власт. Управляващата хунта няколко пъти отлагаше обещавани крайни срокове за произвеждане на избори - поне веднъж годишно, откакто свали с преврат през май 2014 г. демократично избраното правителство. Сега за първи път има официално обявена дата за избори. Това е първата конкретна стъпка, която Тайланд прави към връщане на известна форма на гражданско управление. Канцеларията на министър-председателя Прают Чан-оча - водача на хунтата, заяви, че \"до средата на тази година ще има\" ново правителство. Тайландската армия каза днес, че не знае нищо за двама активисти в изгнание, чиито тела според полицията са намерени \"натъпкани с бетон\" до границата с Лаос, посочва Ройтерс. Правозащитни организации изразиха тревога от изчезването миналата година на двамата тайландски критици на армията и кралското семейство и още един активист, избягали в Лаос поради заплаха от арестуване след военния преврат през 2014 г. Според тайландските власти ДНК-проби са потвърдили, че двете тела, открити в края на миналия месец близо до минаващата по река Меконг граница, са на Чатчарн Бупаван и Крайдеч Луелерт. Двамата са били близки сътрудници на политическия активист Сурачай Данватананусорн, водил от Лаос онлайн радиопредавания, критични към тайландската хунта и монархия. Той също изчезнал миналия месец и все още е в неизвестност.", "date": "2019.01.23", "title": "Тайланд определи дата за първите парламентарни избори след преврата от 2014 г."}
{"url": "https://www.24chasa.bg/novini/article/7259733", "text": "\"Елена Йончева е с гаранция от 20 000 лева\", съобщи зам.-главният прокурор Иван Гешев. \"Заедно с нея е бил обвинен и мъж, който е от близкото обкръжение на Цветан Василев\", каза Гешев. Той посочи, че мъжът се е занимавал с регистриране на фирми, близки до Василев. В съобщението на прокуратурата той бе отбелязан като Б. М. Според близкия до банкера Цветан Василев сайт фрог.нюз, става въпрос за адвокат Божидар Миладинов, който е обвинен като помагач на Елена Йончева в пране на пари в размер на 330 000 евро.", "date": "2019.01.23", "title": "Гешев: Заедно с Йончева е обвинен и мъж от близкото обкръжение на Цветан Василев"}
{"url": "https://www.24chasa.bg/novini/article/7259729", "text": "Видеозаписите с побоя над малката Никол, за който акушерката Емилия Ковачева бе осъдена на първа инстанция на 18 г. затвор, ще бъде изискан, за да бъде гледан отново. Дискът с кадри от камерите на болницата, в която преди 4 г. се разигра драмата с 4-дневното бебе, в момента се съхранява в Софийския градски съд (СГС). Той ще бъде показан отново на 30 януари в зала 11 на Съдебната палата, тъй като Ковачева наскоро се отказала от защитника си Владислав Янев и го сменила с Жанет Желязкова. Адвокатката поиска да получи копие от записите, тъй като не ги е гледала, а те са основно веществено доказателство по делото. Софийският апелативен съд (САС) реши да й даде възможност да ги види, но не на електронен носител, а в присъствие на компютърен специалист. Акушерката Ковачева е под домашен арест в дома на родителите си в Самоков. Тя твърди, че оргиналите на записите от камерите в болницата липсват, а по делото имало само копия. Експертиза, приета при предното разглеждане на делото сочи, че кадрите са автентични и не са манипулирани, става ясно от мотивите към присъдата на СГС. Делото в апелативния съд се гледа по жалба на Ковачева срещу наказанието,  наложено й на 15 септември 2017 г.  Тя бе призната за виновна по обвинение в опит за убийство на новородено. Като свидетел вчера бе разпитана 27-годишна жена, която между 14 и 18 април 2015 г. е била в една стая с майката на Никол - Станислава Димитрова. Според нея в първите дни Никол била добре, плачела, но като й давали кърма, спирала. На 4-ия ден обаче бебето не било \"същото дете като предишните дни\". Акушерките и сестрите споменали за \"проблеми и анемия\". \"Дадох бебето (Никол -б.а.) на майката към 6,30 ч. Казах й, че има жълтеница\", заяви пред \"24 часа\" извън залата Ковачева. Тя продължава да отрича да е посягала на детето. С нея бяха родителите й Радка и Йордан Шопови, които са допуснати и като адвокати по делото. \"Съсипани сме\", каза Радка. Родителите на пострадалото дете се противопоставиха в съдебната зала на искането записите от болницата да се дават отново на защитата. \"Досега тя е имала достатъчно време да се запознае с материалите по делото\", каза Румен Димитров, бащата на Никол. \"Съдът уважи молбата на адвокат Желязкова, за да се избегне риск в бъдеще за отмяна на присъдата с мотива, че е нарушено правото на защита на Емилия Ковачева\", обясни съдия Алексей Трифонов, член на състава, който гледа делото в САС. Председател е Камен Иванов, бивш член на Висшия съдебен съвет (ВСС).", "date": "2019.01.23", "title": "Нов адвокат на акушерката Ковачева, ще гледа записите за битото бебе"}
{"url": "https://www.24chasa.bg/novini/article/7259779", "text": "Районната прокуратура във Враца е образувала 3 дела след установени фалшиви решения на ТЕЛК. Образуваните производства са по член от наказателния кодекс, според който издалият фалшиво удостоверение се наказва с лишаване от свобода до 2 години или пробация. Проблемите, с които се сблъсква прокуратурата при разглеждането на решенията на ТЕЛК са, че те не издават епикризи или изследвания, а вземат решение на базата на представените им от хората документи. От друга страна медиците, издали неверни документи, не подлежат на наказание, тъй като според тълкуванието на наказателния кодекс не могат да бъдат привлечени като длъжностни лица. Над 160 са решенията на ТЕЛК, които се проверяват от прокуратурата във Враца по разпоредената от главния прокурор акция от началото на годината. От НОИ във Враца пък съобщиха, че има над 6 000 решения, издадени от двете комисии в региона. През изминалата седмица във Враца е имало проверка на всички съмнителни случаи при издаването на решения, казаха от НОИ. През миналата година във Врачанско са били обжалвани 145 решения за отпускане на инвалидни пенсии в региона. По този показател областта е на едно от първите места в България.", "date": "2019.01.23", "title": "Врачанската прокуратура заведе дела за съмнителни решения на ТЕЛК"}
{"url": "https://www.24chasa.bg/novini/article/7259812", "text": "9-годишно момче от Пакистан успява да разобличи полицаите, убили семейството му. Часове, след като губи родителите и сестра си, детето разобличава прикритите действия на полицията. На 20 януари т.г. пакистанската полиция заявява, че е елиминирала \"четирима терористи\" по време на \"разузнавателна операция\", пише BBC, цитирана от vesti.bg. В изявлението се казва, че те (\"терористите\") са шофирали кола и мотоциклет, и били въоръжени. Отбелязано било също, че \"терористите\" започнали да стрелят по полицаите, които отвърнали на огъня само при самозащита. Но когато Умайр Халил започва да говори пред репортери в болницата – историята звучи много по-различно. 9-годишното момче разказва, че семейството му е пътувало от Лахор за сватбата на роднини. По-късно колата им е спряна за проверка. \"Баща ми им каза да взимат парите и да не използват оръжията си. Но те започнаха да стрелят“, казва Умайр. Родителите му, 12-годишната му сестра и семеен приятел, който шофирал, били застреляни. Умайр и двете му по-малки сестри, които оцеляват при престрелката, по-късно са намерени на бензиностанция близо до мястото на инцидента. Видео с историята на момчето се появи в социалните мрежи. След това са публикувани кадри, които потвърждават думите му. Свидетели на инцидента записали как полицията стреля по автомобила, а след това кадри показват и телата на жертвите. Инцидентът предизвика широк обществен отзвук. Премиерът Имран Хан написа в Туитър, че е шокиран да \"види травматизирани деца, станали свидетели на застрелването на родителите им“. Полицаите, извършили деянието, са арестувани. Според министъра на правосъдието в Пенджаб в резултат на разследването няколко висши служители в антитерористичното звено са отстранени от длъжност, а петимата служители ще бъдат изправени пред съда. ", "date": "2019.01.23", "title": "9-годишно момче разобличи полицаите, убили семейството му"}
{"url": "https://www.24chasa.bg/novini/article/7259839", "text": "Районна прокуратура – Г. Оряховица повдигна обвинение за причинената телесна повреда на медицински специалист от ЦСМП в града, съобщи държавното обвинение. Прокуратурата наблюдава бързо производство, образувано на 21.01.2019г. за това, че на същата дата около 01.00 часа в гр. Г. Оряховица, в сградата на спешния център, е причинена лека телесна повреда на Наталия  Армянова – медицински специалист при ЦСМП – Г. Оряховица по повод изпълнение на службата й. След изготвяне на незабавно назначената съдебно-медицинска експертиза относно характера и механизма на причиняване на телесното увреждане на пострадалия медицински специалист, днес Районна прокуратура – Г. Оряховица повдигна обвинение срещу Звезда Илиева за престъпление по чл. 131, ал.2, т.4 от НК - за причиняване на лека телесна повреда на медицински специалист при изпълнение на службата му. Предвиденото наказание е лишаване от свобода до 3 години. Предвид чистото съдебно минало на обвиняемото лице е задължително приложението на чл. 78А от НК, който изисква замяна на наказанието лишаване от свобода с административно наказание: глоба от 1000 до 5000 лв. След предявяване на обвинението и разпит по него, бързото производство незабавно ще бъде внесено в Районния съд за решаване.", "date": "2019.01.23", "title": "Повдигнаха обвинение на жената, ударила фелдшерка в Горна Оряховица"}
{"url": "https://www.24chasa.bg/novini/article/7259833", "text": "Албена Георгиева е новият главен оперативен директор на \"Billa България\" и ще отговаря за отделите \"Управление на категориите\", \"Развитие собствени марки\", \"Контрол на качеството\", \"Спейс мениджмънт\", \"Импорт мениджмънт\" и \"Търговия на едро\", предаде  Тя ще бъде част от борда на директорите, в който влизат управителят на \"Billa България\" Бойко Сачански и финансовият директор Ваня Динева, съобщиха от компанията. Албена Георгиева започва работа в \"Billa България\" през 2009 г. като ръководител на отдел \"Сървис\". Преминава през различни ръководни позиции във веригата и през 2014 г. е назначена за оперативен директор. Година по-късно става главен оперативен директор на \"Billa Словакия\", където работи до края на 2018 г. Георгиева е завършила \"Международни икономически отношения\" в Икономическия университет във Варна, работила е на мениджърски позиции и в \"Метро кеш енд кери България\", става ясно от онлайн социалната мрежа за търсене и установяване на делови контакти LinkedIn.", "date": "2019.01.23", "title": "Албена Георгиева е новият главен оперативен директор на \"Billa България\""}
{"url": "https://www.24chasa.bg/novini/article/7259851", "text": "Омбудсманът Мая Манолова организира обществена дискусия по проблемите с наднорменото замърсяване на въздуха, която ще се състои утре в сградата на институцията, информираха от пресцентъра на обществения защитник. Поводът за форума са жалби от граждани, сред които най-голям брой от столичани. Гражданите настояват за предприемане на спешни действия с конкретни резултати за преодоляване на замърсяването с фини прахови частици и за подобряване качеството на атмосферния въздух, посочват от пресцентъра на омбудсмана. В дискусията са поканени да участват всички отговорни по проблема институции, неправителствени организации и заинтересовани граждани.", "date": "2019.01.23", "title": "Омбудсманът Мая Манолова прави дискусия за мръсния въздух"}
{"url": "https://www.24chasa.bg/novini/article/7259849", "text": "Британската премиерка Тереза Мей каза в парламента днес, че опитите на някои депутати да отложат излизането на страната от ЕС, използвайки парламентарни процедури, не решават ключовия въпрос затова как ще бъде осъществен Брекзит, предаде Ройтерс, цитирана от БТА. \"Това, което виждаме, са предложения за поправки, които имат за цел да създадат ситуация за удължаване на срока на процедурата по член 50 (от Лисабонския договор за ЕС), но то не решава проблема, винаги ще дойде момент за решение. А решението си остава същото: (напускане) без споразумение, със споразумение, или без Брекзит изобщо\", каза тя. ЕС не може да предоговори споразумението за предпазния механизъм за границата в Ирландия, заяви днес вицепрезидентът на Европейската комисия Франс Тимерманс, цитиран от Ройтерс. \"Ние ще подкрепим Ирландия. . . (Предпазният механизъм) е \"червена линия\", по която не можем да преговаряме с британското правителство\", каза Тимерманс на събитие в полския град Краков. Утре главният преговарящ от ЕС за Брекзит Мишел Барние ще бъде приет в Берлин от германската канцлерка Ангела Меркел, съобщи заместник-говорителят на федералното правителство Мартина Фиц, цитирана от ТАСС. Говорейки за неяснотата около Брекзит, тя напомни, че Брюксел и Германия в частност очакват от Лондон \"конкретни предложения\". \"Топката е в полето на британците\", каза Фиц, но не отговори на въпроса дали Германия би се съгласила за отлагане на срока за Брекзит при сегашните условия. Според нея ЕС може да действа \"само на основата на запитване\" от страна на Лондон. Долната камара на британския парламент отхвърли на 15 януари проекта за споразумение с ЕС за условията на напускането, одобрен от Лондон и Брюксел през ноември м. г. след година и половина преговори. Самият Брекзит е планиран за 29 март, след което, според плана, трябва да започне преходният период, който ще продължи до края на 2020 г.", "date": "2019.01.23", "title": "Тереза Мей: Опитите на някои депутати да отложат Брекзит не решават проблема"}
{"url": "https://www.24chasa.bg/novini/article/7259803", "text": "Тайванката Джиджи Ву, която беше известна с това, че изкачваше върхове и се снимаше на върха по бански и се беше превърнала в интернет звезда, загина след падане в планината, съобщи Си Ен Ен (CNN). 36-годишната Ву е паднала в клисура, дълбока 30 метра в тайванската планина Юпен в събота и е била намерена в понеделник. Капитан Чанг Чин-пиао от пожарната служба на окръг Нантоу каза пред Си Ен Ен, че Ву е повикала приятел на помощ след падането, но не е могла да се движи поради наранявания в долната част на тялото,  Тъй като това се е случило много късно, шестима спасители от пожарната са започнали търсенето на следващата сутрин. Хеликоптер също е участвал в търсенето, но не е успял да се приземи на мястото, където е била паднала Джиджи Ву. Тялото на жената е намерено в понеделник на обяд. Причината за смъртта ѝ все още не е ясна, но според Чанг става дума за хипотермия. Ву се прочува, след като публикува свои снимки, на които е по бански на върха на планина. Тя започнала да прави това, след като загубила бас с приятел преди няколко години.", "date": "2019.01.23", "title": "Момичето, изкачващо планини по бански, загина (Снимки)"}
{"url": "https://www.24chasa.bg/novini/article/7259861", "text": "Трима мъже загинаха, а 10 деца пострадаха при катастрофа с участието на две коли и автобус в североизточната част на Полша, предаде Асошиейтед прес, като се позова на пожарната служба. Злополуката е станала на път северно от град Олщин. Тримата загинали са пътували в колите, предава БТА. Автобусът е превозвал 32 деца на възраст между 10 и 12 години. Десет от тях са получили контузии и ще бъдат откарани в болница за преглед, заяви говорител на пожарната служба.", "date": "2019.01.23", "title": "Автобус и две коли се блъснаха в Полша, трима загинаха, десет деца са ранени"}
{"url": "https://www.24chasa.bg/novini/article/7259878", "text": "В интервю пред гръцката информационна агенция АНА-МПА специалният пратеник на ООН в разговорите между Скопие и Атина по въпроса за името Матю Нимиц практически отхвърля възможността за предоговаряне на Преспанското споразумение, ако то бъде отхвърлено от гръцкия парламент, предава БТА. Американският дипломат изразява мнението, че \"ако Преспанското споразумение не влезе в сила, последствията от неуспеха (му) биха били дълбоки и вероятно и двете страни биха могли да преразгледат много елементи, за които са се споразумели. Не мисля, че би било вероятно едно \"бързо решение\" по отношение на това споразумение, което беше подложено на задълбочено договаряне. Мога да предвидя множество различни сценарии, които биха били възможни, някои от които и доста опасни\". Пред агенцията Нимиц подчертава, че най-добрата му оценка е, че постигането на едно ново споразумение \"би изисквало години, не месеци, при положение, че всички въпроси (включително промяната на името на държавата за всички цели - erga omnes) биха били отново на масата на преговорите, още повече, че е вероятно да съществува нова политическа динамика и в двете страни, както и промени в регионалната и международната среда\". На въпрос на агенцията дали ООН признават \"македонския език\", Матю Нимиц отговаря, че в официалния списък с имената на страните в статията за \"Бившата югославска република Македония\" е включен \"македонски език\". Специалният пратеник на ООН отбелязва усилията, които са положили и двете страни в продължение на почти 25 години. \"Накрая беше постигнато едно споразумение след толкова години на дискусии и тежки преговори, защото всяка от страните вярваше, че е постигнала основните елементи на националните си интереси и че мирът, сигурността и приятелството е по-вероятно да бъдат постигнати чрез споразумението, отколкото чрез продължаването на спора\", казва Нимиц, като уточнява, че това е негово лично мнение за бъдещето и някой друг може да има и различно становище.", "date": "2019.01.23", "title": "Матю Нимиц: Ако не се приеме Преспанското споразумение, са възможни опасни последствия"}
{"url": "https://www.24chasa.bg/novini/article/7259876", "text": "Международен екип от учени е установил, че подпочвените води реагират на климатичните изменения значително по-бавно, отколкото това става във водните басейни на повърхността. Според учените това може да има катастрофални последствия в следващите 100 години. Изследването е публикувано в Nature Climate Change и в Science Alert. Подпочвените води се подхранват основно от валежите. Експертите са на мнение, че количеството на подпочвените води бързо ще намалява, а същевременно нуждата от тях ще расте, предава  . Климатичните изменения ще доведат до ситуация, в която валежите вече няма да могат да попълват запасите от подпочвени води. Това ще предизвика безводие в множество райони и проблеми във водоснабдяването на мегаполисите. „Едва половината от световните запаси на подпочвени води реагират на климатичните изменения в рамките на един човешки живот – условно 100 години. Това означава, че в множество райони на света измененията на подземните потоци протичат по-бавно. Това може да се опише като бомба със закъснител“, казва Марк Катберт от университета в Кардиф. Според него сегашните изменения на климата ще се отразят на подпочвените води след един век. Ученият посочва, че това ще стане в по-сухи райони, а под Сахара водите все още реагират на климатични изменения, настъпили преди 10 000 години. В същото време в по-влажните райони, които са най-чувствителни към измененията на климата, например Амазонка и Централна Африка, промените ще се усетят още в следващите 10 години.", "date": "2019.01.23", "title": "Учени предупреждават: Подпочвените води намаляват, очаква ни безводие"}
{"url": "https://www.24chasa.bg/novini/article/7259879", "text": "Румънският министър на правосъдието Тудорел Тоадер и министърът на вътрешните работи Кармен Дан бяха изслушани днес в Комисията по граждански свободи, правосъдие и вътрешни работи на Европейския парламент, където представиха приоритетите на румънското председателство на Съвета на ЕС в областта на правосъдието и вътрешните работи, съобщава в. \"Адевърул\", цитиран от БТА. Редица евродепутати от всички политически групи обаче изразиха загриженост във връзка със състоянието на правовата държава в Румъния и призоваха правосъдния министър Тудорел Тоадер да не предприема нито една мярка, която на практика би легализирала корупцията. Те обърнаха внимание и на намесата на жандармерията срещу протестиращите по време на големия антиправителствен митинг на 10 август миналата година. \"Корупцията е антитезата на това, което представлява ЕС. Безпокои ни ситуацията в Румъния (. . .) Хиляди затворници бяха освободени. За пренаселеността на затворите не е ли необходимо да се създадат нови съоръжения вместо тези освобождения?\", попита Роберта Мецола от Европейската народна партия. Йозеф Вайденхолцер от Партията на европейските социалисти изтъкна, че \"в областта на правовата държава Румъния има да напише още много домашни\", а Хелга Стевенс от Консерваторите напомни, че последният доклад за Румъния на Европейската комисия по Механизма за сътрудничество и проверка е бил \"най-критичният досега\". Министър Тоадер на свой ред коментира спорен проект за извънредно постановление, което би дало възможност за оспорване на множество окончателни присъди, включително за корупция, произнесени от Върховния касационен съд след 2014 г. Той изтъкна, че мярката се налага от решение на Конституционния съд, според което не са спазени изискванията за сформиране на петчленните съдебни състави Върховния касационен съд. Министърът напомни също, че Конституционният съд е установил нередност и при тайните протоколи, сключвани между прокурорите и разузнавателните служби. \"Ние не искаме някой да се отърве от наказание, но не можеш да кажеш на румънеца, че е бил осъден от незаконно сформиран състав. Ние искаме преразглеждане на делата на осъдените, но и на оправданите, да се види дали са били произнесени на базата на законно използвани доказателства. Така че не се отнася само за осъдените, а за всички процеси\", изтъкна Тоадер.", "date": "2019.01.23", "title": "Евродепутати: Румъния да не предприема мерки, които ще легализират корупцията"}
{"url": "https://www.24chasa.bg/novini/article/7259886", "text": "Труп на възрастен мъж бе открит в гориста местност над карловското село Васил Левски, съобщи \"Дарик\". Впоследствие е установено, че тялото е на местен жител, обявен през октомври м.г. за общонационално издирване. Трупът, който бил в напреднал стадий на разложение, е открит от турист, който се обадил на тел. 112. На място пристигнали служители на Районното управление в Карлово. Първоначално не са установени следи от насилие. Образувано е досъдебно производство срещу неизвестен извършител. Тялото е предадено на съдебна медицина за установяване причините за смъртта на пенсионера.", "date": "2019.01.23", "title": "Откриха полуразложен труп над карловско село"}
{"url": "https://www.24chasa.bg/novini/article/7259898", "text": "Две деца избягаха от детска градина в Русия при температура от -45 градуса. Инцидентът е станал в село северно от Якутск, информира  5-годишните момиченца се измъкнали без служителите да забележат. За бягството алармирала майката на едното дете. Момичетата са открити навреме и откарани в болница. Въпреки това едното е с измръзване на пръстите на ръцете.", "date": "2019.01.23", "title": "Две деца избяха от детска градина в Якутск при температури от минус 45 градуса (Видео)"}
{"url": "https://www.24chasa.bg/novini/article/7259433", "text": "Европейската комисия представи днес доклад, в който очертава опасностите, свързани с предоставянето на гражданство и право на пребиваване в ЕС срещу инвестиции, предава БТА. Изразени са опасения по отношение на сигурността, прането на пари, данъчните измами и корупцията. В доклада се посочва, че липсата на прозрачност в начина, по който действат схемите, както и липсата на сътрудничество между държавите в ЕС, допълнително увеличават опасността, се посочва в съобщението. В три страни от ЕС - България, Кипър и Малта - се прилагат схеми за предоставяне на гражданство на инвеститори при условия, които не са толкова строги, колкото обикновените режими за натурализация. В тези три държави няма нито задължение за физическо пребиваване на гражданина, нито изискване за други действителни връзки с държавата, преди да бъде получено гражданство, отбелязва комисията. Тези схеми представляват общ интерес за ЕС, тъй като всеки, който придобие гражданство на държава в ЕС, придобива и европейско гражданство. Решението на една държава да предостави гражданство в замяна на инвестиции дава автоматично права по отношение на другите държави в Общността, особено правата на свободно движение и достъп до вътрешния пазар на ЕС, за да се упражнява икономическа дейност, както и правото на участие в избори. В доклада е изразена загриженост, че проверките на кандидатите за гражданство не са достатъчно надеждни и централизираните информационни системи на ЕС, като например Шенгенската информационна система (ШИС), не се използват постоянно, както би следвало. Необходими са засилени проверки, за да може правилата за борба с изпирането на пари да не се заобикалят, допълва ЕК. Необходими са надзор и докладване, за да може физическите лица да не се възползват от тези схеми заради съпътстващите предимства. В доклада се отчита липса на ясна информация за начина, по който схемите се управляват, включително за броя на получените, одобрените или отхвърлените заявления, както и произхода на кандидатите. Държавите в ЕС не обменят данни за кандидатите за такива схеми, нито се съобщават за отхвърлените кандидати. Схемите за предоставяне на право на пребиваване срещу инвестиции, макар и различни от схемите за предоставяне на гражданство от гледна точка на правата, които предоставят, създават също заплахи за сигурността на държавите в ЕС. Разрешение за престой в ЕС дава право на пребиваване на гражданин на чужда държава в съответната държава от ЕС, както и право да пътува свободно в Шенгенското пространство. Въпреки че законодателството на ЕС урежда условията за влизане на определени групи граждани на чужди държави, издаването на разрешения за пребиваване на инвеститори не е уредено на европейско равнище и остава решение на националните власти. Общо 20 държави в ЕС прилагат такива схеми - България, Чехия, Естония, Ирландия, Гърция, Испания, Франция, Хърватия, Италия, Кипър, Латвия, Литва, Люксембург, Малта, Холандия, Полша, Португалия, Румъния, Словакия и Великобритания. Комисията посочва, че според европейското законодателство съществуват определени задължения по отношение на сигурността, които трябва да бъдат взети предвид преди издаването на виза или разрешение за пребиваване на чуждестранни инвеститори. Отчита се липса на достъпна информация за практическото прилагане и свободата на действие в начина, по който държавите в ЕС подхождат към съображенията за сигурност. Разрешенията за пребиваване, получени срещу инвестиция, с изискване на ограничено физическо присъствие на инвеститора във въпросната държава или дори без то да е необходимо, могат да повлияят на прилагането на статута за дългосрочно пребиваване в ЕС и върху правата, свързани с този статут, и могат да осигурят по-бърз достъп до национално гражданство и съответно гражданство на ЕС, допълва ЕК. В доклада се отбелязва липсата на прозрачност и надзор на схемите, особено по отношение на наблюдението и липсата на статистически данни за броя на тези, които получават разрешение за пребиваване по такава схема. ЕК призовава държавите от ЕС постоянно да извършват всички задължителни гранични проверки и проверки за сигурност; стриктно да спазват изискванията за дългосрочно пребиваване и за събиране на семейството. Сумите, изплатени от кандидатите за гражданство и право на пребиваване срещу инвестиции, следва да се подлагат на проверка по правилата на ЕС за борба с изпирането на пари. Предвижда се до края на годината да бъдат въведени общи проверки за сигурност при схемите за гражданство срещу инвестиции. ЕК ще наблюдава схемите за предоставяне на гражданство срещу инвестиции в страните, които очакват да се присъединят към ЕС.", "date": "2019.01.23", "title": "ЕК: В България, Кипър и Малта се прилагат схеми за даване на гражданство на инвеститори"}
{"url": "https://www.24chasa.bg/novini/article/7259421", "text": "Бащата на бизнесмена Николай Банев е починал тази сутрин. Тъжната вест съобщи самият той в страницата си във фейсбук. \"Днес-23 януари, 2019 г., на 85 достойни години, почина Йордан Вълчев Банев. Полковникът умря, защото не прие \"новото\" време, разочарова се от \"Прехода\", дълбоко се обиди (до смърт) на специализираната прокуратура! Дълбок поклон! Съпругата му-Мария Банева, деца, внуци, правнуци.\" Това написа Банев в социалната мрежа. Бай Данчо от дълго време боледувал и е бил и в болница. Синът му Николай не могъл да го види преди заминаването си за Франция. Погребението ще бъде в Хасково, информира ", "date": "2019.01.23", "title": "Почина бащата на Николай Банев"}
{"url": "https://www.24chasa.bg/novini/article/7259484", "text": "Правителството прие Отчет за изпълнението на Националната статистическа програма и за дейността на Националния статистически институт (НСИ) през 2018 година, и както и програма за 2019 година. Това съобщиха от Министерски съвет.  През изминалата година НСИ стартира подготовката и осигуряването на необходимите условия за успешното протичане на преброяването на населението и жилищния фонд в Република България през 2021 г., включително чрез разработване на проект на национален закон. През 2018 г. НСИ осъществи 267 статистически изследвания, като за първи път бяха публикувани данни за „Районни отоплителни и охладителни системи“, компютърната осигуреност, предоставянето на достъп до Интернет и наличието на зали за представления в читалищата. Наред с това НСИ постави като приоритет повишаването на информационната сигурност и внедряването на Система за управление на сигурността съгласно ISO/IEC 27001. През 2018 г. НСИ проведе обучения, предназначени за млади статистици, от страни от Европейската политика за добросъседство и Балканския регион. Съгласно програмата на НСИ за 2019 г. ще бъдат проведени 271 изследвания, сред които се открояват нови статистически данни за сметки за субсидиите и трансферите за околната среда и наблюдение на структурата на заплатите. Същевременно институтът ще продължи участието си в различни проекти на ЕК като наблюдение на работната сила, подкрепа за подобряване на статистиката за престъпността, национални сметки и платежен баланс, Програма за европейски сравнения 2019 г., установяване на нови индекси на производство в услугите и търговията, подобряване на краткосрочната бизнес статистика.", "date": "2019.01.23", "title": "НСИ стартира подготовката за преброяването през 2021 г."}
{"url": "https://www.24chasa.bg/novini/article/7259486", "text": "Турският президент Реджеп Тайип Ердоган днес пристигна на еднодневно посещение в Русия, предаде ТАСС. В Москва Ердоган ще бъде приет от руския президент Владимир Путин, предаде БТА. В най-скоро време ще започне срещата на двамата лидери, посочи пред ТАСС източник, свързан с организирането на срещата. По данни на агенцията турският президент е пристигнал в Москва с външния министър, министъра на отбраната, ръководителя на разузнаването и други високопоставени турски представители. Очаква се сред основните въпроси, които Путин и Ердоган ще обсъждат, да бъде ситуацията в Сирия и в частност в провинция Идлиб.", "date": "2019.01.23", "title": "Ердоган пристигна в Русия"}
{"url": "https://www.24chasa.bg/novini/article/7259497", "text": "Министърът на здравеопазването Кирил Ананиев е сезирал главния прокурор за зачестилите нападения над медици. Това съобщиха от пресслужбата на Министерството на здравеопазването. Заради последните два случая на проявена агресия срещу медицински лица на територията на област Велико Търново, министър Ананиев е изпратил до Главния прокурор доклада за двата инцидента с искане да бъде осигурено приоритетно разследване по тях. Настояването на министър Ананиев е разследванията по тези два случая, както и по всеки друг случай на агресия срещу медицински специалист при изпълнение на служебните му задължения, да бъдат проведени по реда на бързо производство. Министерството на здравеопазването остро осъжда посегателството спрямо медицински специалисти и се обръща към всички български граждани и най-вече към представителите на ромската общност с апел да проявяват уважение и разбиране към високоотговорната и често пъти животоспасяваща работа на медиците. На 21 януари 35-годишна жена, на чието дете служител от Филиал за спешна медицинска помощ - Горна Оряховица е оказвал медицинска помощ, е проявила физическо насилие спрямо медицинското лице. На 22 януари двама мъже и една жена са нападнали медицински екип в Отделението по хемодиализа на МОБАЛ \"Д-р Стефан Черкезов\" - Велико Търново.", "date": "2019.01.23", "title": "Кирил Ананиев сезира главния прокурор за зачестилите нападения над медици"}
{"url": "https://www.24chasa.bg/novini/article/7259488", "text": "Правителството одобри проект на Споразумение за предоставяне на подкрепа за проекти между Комисията за енергийно и водно регулиране (КЕВР) и Европейската банка за възстановяване и развитие (ЕБВР). Със споразумението КЕВР ще получи консултантска помощ от ЕБВР за подобряване на аналитичния и технически капацитет, както и за регулирането на цените и ефективността на електроенергийния пазар. В рамките на споразумението ще бъдат разработени методики и анализи за мониторинг на пазара, разходите и ползите от инвестиционните проекти, капиталовите и оперативните разходи на мрежовите предприятия за регулаторни цели, методика за обвързване на регулираните приходи на мрежовите предприятия с показателите за ефективност и качество на услугите. Предвижда се развитие на капацитета на КЕВР в посока провеждане на проверки, изземване на електронни доказателства, снемане на устни обяснения, налагане на наказания, уреждане на спорове и начини за обжалване от страна на дружествата, както и други процедурни и правни въпроси. В рамките на проекта е предвидено да бъде извършен преглед и анализ на законодателството и да бъдат изготвени предложения за нормативни промени с цел подобряване на регулаторната рамка на електроенергийния пазар и респективно на регулаторната дейност на КЕВР.", "date": "2019.01.23", "title": "КЕВР ще получи консултантска помощ от Европейската банка за развитие"}
{"url": "https://www.24chasa.bg/novini/article/7259491", "text": "Раните на Северна Ирландия са дълбоки: Кървавата неделя, Енискилън, междуобщностите убийства на католици и протестанти в Белфаст от паравоенни групи от двете страни и стрелбите и силовите действия на британските сухопътни войски и Кралската полиция на Ълстър. Времето не е излекувало напълно омразата, недоверието и страха на въвлечените в десетилетния конфликт, отнел живота на над 3700 души и до голяма степен приключил с мирното споразумение от 1998 г. Сега силното съсредоточаване на Брекзит върху бъдещето на границата между Северна Ирландия и Република Ирландия поражда тревога от ново насилие. Страховете, че мрачните дни на \"Смутовете\" може да се върнат, са подклаждани от неотдавнашна експлозия и отвличания във втория по големина североирландски град Лондондери, известен още като Дери. За насилието е заподозряна \"Нова ИРА (Ирландска републиканска армия)\". Друго нещо, което не помага: споделящото властта правителство на Северна Ирландия е временно спряло работа от две години заради спор между главните протестантски и католически партии. Нека да погледнем назад към конфликта, обхванал Северна Ирландия и разпространил се в основната територия на Великобритания, последвалия мир и възможността барутният погреб да пламне отново. Шестте графства на Северна Ирландия са част от Обединеното кралство. Повечето католици в района, които в миналото са били подложени на дискриминация, се стремяха към обединение с Република Ирландия на юг. Те станаха известни като националисти или републиканци. Повечето протестанти настояваха да останат в унията между Великобритания и Ирландия и станаха известни като юнионисти или лоялисти. Британските сухопътни войски, първоначално разположени, за да защитават католическите общини от протестантски нападения през 60-те години на 20 век, бързо бяха възприети като окупационни сили от републиканските общини, които трябваше да защитават. Масовите арести и интерниране на хора, заподозрени във връзки с ИРА, през 1971 г. затвърдиха тази представа. ИРА започна бомбена кампания у дома и в основната територия на Великобритания, при която вземаше на прицел мирни граждани в заведения и магазини, както и военни мишени. Протестантските паравоенни групи \"Доброволчески сили на Ълстър\" и \"Отбранително дружество на Ълстър\" също така бяха отговорни за редица убийства и зверства. Паравоенните групи от двете страни също така се занимаваха с изнудване и рекетиране на собствените си общини. От всички събития Кървавата неделя е това, което продължава да отеква днес: британски войници убиха 14 невъоръжени протестиращи католици в Лондондери през 1972 г. На свой ред ИРА беше широко осъдена за бомбеното нападение в Енискилън във Възпоменателната неделя през 1987 г., когато бяха убити 11 души. А имаше някои видни жертви на конфликта: превърналият се в икона член на ИРА Боби Сандс, който обяви гладна стачка, умря в затвора през 1981 г.; братовчедът на кралица Елизабет Втора - адмиралът от флота Луис Маунтбатън, беше убит от ИРА през 1979 г.; Маргарет Тачър за малко избегна същата участ, когато ИРА взриви бомба в хотела, използван от нейната Консервативна партия в Брайтън през 1984 г., при което бяха убити петима човека. До 1994 г. британското правителство забраняваше гласовете на няколко републикански лидери, включително Джери Адамс и Мартин Макгинес, да бъдат излъчвани по телевизията или радиото - вместо това бяха използвани актьори. Това беше странна практика, която подчертаваше дълбоко вкорененото подозрение и резервираност към всяко мирно споразумение, след като насилието неумолимо продължаваше през последното десетилетие на 20 век. През декември 1993 г. британският министър-председател Джон Мейджър и неговият ирландски колега Албърт Рейнолдс обявиха Декларацията от Даунинг стрийт, очертала техния подход към възстановяване на мира въз основа на съгласие между всички заинтересовани. Това доведе до Споразумението от Разпети Петък през 1998 г., установило историческо, споделящо властта събрание, което пое от Лондон някои от правомощията за вземане на решения. Споразумението също така намали операциите на британската армия в Северна Ирландия. Това да видиш непримиримите някога врагове от свързаната с ИРА републиканска партия \"Шин фейн\" и демократичните юнионисти на една маса с тогавашния британски министър-председател Тони Блеър беше гледка, носеща нова ера на надежда, макар и несигурна. Изгледите за възстановяване на твърдата граница между Ирландия и Северна Ирландия, когато Великобритания напусне ЕС, пораждат страхове от завръщане към старата действителност, при която контролните пунктове на британските сухопътни войски, стрелбите, бомбените нападения и контрабандата на оръжия бяха нещо нормално. Сега има свободно движение на хора и стоки между едната и другата страна, което много допринася за стабилността, търговията и икономическия растеж. Някои в британската Консервативна партия се дразнят от влиянието на Дъблин в Европейския съюз и способността му да налага вето върху всяка сделка, позволяваща връщане на твърдата граница. Канцеларията на Тереза Мей отхвърля съобщенията, че министър-председателката обмисля преразглеждане на условията на споразумението от Разпети петък. Мей обаче казва, че иска още преговори за \"предпазния механизъм\", който предвижда да остави Обединеното кралство в митнически съюз с ЕС, за да се избегнат проверки на ирландската граница. Той е замислен като временна мярка, която да действа, докато бъде намерено трайно решение. Но подкрепящите Брекзит британски депутати се страхуват, че с него Великобритания може да бъде хваната в капан, като бъде обвързана за неопределено време с търговските правила на ЕС. Има групи, които ще се стремят да се възползват от продължаващата несигурност. Но тези, които биха се опитали да провалят трудно извоювания път на Северна Ирландия към стабилност, нормалност и някакво благоденствие, едва ли някога ще спечелят народната подкрепа, която имаха, когато бушуваше конфликтът.", "date": "2019.01.23", "title": "Брекзит събужда стари страхове в Северна Ирландия"}
{"url": "https://www.24chasa.bg/novini/article/7259505", "text": "\"Прекрасно си работи коалицията. Днес си имаше Министерски съвет и всичко е наред\". Това коментира премиерът Бойко Борисов преди минути.  \"Крадецът казва \"дръжте крадеца\". Не се занимавам с такива хора. Те за \"добро утро\" за \"лека нощ\" трябва да казват Бойко Борисов. Нито имам нещо общо с КТБ, нито с който и да е било\". Така Борисов коментира  .  \"Отнема се вниманието от реалната политика\", допълни Борисов.  За евровота премиерът каза, че неговите очаквания са,  че изборите ще бъдат трудни, но ГЕРБ е направил много, за да ги спечели.  Премиерът Борисов и министърът на икономиката Емил Караниколов откриха завод за автомобилни части в землището на димитровградското село Крепост. Двамата прерязаха лентата на производствените мощности на американската \"Варок Лайтинг системс\" - част от индийската \"Варок груп\". На събитието присъстваха и изпълнителният директор на Българската агенция за инвестиции Стамен Янев, старши вицепрезидентът на компанията Фил Кънингам и хора от мениджмънта, депутати, областният управител на Хасково Станислав Дечев, кметове гости. \"Виждате как тук се изгражда завод след завод\", посочи Борисов. Той отбеляза, че има много спекула на тема инвестиции. \"Тези заводи в момента, обаче, не само разкриват работна места, не само са високо технологични, но и работят изцяло за износ\", подчерта Борисов. По негови думи \"имаме рекордно висок брутен вътрешен продукт за всички времена\". \"Спомням си когато тук имаше само голи полета. Виждате как сега се изграждат завод след завод\", посочи Борисов. Той отбеляза, че има много спекула на тема инвестиции. \"Тези заводи в момента, обаче, не само разкриват работни места, не само са високо технологични, но и работят на 100 процента за износ\", подчерта Борисов. По негови думи \"имаме рекордно висок брутен вътрешен продукт за всички времена\". Кметът на Димитровград Иво Димов заяви, че няма по-голямо удовлетворение за един кмет от даването на старта на такава инвестиция, която тепърва ще се отрази на пазара на труда в района. Производствената мощност на \"Варок\" е на площ 30 хил. кв.м. Застроената площ е 3 хил.кв.м, с перспектива да бъдат застроени още 5 хил.кв.м. Първоначално в предприятието ще бъдат назначени 50 работника с намерение персоналът да стигне до 400 души. Предприятието, в което са вложени 8 милиона евро, ще изработва малки осветителни тела за автомобили и двуколесни превозни средства. Борисов отбеляза още, че политиката е борбата за високи доходи и заплати, които да отговарят на качеството на труда. \"За съжаление преди години когато презентирахме България казвахме, че имаме евтина работна ръка. Сега вече не е така, и не трябва да се говори по този начин. Искаме високи доходи, защото и квалификацията на нашите работници вече е достатъчно висока\", поясни премиерът. \"Автомобилният сектор в България се развива изключително добре. През миналата година в сектора има инвестиции от 200 милиона лева и 3200 открити работни места\", посочи министърът на икономиката Емил Караниколов. Борисов отбеляза още, че политиката е борбата за високи доходи и заплати, които да отговарят на качеството на труда. Производствената мощност на \"Варок\" е на площ 30 хил. кв.м. Застроената площ е 3 хил.кв.м, с перспектива да бъдат застроени още 5 хил.кв.м. Първоначално в предприятието ще бъдат назначени 50 работника с намерение персоналът да стигне до 400 души. Предприятието ще изработва малки осветителни тела за автомобили и двуколесни превозни средства. След откриването на завода, премиерът Борисов разгледа и завода за автомобилни части в съседство на \"Язаки\". „Стартирахме ударно „Хемус“. Искам март месец да направим поне три първи копки на АМ „Хемус“, защото виждате на юг по магистралите завод след завод“, каза още премиерът Борисов пред журналистите.", "date": "2019.01.23", "title": "Борисов за БСП: Те за добро утро и за лека нощ все казват \"Бойко Борисов\" (Видео)"}
{"url": "https://www.24chasa.bg/novini/article/7259508", "text": "Икономическото и социално сближаване на държавите от Европейския съюз е инвестиция в бъдещето на обединена Европа и това следва да бъде заложено в Многогодишната финансова рамка на ЕС и общите политики. Това заяви президентът Румен Радев на работна среща на „Дондуков“ 2 с ръководителите на дипломатическите мисии на държавите-членки на ЕС и на Европейското икономическо пространство в България. В срещата участваха вицепрезидентът Илияна Йотова и председателят на Представителството на Европейската комисия у нас Огнян Златев. Това съобщиха от прессекретариата на президентството.  Държавният глава призова единството и солидарността да останат водещи принципи за справяне с общите предизвикателства като постигане на по-висок икономически растеж, изграждането на сигурна и социално ангажирана Европа, справянето с миграцията и борбата с тероризма. Задълбочаващите се различия между Северна и Южна и Западна и Източна Европа бяха определени от Румен Радев като най-голямото предизвикателство, пред което е изправен днес Европейският съюз. По думите на президента пример за това е и т.нар. пакт за мобилност, който разделя европейските държави в ущърб на конкурентоспособността на превозвачите от Източна Европа, докато продължава да има съществена разлика в заплащането на труда на служителите, работещи за едни и същи европейски компании, в зависимост от европейския регион, в който са разположени техните филиали. Подписаният договор за приятелство между Франция и Германия беше определен от президента като важна стъпка за задълбочаване на процеса на европейска интеграция и засилване на ролята на обединена Европа. Президентът посочи обаче, че сътрудничеството в сферата на сигурността следва да бъде открито и за останалите държави-членки на ЕС, които да бъдат част от изграждащата се \"обща стратегическа култура и обща отбранителна промишленост\". Румен Радев отбеляза и новите инициативи за задълбочаване на партньорството в сферата на отбраната като „Европейската инициатива за интервенция“ и призова да не се допуска изолацията на Източна Европа от споделянето на идеи, обмена на разузнавателна информация и разработване на доктрини, което би засилило фрагментацията на Европа. По време на срещата бяха обсъдени редица въпроси, свързани с дебата за бъдещето на обединена Европа, Западните Балкани, Източното партньорство, енергийната диверсификация и други актуални теми от дневния ред на Европейския съюз.", "date": "2019.01.23", "title": "Румен Радев:  Сближаването на държавите от ЕС е инвестиция в бъдещето на обединена Европа (Видео)"}
{"url": "https://www.24chasa.bg/novini/article/7259519", "text": "Предстоящите избори напролет, двойни (заедно с парламентарните) или отделни (само президентски), са своебразен нов референдум за гражданите, на който те ще оценят досегашните политики на властта и опозицията, твърдят анализатори. Макар председателят на парламента Талат Джафери да обяви, че на 8 февруари ще насрочи президентските избори, петнадесетина дни преди да започне началото на изборната надпревара, изглежда, че както за властта, така и за опозицията тези избори не са основна цел в този политически момент за Македония, пише Ясминка Павловска, в. \"Нова Македония\", цитирана от БТА. Освен искането на опозиционната ВМРО-ДПМНЕ за едновременно провеждане на предсрочни парламентарни избори заедно с президентските и пробването на идеята за консенсусен президент, която подеха Демократичният съюз за интеграция (ДСИ) и СДСМ, все пак, политическата обстановка в момента е много чувствителна заради очакванията споразумението от Преспа да бъде ратифицирано в гръцкия парламент както и заради оспорваното влизане в сила на закона за езиците. Професор Биляна Ванковска публикува своите размишления по темата в социалните мрежи: Истината е, че сме разпънати между любовта към Македония и инстинкта за самосъхранение и едновременната омраза и недоверие към държавните институции и политическата каста. В такава обстановка се поставя въпросът за президентските избори, за кандидатите, за евентуалния бойкот или впрягане на всички сили против управляващата каста, която се показа като безскрупулна и в законодателната, и в изпълнителната, но и съдебната власт. Искрено аз още не съм решила като индивид как ще постъпя по отношение на президентските избори, но размишлявам на глас и за своите дилеми. Първо, президентските избори са най-маловажното нещо в сегашния контекст в страна, в която и държавата, и конституцията са заробени. Но от друга страна дали си струва на тази хунта да бъде оставена и тази институция /след като спечели и пороби всички останали/. Разбирам, че за опозицията това е нещо, което трябва да направи, това е първата възможност да си премери силите със сегашната власт и да се завърне, т.е. да върне доверието в себе си и активното присъствие на политическата сцена. Може би, ако излязат с някой добър кандидат, той ще има повече подкрепа от този на управляващите. Все пак, в опозиционната ВМРО-ДПМНЕ все още, до 31 януари, е отворено публично регистриране на президентски кандидати, след което кандидатите ще имат две седмици да представят програмата си на общинските комитети. Фаворитът на опозицията ще стане известен на конгрес на партията, насрочен за 16 февруари. Според очакванията президентските избори трябва да се състоят в два кръга - на 21 април и на 5 май, а с оглед на динамиката на случващото се на политическата сцена събитията може да се обърнат в полза на едната или другата политическа опция. Коалиционният партньор в правителството - албанската партия Демократичен съюз за интеграция, първо дискретно, а след това по-отворено пласира опцията за \"консенсусен президент\", т.е. кандидат, който ще бъде общ със СДСМ. Премиерът Заев досега умело избягваше да се изясни за тази идея - условие на ДСИ, оправдавайки се с други политически приоритети, но коалиционният партньор изглежда няма намерение да отстъпи от идеята си за консенсусен президентски кандидат. С който и да било общ кандидат с ДСИ СДСМ реално ще победи на президентските избори, ако ВМРО-ДПМНЕ не реши да бойкотира втория изборен кръг. Ако реши да го бойкотира, тогава е трудно двете партии да извадят повече от 660 хиляди избиратели на изборите, тъй като президентските избори ще бъдат един вид втори референдум за насоката, в която искаме да се движи Македония. Но след неуспешни президентски избори длъжността президент на държавата до избора на следващия президент според конституцията ще изпълнява досегашният председател на парламента Талат Джафери. А това не може да бъде в интерес на ВМРО-ДПМНЕ. Втора грешка може да бъде, ако след избора на Талат Джафери за председател на парламента, СДСМ се постави в позиция на шантажирана партия от ДСИ при избора на \"консенсусен\" кандидат за президент. Това може да означава нито един от най-заслужилите в сегашното правителство за свалянето на режима, за привличането на гласове на албанците през 2016 г. и за постигането на договорите с България и Гърция да не може да се кандидатира за президент, за да остане правителството компактно и защото ДСИ има някои други критерии и кандидати, с които вече излиза в публичното пространство, предупреждава професор Спасов по повод опасността от вътрешнопартиен раздор и заради избора на консенсусен държавен глава. От друга страна колкото и да се определя президентският пост като предимно протоколен и въпреки всички опити за неговото омаловажаване в хода на всички тези години на независимост на Република Македония, в критични моменти той се показва като ключов за баланса на политическите процеси и политическата мощ, както и решаващ в кризисни ситуации. Независимо от това, че президентските избори /освен местните за избор на кмет/ са единствените избори, на които гражданите могат директно да избират функционери според личното им реноме, все пак все повече става актуална идеята за връщането на избора на президент в парламента. Частично тази идея би могла да се реализира и на тези президентски избори, ако не бъде постигнат ценз за избор на президент, т.е. ако не участват 40 процента от записаните в избирателния списък. Ако няма достатъчно активност, е вярно, че Талат Джафери ще стане временно държавен глава. Процедурата ще трябва да се повтори или повтаря, докато не изпълни цензът, което ще омаломощи държавата /особено бюджета/, но и властта. Рискът е, че те ще използват купените депутати, за да променят още веднъж конституцията /е, голяма работа, смениха преамбюла и името, как пък да не променят начина на избиране на президент според собствения кеф/. Но това омаломощаване ще наложи необходимостта от парламентарни избори. Разбира се, дилемите не свършват тук, тъй като тук започва най-важната работа - демонтиране на заробената държава и установяване на нова власт, която не е компрометирана във всички тези игри, на които бяхме свидетели, но и нови институции и наказания за всички, които са извършили престъпления, смята професор Биляна Ванковска. Въпреки изявленията на правителството и премиера, че след решаването на споровете със съседите сега трябва да се посветят на икономиката, предсрочните парламентарни избори като искане на опозицията са все още опция, за която трябва да се помисли. Ако президентските избори се произведат заедно с предсрочни парламентарни избори, те реално ще бъдат нов референдум за гражданите за нов президент и нов мандат на правителството, с който ще се осигурят промените в Македония, които започнаха с Шарената революция и с последните избори, или всичко постигнато ще се унищожи и Македония ще се върне в положението от преди промяната на властта през 2016 година. От изявленията на някои кандидати за президент от опозицията става ясно, че те очакват от новия президент да анулира договора от Преспа, да не подпише закона за езиците, да отвори процедура за съдене на всички, които с политиката си през изминалите години са извършили \"национално предателство\" и са нарушили конституцията и законите. И това са две непримирими позиции, между които гражданите и избирателите трябва да изберат и да дадат чист мандат, смята професор Георги Спасов.", "date": "2019.01.23", "title": "В. \"Нова Македония: Изборите напролет - ключов тест за властта и опозицията"}
{"url": "https://www.24chasa.bg/novini/article/7259534", "text": "В австрийския град Китцбюел днес сутринта беше открита 88-годишната жена, отвлечена във вторник след обяд от улица в Айзенщат. Говорител на полицията заяви, че е изяснена и самоличността й, съобщи БТА. Както бяха изказани още снощи предположения, действително става дума за майката на Щефан Отрубай, управител на милиардното имущество на фамилията Естерхази. След първия разпит на задържаните, включително и на възрастната жена, тя се била качила доброволно в автомобила, се казва в съобщение на полицията за медиите. Като причина се посочва фамилна разпра, тъй като майката на Отрубай е пристигнала в Австрия въпреки нежеланието на останалата част от фамилията Естерхази. В завършилата благополучно полицейска акция по издирване на жената, са били включени над 100 полицаи, както и полицейските служби на съседните на Австрия държави.", "date": "2019.01.23", "title": "Откриха отвлечената майка на управител на имуществото на фамилия Естерхази"}
{"url": "https://www.24chasa.bg/novini/article/7259539", "text": "Приют за диви животни в английския град Мъч Уенлок се грижи за таралеж, който оплешивял от стрес, след като се събудил от зимен сън по-рано заради паразити в ушите, съобщи в. \"Дейли мейл\". Окаяният таралеж, наречен Беър (Мечо), всеки ден има право на процедури. Масажират го с алое вера, за да му върнат бодливия вид. Веднъж седмично го къпят с антибактериален шампоан. Управителката на приюта Фран Хил е убедена, че той ще се възстанови, предава БТА. Жена от района намерила таралежчето и го занесла в приюта, чудейки се какво може да е това животно. То било премръзнало и много гладно. Изяло цялата котешка храна, която му дали, и пило вода без прекъсване четири минути. Беър ще остане в приюта поне два месеца, докато се възстанови. След това ще бъде пуснат на свобода.", "date": "2019.01.23", "title": "Таралеж се събуди от зимен сън по-рано и \nоплешивя от стрес (Видео)"}
{"url": "https://www.24chasa.bg/novini/article/7259547", "text": "Окръжна прокуратура Габрово внесе в съда обвинителен акт срещу шофьор на камион, причинил катастрофа с един загинал и седем ранени. Обвинението срещу Я. Б. е за това, че на 26.06.2018 г., в община Габрово, на път III-4403, км 3+870, при управление на товарен автомобил „Мерцедес Атего“, нарушил правилата за движение, предизвикал ПТП с автобус „Пежо Карсан“, при което по непредпазливост причинил смъртта на С. Г. и средни телесни повреди на седем пътника в автобуса. Това съобщиха от пресцентъра на прокуратурата.  Обвиняемият работел като шофьор на товарен автомобил в ЕТ „М.“-гр.Севлиево. На 26.06.2018 г. управлявал товарен автомобил “Мерцедес Атего“, като пътувал от гр. Пловдив за гр. Севлиево. Пътят гр. Габрово – гр. Севлиево бил в ремонт и обвиняемият, според указанията, минал по обходния път. Непосредствено преди кръстовището между път гр. Габрово – с. Рязковци и северен обходен път 5004, за движещите се по пътя на обвиняемия бил поставен пътен знак „Б1“ – „Пропусни движещите се по пътя с предимство“. В кръстовището имало пътен остров, като обвиняемият следвало да премине от неговата дясна страна и след острова да завие на ляво по път за гр. Севлиево. Вместо това обвиняемият завил наляво, като навлязъл от лявата страна на острова в платното, което било предназначено за МПС, движещи се по път III-4403 от с.Рязковци към гр.Габрово за включване в северния обходен път. По същото време по път III-4403 в посока с. Рязковци – гр. Габрово пътувал автобус „Пежо Карсан“, който превозвал работници на „Пътстрой“АД-Габрово, като в него пътували 8 работници. В района на км.3+870 управляваният от обвиняемият товарен автомобил навлязъл в път III-4403. Забелязвайки товарния автомобил шофьорът на автобуса реагирал, като го отклонил наляво. В същия момент, забелязвайки автобуса, обвиняемият реагирал с натискане на спирачки. Въпреки това между двете МПС-та последвал удар. След ПТП обвиняемият установил, че в автобуса има пострадали хора и сигнализирал на тел.112. На мястото пристигнали медицински и полицейски екипи. Пострадалите били откарани в ЦСМП-Габрово, но по пътя С. Г. починал в линейката. Предстои насрочване на делото за разглеждане от съда.", "date": "2019.01.23", "title": "Съдят шофьор,  причинил катастрофа с един загинал и седем ранени"}
{"url": "https://www.24chasa.bg/novini/article/7259558", "text": "Отлагането на Брекзит е най-вероятният сценарий, прогнозира бившият министър на финансите Джордж Озбърн. Премиерът Тереза Мей обаче продължава да настоява, че одобряването на нейната сделка е най-добрият начин да се изключи излизането от ЕС без сделка, предава  .  Джордж Озбърн заяви пред Би Би Си, че Обединеното кралство трябва да избира между излизане без сделка, което сравни с „руска рулетка“, или отлагане на Брекзит. Озбърн допълни, че неговият наследник, сегашният финансов министър Филип Хамънд, разумно отстоява пред бизнеса, че излизането без сделка не е вариант, но това трябва да бъде казано и от премиера. В същото време продължава активната работа сред депутатите за алтернативни планове за сделка с ЕС. Министърът на финансите в сянка Джон Макдонъл заяви, че Лейбъристката партия сигурно ще подкрепи внесената поправка за удължаване на член 50 от Лисабонския договор, ако сделка с Брюксел не бъде постигната до края на февруари, за да се избегне сценарият Брекзит без сделка на 29 март. Гласуването по подобрената сделка на Мей е на 29 януари, като тя продължава с опитите до накара Брюксел да даде правни гаранции, че действието на „предпазни механизъм“ за ирландската граница ще бъде само за ограничен период от време.", "date": "2019.01.23", "title": "Британски ексминистър: Най-вероятният сценарий е отлагането на Брекзит"}
{"url": "https://www.24chasa.bg/novini/article/7259565", "text": "Ръководителят на антитерористичните дейности на британската полиция предупреди за опасностите от излизане на Великобритания от Европейския съюз без споразумение, предаде Асошиейтед прес. Помощник-комисар Нийл Басу каза, че ако се стигне до Брекзит без сделка, при което бъде прекъснат британският достъп до системите за споделяне на данни и разузнавателна информация, тогава и Великобритания, и ЕС ще се окажат в \"много лошо положение\", предава БТА. Според него заплахата за сигурността ще се увеличи, ако Великобритания не може да обменя данни или биометрична информация за заподозрени престъпници и терористи, както прави в момента с държавите от ЕС. Предвижда се Великобритания да излезе от ЕС на 29 март. Страната може да напусне общността без сделка, защото британският парламент отхвърли постигнатото от правителството споразумение. Басу каза, че полицейски екип работи по извънредни планове за справяне с Брекзит без сделка.", "date": "2019.01.23", "title": "Британската полиция: При Брекзит без сделка и ние, и ЕС ще сме в много лошо положение"}
{"url": "https://www.24chasa.bg/novini/article/7259557", "text": "Съединените щати са уведомили Русия по дипломатически канали, че решението им да напуснат Договора за ликвидиране на ракетите със среден и малък обсег е окончателно и не представлява покана за диалог. Това съобщи руският заместник-министър на външните работи Сергей Рябков на брифинг за журналисти и акредитираните в Москва чуждестранни военни аташета,  Москва не е нарушавала договора и разглежда решението на Съединените щати за излизане от споразумението като несъстоятелно и нищожно от правна гледна точка. Затова засега документът остава в сила, посочи Рябков. Той добави, че Русия ще продължи да смята условията на договора за задължителни за изпълнение. По думите му, Москва е готова да води пълноправен диалог за запазване на споразумението при отчитане на опасенията на всяка от страните и без контрапродуктивни ултиматуми. „Договорът трябва да бъде съхранен. Изборът е на американската страна“, подчерта Сергей Рябков. На 15-и януари в Женева се състояха руско-американски консултации. Съединените щати настояха Русия да се върне към изпълнението на договора, като унищожи ракетата 9М729. Москва от своя страна прикани Вашингтон да се откаже от езика на ултиматумите и да обсъди конкретни мерки за спасяването на документа.", "date": "2019.01.23", "title": "САЩ уведомиха Русия, че окончателно напуснат Договора за ликвидиране на ракетите"}
{"url": "https://www.24chasa.bg/novini/article/7259595", "text": "Разговарях с краля на Испания Фелипе Шести в рамките на Международното туристическо изложение FITUR в Мадрид. Това написа във фейсбук министърът на туризма Николина Ангелкова.  \"Уверих Негово Величество в готовността на страната ни да развива още по-активно партньорството с Испания в туризма и в инициативите на специализираните международни организации. България предлага все по-интересни и разнообразни туристически услуги, които насърчават рекордните резултати в броя чуждестранни туристи и приходи от техните визити през последните години. Радостно е, че интересът на испанските туристи, избрали за ваканция и пътешествия България, също отбелязва тенденция за устойчиво нарастване\", написа още Ангелкова. ", "date": "2019.01.23", "title": "Ангелкова обсъди туризма с краля на Испания"}
{"url": "https://www.24chasa.bg/novini/article/7259607", "text": "България съобщи, че прекратява схемата за предоставяне на гражданство срещу инвестиции. Това заяви еврокомисарят по правосъдието Вера Йоурова на пресконференция, на която бе представен доклад на Европейската комисия за предоставянето на гражданство или право на престой в ЕС за големи инвеститори, предава БТА. В отговор на въпрос, свързан с разследването за дейността на Държавната агенция за българите в чужбина, тя посочи, че всеки вид корупция е проблем. Това е приоритет за нас в преговорите с България по механизма за сътрудничество и проверка. Очакваме съдебните власти да следят тези случаи и да вземат честно и прозрачно решение, което гражданите да видят като начин за вътрешна борба с корупцията, каза еврокомисарят. Имах срещи с български представители и, честно казано, не следих подробно българската схема (за предоставяне на гражданство на инвеститори), защото преди известно време получих предварителна информация, че България възнамерява да отмени тази схема. Очакваме България да напредне по този въпрос и да постигне видими резултати, добави Йоурова. Еврокомисарят по вътрешните работи Димитрис Аврамопулос отбеляза, че предоставянето на гражданство или право на престой на външни големи инвеститори е свързано с движението на големи суми. По неговите думи е важно да се проверява произходът на тези средства, защото биха могли да застрашат сигурността на ЕС и да доведат до корупция. Той уточни, че в ЕС няма общи правила за схемите за т. нар. \"златни паспорти\" или \"златни визи\", но институциите на Общността могат да следят за извършването на съответните проверки по правилата за миграцията.", "date": "2019.01.23", "title": "ЕК: България прекратява схемата за предоставяне на гражданство на инвеститори"}
{"url": "https://www.24chasa.bg/novini/article/7259611", "text": "Общият брой на починалите от усложнения на грип в региона на Западните Балкани достигна 13 души, съобщи ТАСС. Както съобщи днес националната телевизия на Черна гора, в град Бар е починало дете на две години, за живота на друго се борят лекарите. В същото време броят на заболелите от грип А (H1), H1N1 и H3N2 в региона са десетки хиляди, макар лекарите да твърдят, че все още няма епидемия, предава БТА. Най-много починали от грип има в Хърватия, където от началото на зимния сезон са загубили живота си девет души, съобщи местната телевизия. Освен това още два смъртни случая се проверяват за връзка с грипа. Общо в страната са преболедували грип 5 000 души. В момента 80 души са с тежък грип и пневмонии, от които 16 са деца. В Сърбия са регистрирани два смъртни случая от грип, а около 5000 души са преболедували болестта. Вестник \"Аваз\" съобщи за смъртта на тригодишно момиче от усложнения от грип в град Зеница в Босна и Херцеговина. През последната седмица в страната има 20 тежки случая на грип с много усложнения.", "date": "2019.01.23", "title": "13 са жертвите на грипа на Западните Балкани"}
{"url": "https://www.24chasa.bg/novini/article/7258239", "text": "Нова детска площадка се готви да строи близкият на Десислава Иванчева бизнесмен Стефан Дичев след нейния арест, показа проверка на “24 часа”. Този път обектът му ще е в съседния район “Изгрев”, където активно общува с хора от общината и най-вече със заместник-кметицата Павлета Пеловска. Тя е дъщеря на Даниела Пеловска, която беше едно от лицата на протеста срещу управлението на ГЕРБ през февруари 2013 г. Това ще е поредният проект на мистериозния бизнесмен, който действа като пълномощник с фирми на подставени лица. Стефан Дичев е четвъртият арестуван на 17 април по аферата с подкупа, открит в служебната кола на Иванчева. Той е задържан по Закона за МВР за 24 часа и остана само свидетел по делото. Подсъдими са Иванчева, заместничката ѝ Биляна Петрова и посредникът Петко Дюлгеров, у когото са намерени 14 хил. евро. 41-годишният Стефан Дичев е човекът, чийто телефон е давала Иванчева на инвеститорите в “Младост”, които трябва да направят дарение, за да строят. След това обектите са се възлагали на негови приближени, сред които и съдружникът му във фирма за кредити Росен Карадашки  Такава е например детската площадка зад блока на Иванчева в “Младост”, изградена от фирмата “Сънрайс Билд”, която е собственост на съдружника му Карадашки. Офертата на “План Инвест Консулт” за площадката в “Изгрев” е за 120 хил. лв., показва протокол от заседание на комисията в район “Изгрев”. Любопитното е, че за четвъртък е насрочен протест срещу застрояването в квартала пред сградата на общината. Той е подкрепен от Десислава Иванчева. Във фейсбук тя призова последователите си да подкрепят жителите на района срещу администрацията, където често гостува приятелят ѝ Дичев. В същото време той продължава да се вижда редовно с нея, твърдят съседите ѝ от бл. 20 в “Младост”. Дичев често е забелязван да влиза там вечерта и да си тръгва рано сутрин. За да убеди общинарите от комисията, че е сериозен бизнесмен, в офертата на “План инвест консулт” ЕООД са посочени детските площадки, които е направило дружеството - 3 в Банкя и 4 в селата Герман, Бистрица, Казичене и Лозен, всички в район “Панчарево”. Там Дичев също е имал близка служителка от администрацията, отстранена от длъжност дни след ареста на Иванчева. Докато близкият на Иванчева Стефан Дичев прави планове за нов проект, финансиран с обществени пари, фирмата му “План инвест консулт” още не е изпълнила задълженията си по обществена поръчка за 1,4 млн. лв. Тя е спечелена през 2016 г., няколко месеца преди Иванчева да стане кмет. По договора дружеството трябва да доставя пейки и кошчета за боклук за паркове и градинки до 2019 г. Освен закъсненията със сроковете по договора се оказва, че скоро след монтирането на пейките и кошчетата започват да валят жалби към общината за некачествено изпълнение и проблеми с ползването им. Друг от обектите, който е възложен на фирма с пълномощник Стефан Дичев, е проектиране на обновлението на централния парк “Заимов”. Това обаче така и не се случва месеци след изтичане на сроковете. Там той участва с друго дружество, собственост на възрастния му баща - “Проект сити билд” ЕООД, но той отново е пълномощник и движи всичко. Източник на “24 часа” от общината казва, че протакането поражда напрежение и вече е създадена комисия, която да разгледа казуса. В същото време Дичев обаче е на крачка от сключването на договор за изграждането на детска площадка в район “Изгрев”. В миналото с протекциите на бившата шефка на “Пазари Младост” Мария Гулева фирми с пълномощник Стефан Дичев са облагородявали няколко парка в столицата, твърди източник на “24 часа”. Работи още с дружествата “Бедитон” ЕООД, което продава на бушон след ревизия от НАП, и “Смарт БГ6” ЕООД. Двете се водят на името на Победа Колчева. С тях той строи детски площадки, а качеството им пада всяка изминала година. Напоследък обаче Дичев ползва двете фирми на баща си, регистрирани през 2015 г. Справка показва, че започват да печелят поръчки още тогава, без да имат опит в тази област. Фирмите нямат офис, регистрирани са в панелки в кв. “Младост 4”. Една от тях е на адреса на баща му. Човекът обаче нямал нищо общо с бизнес сделките на сина си, освен че подписва документи. Затова и в общината привикват Стефан. Един от случаите е по казус с голям инвеститор в “Младост”, който направил дарение по искане на Иванчева, но Дичев не построил площадката. Освен с Иванчева Стефан Дичев е близък приятел и с друг ВИП арестант - бившия шеф на агенцията за българите в чужбина Петър Харалампиев. Двамата често са засичани на софра, след като Иванчева е задържана. Три дни след като тя попада зад решетките, на 21 април 2018 г. формацията на Харалампиев “БГ патриот” организира форум в столичен хотел. Един от участниците на сбирката е Стефан Дичев, разкриват снимки във фейсбук профила на разследвания за подкупи Харалампиев, известен като Бато Харо във фейсбук. Схемата за продажба на българско гражданство на Харалампиев беше разбита от прокуратурата в края на октомври. Най-близкият приятел и съдружник на Стефан Дичев е подсъдимият за заплахи с убийство и изнудване Росен Карадашки. Двамата имат фирма за кредити “Финанс Холд България”. Карадашки е разследван и за източване на милиони от фирмата на баща си “Арон груп”. Там има още двама съдружници - поляк и българина Константин Генчев, по чиито сигнали прокуратурата разследва Карадашки. Става дума за имоти и активи за над 10 млн. лв., за които се твърди, че са присвоени от баща и син Карадашки. Той нашумя през 2016 г., когато обяви от ефира на национална телевизия, че е бит от полицаи. После се оказа, че е бил издирван и е избягал от проверка. Миналата година подсъдимият бизнесмен лежа 3 месеца в ареста по едно от делата срещу него. Той е поредният близък на Дичев след Иванчева и Харалампиев, който лично опознава условията зад решетките. Разследването срещу Карадашки в Софийската градска прокуратура продължава. Един от наблюдаващите прокурори е сменен след сигнал до ВСС със съмнения, че дъщерята на обвинителя е близка с Карадашки и делото се бави умишлено. ", "date": "2019.01.23", "title": "Бившият приятел на Иванчева, който е бил и връзката с изнудваните инвеститори, пак строи детски площадки"}
{"url": "https://www.24chasa.bg/novini/article/7259608", "text": "Еврокомисията прие решение относно адекватното ниво на защита, осигурявано от Япония, позволяващо личните данни да се движат свободно между двете икономики благодарение на солидни гаранции за защита, съобщиха от пресцентъра на европейската институция. „С това решение се създава най-голямата в света зона за безопасно движение на данни. Европейците ще се ползват от високи стандарти на защита, когато техните данни се предават към Япония. Освен това нашите дружества ще се ползват от привилегирован достъп до пазар, обхващащ 127 милиона потребители. Инвестициите в неприкосновеността на личния живот са рентабилни; настоящата договореност ще служи за пример за бъдещи партньорства в тази ключова област и ще спомогне за въвеждането на световни стандарти“ , посочи Вера Йоурова, комисар по въпросите на правосъдието, потребителите и равнопоставеността между половете. Решението и еквивалентното нему решение, прието днес в Япония, ще започнат да се прилагат от днес.", "date": "2019.01.23", "title": "От днес влиза в действиe адекватното ниво на защита на данните между ЕС и Япония"}
{"url": "https://www.24chasa.bg/novini/article/7259671", "text": "Петима икономически полицаи от столичното четвърто РУ са задържани за рекет над търговци, съобщи главният секретар на МВР Ивайло Иванов. Той посочи, че сред задържаните има и служител на ръководна позиция, но не коментира дали става въпрос за началника на сектора.  Полицаите искали такса \"спокойствие\" от търговци в столичния квартал \"Лозенец\", за който отговаря Четвърто РУ, каза зам.-главният прокурор Иван Гешев. За част от тях вноската била непосилна, но не посочи нейния размер.  Той и Иванов не дадоха повече подробности, тъй като реализацията е съвсем прясна - от тази сутрин.", "date": "2019.01.23", "title": "Петима полицаи са задържани за рекета на търговци в четвърто РУ"}
{"url": "https://www.24chasa.bg/novini/article/7259681", "text": "Нова книга описва президента на САЩ Доналд Тръмп заобиколен от екип, който понякога е \"извън контрол\", предаде Франс прес. \"Екип от пепелянки: моите необикновени 500 дни в Белия дом на Тръмп\" излиза на книжния пазар в Съединените щати следващата седмица. Неин автор е Клиф Симс, бивш специален съветник на 45-ия американски президент. Той взе участие в предизборната кампания на Тръмп преди да стане част от службата за връзки с обществеността на Белия дом, предава БТА. Вестник \"Вашингтон пост\", общественото радио Ен Пи Ар и информационният уебсайт \"Акшъс\" публикуваха откъси от книгата на Симс. Според \"Вашингтон пост\" книгата съдържа \"сцени на хаос, дисфункционалност, измама и грубости между президента, членовете на семейството му и служители на правителството\". Авторът критикува и себе си, като признава открито, че е бил ръководен от амбицията си, посочва американският ежедневник. \"Невъзможно е да се отрече до каква степен служителите на Белия дом, включително и аз, понякога бяха абсолютно извън контрол\", пише Симс в книгата си. Доналд Тръмп се стреми да наложи дух на лоялност - черта, която вече бе описана в мемоарите на бившия шеф на ФБР Джеймс Коми, когото президентът на САЩ уволни. Симс споменава и за друго качество на Тръмп, описано в предишни книги - неспособността му да се концентрира при подробни презентации. Президентът на САЩ вече няма никакво доверие в екипа си след големия брой течове на информация от Белия дом в медиите, пише Симс.", "date": "2019.01.23", "title": "Книга описва Тръмп като заобиколен от екип \"извън контрол\""}
{"url": "https://www.24chasa.bg/novini/article/7259688", "text": "Най-голямата гръцка опозиционна партия Нова демокрация обмисля възможността да внесе в парламента предложение за вот на недоверие към правителството на Алексис Ципрас, съобщава \"Та неа\". Внасянето на такова предложение би забавило с три до пет дни ратификацията на Преспанското споразумение, защото гласуването на вот на недоверие има предимство пред останалата дейност на парламента, предаде БТА. Гласуването на Преспанското споразумение в гръцкия парламент се очаква в четвъртък. В позиция на гръцкото правителство за възможността Нова демокрация да поиска вот на недоверие се казва, че \"такъв подарък не бихме могли и да си мечтаем\". \"Една седмица след вота на доверие, втора победа на правителственото мнозинство\" \"е най-доброто, което би могло да се случи\", се казва в съобщението, разпространено от агенция АНА-МПА. Лидерът на партията Потами Ставрос Теодоракис, който подкрепя Преспанското споразумение, заяви, че би подкрепил евентуален вот на недоверие срещу Ципрас. Дали евентуално предложение за вот на недоверие ще забави ратификацията с три или пет дни зависи от правителството. Гръцките медии смятат за практически сигурно, че при такова развитие правителството ще избере вотът да бъде дискутиран и гласуван максимално бързо, тоест забавянето ще бъде три дни.", "date": "2019.01.23", "title": "Вот на недоверие към Ципрас може да забави признаването на Преспанското споразумение"}
{"url": "https://www.24chasa.bg/novini/article/7259692", "text": "Броят на кандидатите, поискали убежище в Германия през изминалата година, е намалял, съобщи днес вътрешният министър Хорст Зеехофер, цитиран от Ройтерс и БТА. Зеехофер обясни този втори поред годишен спад с рестриктивните мерки, въведени от правителството след рекордния наплив на мигранти през 2015 г. След тогавашното решение на канцлерката Ангела Меркел да ги приеме, молби за убежище подадоха 890 000 кандидати, главно мюсюлмани, бягащи от конфликтите в Сирия, Ирак и Афганистан. Според най-новите статистически данни правителството на Меркел е успяло през миналата година \"да се побере\" в самоналожения лимит от между 180 000 и 220 000 кандидати годишно, като е приело 162 000 молби за убежище. Това е спад с 13 на сто от 2017 г., когато молби са подали 186 000 души. Броят на кандидатите за м. г. включва 32 000 малки деца на възраст под 1 г., които са се родили в Германия от майки, кандидатстващи за убежище, каза Зеехофер. Сирийците си остават безспорно най-голямата група от кандидатите (46 000), следвани от иракчаните (18 000) и афганистанците (12 000). Датското министерство на имиграцията и интеграцията също обяви своите данни за кандидатите за убежище в страната през 2018 г., предаде ДПА. Той е абсолютно еднакъв с този от предходната година - 3523. Най-големите групи са еритрейците (656), сирийците (598), грузинците (396), иранците (196) и мароканците (181). И Дания, която също като Германия е член на ЕС и на Шенгенското пространство, отчита спад след рекордните 21 300 кандидати през 2015 г. и 6266 през 2016-а. В началото на 2016 г. Дания въведе проверки на граничните си пунктове с Германия - както на сухопътните, така и по фериботните терминали, припомня ДПА.", "date": "2019.01.23", "title": "Зеехофер: Намалява броят на мигрантите, поискали убежище в Германия"}
{"url": "https://www.24chasa.bg/novini/article/7259694", "text": " Трима души са били задържани по-рано днес, след като крали вещи от коли в София, а полицията ги подгонила и преди да ги арестува стреляла във въздуха. Това съобщи главният секретар на МВР Ивайло Иванов.  Акцията е на отдел \"Криминална полиция\" на СДВР, а при гонката тримата арестанти са опитали да изблъскат патрулка. Има леки материални щети по нея, каза Иванов и добави, че по време на гонитбата криминалисти са стреляли във въздуха със стоп патрон.  Няма пострадали, а тримата са задържани на столичния бул. \"Васил Левски\". Двама от тях са криминалнопроявени. ", "date": "2019.01.23", "title": "Трима крали от коли в София, полицията стреляла във въздуха преди да ги хване (снимка)"}
{"url": "https://www.24chasa.bg/novini/article/7259291", "text": "Руската армия представи тактико-техническите характеристики на новата си ракета 9М729 с цел да опровергае твърденията на САЩ, че това оръжие нарушава важния Договор за ликвидирането на ракетите със среден и малък обсег, свързан с уреждането на въпросите за ядреното въоръжение на двете страни, предаде Асошиейтед прес. На среща днес с чуждестранни военни аташета руската армия настоя, че крилатата ракета 9М729 отговаря на ограниченията, въведени с подписания през 1987 г. договор между Москва и Вашингтон, предава БТА. Генерал-лейтенант Михаил Матвеевски, началникът на ракетните войски и артилерията на руската армия, заяви на днешната среща, че новата ракета има максимален обсег от едва 480 км, тоест по-малко от предвидения в договора пределен обсег. Неотдавна САЩ обявиха намерението си да излязат от договора и обвиниха Русия, че новата й ракета е създадена в нарушение на документа. Договорът забранява да се произвеждат, изпитват и разполагат крилати и балистични ракети с наземно базиране, чийто обсег е между 500 и 5500 км. Вашингтон обяви, че ще преустанови задълженията си по споразумението, ако Русия не започне да изпълнява своите в срок до 2 февруари. На същата среща, която беше организирана като съвместен брифинг на руското министерство на външните работи и на отбраната за аташетата, както и за местните и чуждестранните журналисти, заместник-министърът на външните работи Сергей Рябков заяви, че Русия се надява разясненията, които дава за крилатата ракета 9М729, да дадат още един шанс за диалог със САЩ така, че да бъде запазен Договорът за ликвидиране на ракетите със среден и по-малък обсег, предаде ТАСС. \"Договорът трябва да бъде съхранен. Изборът е на САЩ\", заяви дипломатът.", "date": "2019.01.23", "title": "Русия представи ракета, за която САЩ заявиха, че нарушава договор (Снимки)"}
{"url": "https://www.24chasa.bg/novini/article/7259735", "text": "Твърдолинейният вицепремиер и министър на вътрешните работи на Италия Матео Салвини се защити днес от обвиненията, че е използвал нацистки практики при изгонването на стотици хора от център за настаняване на мигранти край Рим, предаде ДПА. Центърът в Кастелнуово ди Порто, в който са настанени около 500 души, е предвидено да бъде затворен до края на месеца в резултат на така нареченото постановление за сигурността на Салвини, което значително затегна правилата за предоставяне на убежище в Италия, предава БТА. Това затваряне \"е проява на здрав разум и добро управление, което няма да лишава никого от правата му. Не виждам къде е проблемът, наистина\", каза Салвини пред италианско радио. Всъщност от центъра ще бъдат прехвърлени само около 300 мигранти, които ще отидат в други центрове. Те не били предупредени предварително за това и са изправени пред прехвърляне в други региони. Сред тях са деца, които изведнъж ще бъдат отделени от съученици и приятели, отбелязва ДПА. Останалите няма да имат къде да отидат, защото статутът, който са имали, вече не важи по силата на постановлението на Салвини. То ги лишава от правото държавата да ги настани някъде. \"Мъже, жени и деца бяха разделени по начин, който напомня на нацистките лагери, разделящи семейства\", каза днес в парламента Роберто Морасут, депутат от опозиционната Демократическа партия. Той призова Салвини да бъде извикан в парламента и да даде обяснения пред депутатите. Остри критики се чуха и от кръговете на католическото духовенство. \"Отче, прости им, понеже не знаят какво правят\", написаха в Туитър монаси францисканци, а свещеникът на Кастелнуово ди Порто Хосе Мануел Торес заяви следното пред католическата осведомителна агенция СИР: \"Искаме (мигрантите) да не бъдат третирани като животни\".", "date": "2019.01.23", "title": "Обвиняват Салвини, че ползвал нацистки методи при гоненето на мигранти от център за настаняване"}
{"url": "https://www.24chasa.bg/novini/article/7259904", "text": "Четири леки автомобили са разбити в Каварна, съобщават от Областната дирекция на МВР- Добрич. На 22 януари са получени 4 съобщения за набезите, добавят оттам. По данни на тъжителите са извършени кражби на панели за СD плейър, акумулаторни батерии, зарядни устройства, мобилни телефони, лични вещи и документи. Умишлено са увредени и предно панорамно стъкло и странични огледала на единия от автомобилите. Образувано е досъдебно производство.", "date": "2019.01.23", "title": "4 автомобила са разбити в Каварна"}
{"url": "https://www.24chasa.bg/novini/article/7259925", "text": "На състоялите се този месец в Женева консултации по Договора за ликвидиране на ракетите със среден и малък обсег (ДЛРСМО) Русия е предложила на САЩ да се проведе отделна среща по този въпрос в рамките на планираното в швейцарския град съвещание на \"ядрената петорка\", каза днес говорителката на руското министерство на външните работи Мария Захарова, предава БТА. \"Дневният ред на този планов форум е много по-широк от проблематиката на ДЛРСМО, там ще се обсъждат най-различни въпроси с акцент върху неразпространението на ядреното оръжие. Отчитайки обаче особената актуалност на положението именно около ДЛРСМО, руската страна е открита да се премине към отделен разговор с американците именно по тази тема, - подчерта Захарова. - Нещо повече, в Женева руската страна два пъти предложи на (заместник-държавния секретар по контрола над въоръженията и международната сигурност Андреа) Томсън да бъде предвидена в Пекин специална двустранна среща по този договор, но конкретен отговор не получихме\", каза Захарова.", "date": "2019.01.23", "title": "Русия предложила на САЩ среща в Пекин за ракетите, но не получила отговор"}
{"url": "https://www.24chasa.bg/novini/article/7259924", "text": "Вече е окончателно ясно - убиецът на Виола ще лежи 22 години и 6 месеца в затвора. Тричленен състав на Върховния касационен съд (ВКС) остави в сила решение на Софийския апелативен съд (САС). Решението е окончателно, съобщиха от кабинета на председателя на ВКС. Във ВКС е получено уведомление от прокурор за предприети действия по изпълнение на наложеното от съда наказание. Делото е образувано по касационна жалба от подсъдимия Стефан Станев и по касационна жалба от частните обвинители В. Н. и Р. Н. срещу въззивното решение на САС, с което е изменена присъда от 03.11.2017 г. на Софийския градски съд (СГС), като е намален размерът на наложеното на подсъдимия наказание лишаване от свобода на 22 години и 6 месеца. . Съдът му е наложил наказание от 25 г. лишаване от свобода при условията на съкратено съдебно следствие и когато съдът определи като най-подходящо по вид наказанието доживотен затвор без замяна, не го налага, а наказанието доживотен затвор заменя с лишаване от свобода от 20 до 30 г. Подсъдимият е признат за виновен и за държане без надлежно разрешително на високорискови наркотични вещества), като му е наложено наказание от 8 месеца лишаване от свобода и глоба в размер на 2000 лв. Определено е едно общо най-тежко наказание в размер на 25 г. лишаване от свобода, присъединена е и глоба от  2000 лева. Тричленният състав на ВКС приема касационните жалби за допустими, но неоснователни. Съдът е категоричен, че няма нито допуснати съществени нарушения на процесуалните правила, нито неправилно приложение на материалния закон. Няма нито неяснота относно волята на градския съд, нито пък е налице някаква съзряна липса на мотиви, в каквато насока са част от доводите на защитника на подсъдимия, което да е ограничило по някакъв начин правото на защита на която и да е от страните в процеса, за да се претендира ново разглеждане на делото било от въззивния, а още по-малко от първоинстанционния съд. Според ВКС е неоснователно и твърдението на частното обвинение за допуснато съществено нарушение на процесуалните правила с преминаването от разглеждане на делото по общия ред към провеждане на диференцираната процедура по Глава 27 от НПК, ограничило правото им на защита да претендират налагането на най-тежкото предвидено за престъплението по чл. 116, ал. 1 от НК наказание. В мотивите се посочва, че съгласно чл. 374 от НПК, доколкото няма специални правила в Глава 27 от НПК, прилагат се общите правила на НПК. И след като няма ограничение за прилагане на някоя от диференцираните процедури на съкратено съдебно следствие за постигане на заложените от законодателя цели, тя е приложена правилно и съдът е изпълнил задълженията си, то няма как да се твърди да е допуснато съществено нарушение на правилата на Глава 27 от НПК. По отношение на твърдяното от частните обвинители процесуално нарушение заради неприемането на гражданските искове за съвместно разглеждане с наказателния процес, върховните съдии пишат, че не е налично такова нарушение както защото не ограничава ничии права в този процес, така и защото не препятства исковото производство на пострадалите, в което при влязла в сила присъда да установят размера на причинените им болки и страдания от престъпното деяние. Доводи по отношение на справедливостта на наложеното на подсъдимия наказание лишаване от свобода се сочат и в двете касациони жалби. Тричленният състав на ВКС намира, че както първостепенният, така и апелативният съд са пределно ясни в актовете си – извършеното е изключително тежко по смисъла на НК както по начина на извършване, така и с оглед причините и умисъла на дееца за извършването му. Още повече, с оглед и на двете квалифициращи деянието обстоятелства, охарактеризиращи в негативен план неговия извършител и подбудите му да го стори. Проявеното впоследствие осъзнаване, признание и съжаление за стореното не намалява обществената опасност на същото, нито снижава обществената опасност на дееца на фона на проявената от него неоправдана агресивност и жестокост. Правилно съдът е калкулирал в отегчаващите вината на подсъдимия обстоятелства упоритосттта му да причини смъртта на Виола Николова по всякакъв начин – чрез удушване, безуспешно, с помощта на клане с един, два и накрая три ножа с наранявания в дълбочина във врата й, с което накрая е успял. „С оглед на изложените виждания на настоящия касационен състав относно смекчаващите вината му обстоятелства преминаването към най-леката алтернатива на наказанията по чл. 116, ал. 1 от НК би било неоправдана снизходителност към дееца. Така определеният му размер на наказанието лишаване от свобода е необходим както за неговото лечение, поправяне и преосмисляне на извършеното, така и за превенция на онези членове на обществото ни, които биха оправдали подобно свое поведение с неразумната злоупотреба с упойващи вещества и алкохол. Последното именно затова е обществено укоримо, защото довежда човешката личност до абсолютно неприемливо за всички поведение, което не бива по никакъв начин да бъде толерирано“, категорични са върховните съдии.", "date": "2019.01.23", "title": "Окончателно: Убиецът на Виола ще лежи 22 години и 6 месеца в затвора"}
{"url": "https://www.24chasa.bg/novini/article/7259933", "text": "Долната камара на чешкия парламент одобри плана на правителството за гарантиране на правата на британските граждани в краткосрочен план, в случай че се стигне до Брекзит без споразумение, предаде Асошиейтед прес. Планът предвижда около 8-те хиляди британци, които в момента живеят в Чехия, да запазят правата си в периода непосредствено след Брекзит, дори и през март Великобритания да излезе от ЕС без договор, предава БТА. На практика те ще имат същите права като гражданите на държавите от съюза за преходен период, който ще продължи до 31 декември 2020 г. Очаква се горната камара на чешкия парламент, Сенатът, също да одобри плана. Великобритания е предвидено да напусне ЕС на 29 март. След като британският парламент отхвърли договореното от премиера Тереза Мей споразумение за излизането от съюза, вероятността да се стигне до Брекзит без споразумение нарасна, отбелязва АП.", "date": "2019.01.23", "title": "Чeхия гарантира правата на британците при Брекзит без споразумение"}
{"url": "https://www.24chasa.bg/novini/article/7259937", "text": "19-годишен младеж, причинил по непредпазливост средна телесна повреда при пътнотранспортно произшествие, е осъден окончателно на 6 месеца лишаване от свобода - условно, с 3-годишен изпитателен срок. Той е лишен и от право да управлява моторно превозно средство за срок от 1 година и 6 месеца. Присъдата срещу него е постановена от Районен съд – Тервел, и беше изцяло потвърдена от състав на Окръжен съд - Добрич. 19-годишният Х.Б. от село Ефрейтор Бакалово, е признат за виновен в това, че на 12 януари 2018 г., около 21.35 часа, по път в община Тервел, е нарушил правилата за движение и по непредпазливост е причинил счупването на дясната бедрена кост на пътник в автомобила. По делото е установено, че младежът е шофирал след употреба на алкохол и с превишена скорост - около 110.09 км/ч, при разрешени 90 км/час. Той е нарушил правилата за движение само два дни, след като е получил свидетелството си за управление на МПС. В деня на инцидента, в село Ефрейтор Бакалово, в компанията на пострадалия, подсъдимият изпил 1 кен бира от 500 мл. Тъй като магазинът в селото вече бил затворен, двамата решили да отидат до село Балик, за да си купят още бира, която смятали да консумират, след като се приберат. Считайки че не е повлиян от изпитото количество алкохол, подсъдимият предложил да пътуват с новопридобития от него лек автомобил. Произшествието възникнало, когато двамата поели обратно към село Ефрейтор Бакалово. Движейки се с несъобразена скорост, подсъдимият не забелязал наличието на ляв завой на пътя, загубил управлението над колата и се блъснал в крайпътно дърво. Незабавно след инцидента той се обадил на телефон 112 и на мястото пристигнал медицински екип и полицейски служител. Констатирано било, че пострадалият е със счупен десен крак, което впоследствие довело до трайно затруднение на движението му за период от около 4-5 месеца. Водачът бил тестван за употреба на алкохол, като дрегерът отчел съдържание от 0.75 промила алкохол в издишания въздух. На първа инстанция 19-годишният е бил осъден в условията на съкратено съдебно следствие, след като е признал вината си и всички факти, изложени в обвинителния акт. Впоследствие той е обжалвал постановената присъда с искане да бъде редуциран размерът на наказанието лишаване от право да управлява МПС. Окръжният съд в Добрич обаче се произнесе, санкцията е справедлива.", "date": "2019.01.23", "title": "19-годишен с книжка на 2 дни остава без нея за година и половина след удар в дърво"}
{"url": "https://www.24chasa.bg/novini/article/7259961", "text": "4205 клиенти на ЧЕЗ Разпределение България в столичния квартал Люлин останаха без електрозахранване рано тази сутрин след кражба от съоръжение на компанията. Неизвестни лица източиха трансформаторното масло от работещ трансформатор на дружеството, в следствие на което той аварира и се наложи пълната му подмяна. Това е втората кражба на трансформаторно масло от началото на месеца, когато в почивен ден без електрозахранване останаха клиенти на дружеството в гр. Нови Искър. Трансформатори като повредения днес в кв. Люлин струват между 20 и 30 хил. лв. Това са само преките щети за дружеството, а нарушеният комфорт на клиентите няма как да бъде въстановен. ЧЕЗ Разпределение призовава за обществена нетърпимост и ефективни санкции срещу нарушителите, които да имат не само наказателен, но и възпиращ ефект.", "date": "2019.01.23", "title": "Кражба остави без електрозахранване над 4 хил. клиенти на ЧЕЗ Разпределение в столичния квартал Люлин"}
{"url": "https://www.24chasa.bg/novini/article/7259947", "text": "УНИЦЕФ разработи специална анимация, за да повиши вниманието към насилието в училище. Видеото показва различните форми на насилие – физическо, психическо, сексуално, кибернасилие и тормоз,  Детският фонд на обединените нации оповести и стряскаща статистика за онлайн тормоза. Той нараства значително през последните години, а част от случаите се зараждат именно между съученици в училище. Случаите на тормоз в интернет през 2016 г. са 38% от общия брой на случаите на насилие, което е огромен скок от 25% в сравнение с 2010 г. Видеото е част от кампанията „Заедно срещу насилието в училище“. УНИЦЕФ напомня, че всяка от формите оставя своите белези върху детето – вреди на физическото и психичното му здраве и развитие, на способността му да учи и да изгражда отношения с други хора, да бъде пълноценен възрастен и родител.", "date": "2019.01.23", "title": "УНИЦЕФ: Онлайн тормозът нараства значително през последните години"}
{"url": "https://www.24chasa.bg/novini/article/7259953", "text": "Финландия внедрява следобедния сън на работното място. Профсъюзите в страната са стигнали до извода, че сънят в средата на работния ден се отразява ползотворно не само на продуктивността на служителите, но и на финансовото благополучие на фирмите. До извода за ползите от дневния сън от 30 до 60 мин, в зависимост от политиката на конкретната фирма, профсъюзите стигат след допитване до служители от различни компании. В него много работещи споделят за умората си на работното място и за физически дискомфорт, като болки в гърба и ставите при седяща работа, разказва Дарик. Служителите казват също, че искат да си тръгнат максимално бързо след края на работния ден. Така се стига до въвеждането на новата идея - да се спи на работното място и работодателят да ти плаща за това. Към момента тази практика се прилага само в столицата Хелзинки, но става все по -модерна. Според медиите във Финландия съвсем скоро обедният сън на работното място ще се разпространи и сред фирми в други градове. Според профсъюзите сънят в средата на работния ден влияе ползотворно не само на продуктивността на служителите, но и на финансовото благополучие на фирмите. Някои компании дори наемат специалисти, които водят тих корпоративен час, помагайки на хората да се отпуснат и да научат повече за медитацията. „Да успееш да се отпуснеш много често е трудно, но под ръководството на учител, това става много по- постижимо, дори в средата на деня. Инструкторът прави по-лесна стъпката към тази умствена пауза“, казва Тина Вайния от центъра Sofia Future Farm, организиращ такива занятия. Макар и все още в начален етап, резултатите от новата практика в работата на фирмите във финландската столица показват, че сънят, който много хора асоциират с мързел, повишава продуктивността на работещите, а това е изгодно за всяка фирма работодател.", "date": "2019.01.23", "title": "Във Финландия ще предлагат следобеден сън на работното място"}
{"url": "https://www.24chasa.bg/novini/article/7259968", "text": "500 фазана ще бъдат разселени през тази година в териториите на държавното ловно стопанство-Балчик. Птиците са закупени от ловното стопанство „Сеслав”. 200 от тях вече са пуснати в района на Батово, а останалите се доотглеждат във фазанарията на стопанството в село Соколово и ще бъдат пуснати на свобода в края на месец февруари, ако метеорологичните условия са добри. Всяка година в стопанството в Балчик се разселват между 500 и 1000 фазана – съобщават от Североизточното държавно предприятие.. В резултат на това популацията в района вече се е увеличила значително, което пък привлича ловци от Италия, Турция и България – казват специалистите.. Най-голям интерес към този вид лов проявяват групи от южната ни съседка, като през последните пет години броя на желаещите да ловуват в Балчик се увеличава.", "date": "2019.01.23", "title": "Разселват 500 фазана в ловното стопанство в Балчик"}
{"url": "https://www.24chasa.bg/novini/article/7259970", "text": "Руското външно министерство заяви днес, че Израел трябва да спре нападенията срещу сирийска територия, предадоха ДПА и ТАСС. \"Практиката на произволни удари по територията на суверенна държава, в случая Сирия, трябва да спре\", каза говорителката на министерството Мария Захарова, цитирана от БТА. \"Трябва да не допускаме Сирия, която страда през последните години от въоръжения конфликт, да се превърне в поле за уреждане на геополитически сметки\", заяви тя. Според Сирийския център за наблюдение на правата на човека най-малко 21 души са били убити при израелски удари в Сирия през уикенда. Израел казва, че нападенията са били насочени срещу ирански военни сили, които той смята за заплаха за националната си сигурност.", "date": "2019.01.23", "title": "Русия иска Израел да спре ударите по сирийска територия"}
{"url": "https://www.24chasa.bg/novini/article/7259967", "text": "Никога не бихме приели опитите на Русия да установява сфери на влияние, в които да решава кой какво да прави. Това заяви генералният секретар на НАТО Йенс Столтенберг след среща с президента на Грузия Саломе Зурабишвили в централата на алианса в Брюксел. Той отбеляза, че миналото лято държавните и правителствените ръководители на страните от пакта са потвърдили решението от 2008 г. за присъединяване на Грузия към военнополитическия съюз. Става дума за правото на всеки народ да следва своя път. Никой друг няма каквото и да било основание да се намесва или да препятства този процес, заяви Столтенберг, цитиран от БТА. Генералният секретар съобщи, че ще посети Грузия през март, както и че тази година предстоят съвместни учения на алианса и на грузинските въоръжени сили. Ще увеличим съвместните морски учения. Приветствам стремежа на Тбилиси за постигането на разходи за отбрана, равни на два процента от БВП, добави той. Столтенберг допълни, че НАТО изцяло подкрепя целостта на Грузия в международно признатите граници. Призоваваме Русия да се изтегли от Абхазия и Южна Осетия, заяви генералният секретар. Той посочи, че Грузия и НАТО се тревожат от повишеното руско военно присъствие в Черно море. Грузия е решена да се присъедини към НАТО - това е волята на страната и на народа, посочи президентът Зурабишвили. Тя добави, че присъединяването на страната й към ЕС и НАТО е главна задача и една от основните в нейния мандат. Готови сме да направим повече и да напреднем по пътя към присъединяването. Знаем, че ще се наложи да изчакаме, вероятно и малко по-дълго, допълни тя.", "date": "2019.01.23", "title": "НАТО: Не бихме приели Русия да има зони на влияние, в които да решава кой какво да прави"}
{"url": "https://www.24chasa.bg/novini/article/7260048", "text": "Европейският съюз никога не е предпочитал Великобритания да се оттегли от Общността без споразумение. Това заяви главният преговарящ от европейска страна Мишел Барние пред Европейския икономически и социален съвет, цитиран от БТА. По неговите думи, ако Великобритания напусне без договорени правила, това ще урони доверието, необходимо за преговорите по бъдещите отношения с ЕС. Барние отбеляза, че от днешна гледна точка напускане без споразумение не е изключено. Той предупреди, че ако Великобритания излезе от ЕС, без да прилага постигнатото споразумение, Лондон ще носи огромна отговорност по въпроса с ирландската граница. Барние посочи, че ЕС досега е договорил петдесетина търговски споразумения, като с тяхното сключване чуждата страна и Общността са се сближавали. Той отбеляза, че при договарянето на бъдещите търговски отношения с Лондон за пръв път ще става дума за раздалечаване. По неговите думи, провалите на търговските преговори досега са водили до запазване на съществуващото положение, докато в случая с Великобритания ще се наблюдава влошаване. Главният европейски преговарящ поясни, че ако Лондон отстъпи \"в следващите часове и дни\" от т. нар. червени линии в преговорите с ЕС, има пространство за напредък, който да бъде отразен в политическото изявление, придружаващо постигнатото споразумение за раздялата. Времето за постигането на успех не е много. Британската страна има малко време, за да приключи с обсъжданията, обобщи Барние. Колкото и да съжаляваме, че Великобритания напуска, тя остава приятелска, съседна, съюзническа държава в икономически и културен план, каза той. Барние призова ЕС да запази постигнатото единство в преговорите с Лондон и да го използва за съграждане.", "date": "2019.01.23", "title": "Барние: ЕС никога не е предпочитал Лондон \nда напусне без споразумение"}
{"url": "https://www.24chasa.bg/novini/article/7260211", "text": "Германски апелативен съд осъди на 4 години и 9 месеца затвор 28-годишен сириец за участието му в отвличането в Сирия на канадски съветник на ООН, предаде Франс прес, цитирана от БТА.  Подсъдимият Сулейман ас С. бе осъден на първа инстанция през 2017 г. на 3 години и половина заради съучастие във военно престъпление в Сирия. Прокуратурата обжалва и така се стигна до постановената днес по-тежка присъда. Според прокуратурата сириецът не само е помагал на похитителите на канадеца, но и е участвал директно в отвличането. Канадецът Карл Кампо бе отвлечен през 2013 г. в района на Голанските възвишения. Той беше съветник към мисията на ООН в този район. Кампо бе държан в плен в продължение на 8 месеца в къща близо до Дамаск. През октомври 2013 г. той успя да избяга. Канадецът бе отвлечен от членове на Джебхат ан Нусра (Фронт на победата) - бившия сирийски клон на терористичната организация Ал Каида. Те се опитваха да получат откуп от 7 милиона долара, за да го освободят. През октомври 2017 г. Кампо, който вече не е съветник на ООН, публикува книга, озаглавена \"Няма никога да спечелите душата ми\", в която разказва за дългите месеци на пленничество. Той разкрива, че е бил измъчван и принуждаван от похитителите си да приеме исляма. Сулейман ас С. е първият кандидат за убежище в Германия, арестуван в страната за военно престъпление, извършено по време на конфликта в Сирия, отбелязва Франс прес.", "date": "2019.01.23", "title": "Осъдиха сириец на близо 5 г. затвор в Германия заради отвличането на канадски съветник на ООН"}
{"url": "https://www.24chasa.bg/novini/article/7260207", "text": "Втората среща между американския президент Доналд Тръмп и севернокорейския лидер Ким Чен Ун, планирана за края на февруари, \"ще трябва да донесе конкретни резултати по денуклеаризацията\", заяви днес южнокорейският министър на външните работи Кан Кьон Уа, цитирана от Ройтерс и БТА. Тя каза на Световния икономически форум в Давос, че цялата международна общност настоява Северна Корея да се откаже от ядрените си оръжия и ракети. Държавите трябва да направят \"наистина големи крачки\" по пътя към денуклеаризацията и трайния мир на Корейския полуостров, призова Кан.", "date": "2019.01.23", "title": "Сеул: Втората среща между Тръмп и Ким Чен Ун трябва да донесе конкретни резултати"}
{"url": "https://www.24chasa.bg/novini/article/7260210", "text": "Развитието на отношенията между Русия и Турция се отразява положително на сигурността в региона на Близкия изток, заяви днес президентът на Турция Реджеп Тайип Ердоган на първата си за тази година среща с руския лидер Владимир Путин, която се състои в Москва, предаде ТАСС, цитирана от БТА. \"В много сфери, включително военната, културната, търговската, се наблюдава развитие на отношенията между нашите страни. Несъмнено това развитие се отразява изключително позитивно на регионалната сигурност\", посочи Ердоган.", "date": "2019.01.23", "title": "Ердоган: Отношенията между Русия и Турция влияят позитивно на Близкия изток"}
{"url": "https://www.24chasa.bg/novini/article/7260214", "text": "Европейският съюз е готов да наложи мита върху американски вносни стоки на стойност 20 млрд. евро, ако президентът Доналд Тръмп изпълни заканата си и все пак въведе допълнителни налози за вноса на европейски автомобили и автомобилни части. Това съобщи генералният директор на главна дирекция „Търговия“ към Европейската комисия Жан-Люк Демарти, съобщава  . Неговото изказване е поредният сигнал за риска от внезапно ескалиране на трансатлантическите търговски взаимоотношения след постигането на примирие преди шест месеца. „Ще продължим да се противопоставяме на американската администрация, която е готова да заплашва с търговски мерки дори и близките си съюзници и партньори и – като цяло, да руши статуквото, преследвайки целите си“, заяви Дематри пред комисия в Европейския парламент, призовавайки за спокойствие. „Трябва да бъдем готови да отговорим подобаващо и ефективно на каквито и да е било нови търговски ограничения, които американската администрация може да ни наложи“, заяви още той. По думите му вече е изготвен примерен списък с вносни стоки от САЩ на стойност 20 млрд. евро, по който могат да бъдат взети ответни мерки Европа се готви за още американски ограничения на вноса, докато продължават новите преговори между Вашингтон и Брюксел за премахване на двустранните търговски бариери. Миналата седмица ЕК представи проект на споразумение за свободна търговия, която предвижда премахването на митата върху широк кръг индустриални стоки, включително автомобили. Досегашното споразумение, постигнато на 25 април между американския президент Доналд Тръмп и председателя на ЕК Жан-Клод Юнкер, замрази заплахите на САЩ за нови мита, които Вашингтон иска да наложи заради твърдения за заплаха за националната сигурност. Очаква се следващият месец да бъде публикуван американски правителствен доклад, който прави оценка за това дали вносът наистина е риск за националната сигурност на страната. Пред комисията Дематри също така допълни, че ЕС трябва да отхвърли каквито и да е било планове от администрацията на Тръмп за мита или квоти върху европейски автомобилни стоки. „Ако администрацията публикува доклад през следващите седмици, предлагащ вносни мита или квота върху европейски автомобили или автомобилни части, трябва да бъдем ясни, че не се интересуваме от каквито и да е било управляеми търговски решения и ще отговорим, ако бъдем ударени“, каза още той. Евентуалното въвеждане на мита върху автомобилите и автомобилните части от ЕС ще представлява значително ескалиране на трансатлантическото напрежение, тъй като размерът на европейския автомобилен износ към американския пазар е около 10 пъти по-голям от този на алуминий и стомана – метали, които по-рано миналата година също бяха обложени с по-високи мита от САЩ. Налог от 25% върху вноса на чуждестранни автомобили ще прибави около 10 000 евро към крайната цена на европейските превозни средства, внесени в страната, показват данни на комисията.", "date": "2019.01.23", "title": "ЕС готви отговор за 20 млрд. евро, ако митата на САЩ върху колите влязат в сила"}
{"url": "https://www.24chasa.bg/novini/article/7260217", "text": "“Открито с Валя Ахчиева” временно пада от програмата на БНТ, след като обществената телевизия обяви на 23 януари вътрешен конкурс за ново предаване за разследваща журналистика. За да бъдат всички кандидати равнопоставени, медията е взела решение да свали съществуващото досега предаване от екрана. “Лично информирах Валя Ахчиева за решението”, каза генералният директор на БНТ Константин Каменаров пред “24 часа”. Докато тече конкурсът и бъде избран победител, на мястото на “Открито с Валя Ахчиева” Решението за конкурса е взето на заседание на управителния съвет вчера и след обсъждане с ръководството на дирекция “Информация”, съобщиха официално от БНТ. Предложения за новото предаване може да дава всеки един от журналистите, които работят в обществената телевизия. Концепциите ще се приемат до 20 март 2019 г. “Вече 60 години Българската национална телевизия е еталон за качествена и задълбочена журналистика. По същество конкурсът не е просто начин да “си сверим часовника” с най-добрите и успешни образци. Ние искаме да качим разследващата журналистика на следващо ниво, но също така да отворим честен и открит дебат за работата на гилдията като цяло”, каза Каменаров. Във времевия слот на “Открито” ще бъде излъчван “силният документален формат “В кадър”, донесъл не една и две награди на БНТ. Качествената разследваща журналистика има запазено място и във всекидневните ни публицистични предавания, както и в емисиите на “По света и у нас”, каза още Каменаров. По време на конкурса БНТ има намерение да организира и с представители на Обществения съвет на медията, Съвета за електронни медии и съсловни организации. На нея ще се обсъдят новите тенденции, журналистическите предизвикателства, правната рамка и опитът на европейските обществени телевизии в сферата на разследващата журналистика. Предаването на Валя Ахчиева е било сваляно няколко пъти от екрана на БНТ по различни причини, част от които дори технически. Така например предаването ѝ за бартер на ваксини с Турция не се излъчва в началото на януари 2016 г., както е било предвидено. Заради това дори депутати викат на среща тогавашната генерална директорка на БНТ Вяра Анкова, която обяснява, че само е отложено, както и че никога предаване на обществената телевизия не е било спирано по журналистически причини. Факт е, че предаването е в ефира малко след това. Нещо повече. Заради него прокуратурата започва разследване и е заведено дело срещу бившия здравен министър Петър Москов. Ахчиева прави и поредица разследвания за бензина, както и за лекарства, предписвани и плащани у нас от здравната каса, но изнасяни неправомерно от търговски компании на Запад, където са препродавани на доста по-висока цена. “Открито с Валя Ахчиева” е сред най-старите предавания на БНТ от новото време. То стартира още през 1994 г., като показва репортажи от мястото на събитието, използва факти, документи, разкази на очевидци и свидетели на дадено събитие. В кариерата си журналистката е била главен редактор на главна редакция “Актуални предавания” и програмен директор на БНТ. До редакционното приключване на броя тя не бе открита за коментар.", "date": "2019.01.23", "title": "Валя Ахчиева свалена временно от екрана на БНТ (обновено)"}
{"url": "https://www.24chasa.bg/novini/article/7260234", "text": "С подкрепата си за сирийската кюрдска милиция Сили за защита на народа САЩ са размили границата между терористите и така наречената опозиция в Сирия, заяви днес ръководителят на дирекцията за връзки с обществеността в турското президентство Фахреттин Алтун, съобщава ТАСС. С подкрепата си за една терористична организация като Силите за защита на народа /СЗН/ САЩ несъзнателно са размили границата между законните играчи като действащата в района умерена Свободна сирийска армия и незаконните елементи, посочи Алтун, цитиран от Анадолската агенция. Анкара разглежда Силите за защита на народа като терористична организация, свързана с нелегалната Кюрдска работническа партия /ПКК/. САЩ виждат в СЗН съюзник в борбата срещу \"Ислямска държава\" в Сирия, предава БТА. Алтун изтъкна, че САЩ трябва без забавяне да започнат да си сътрудничат с Турция в рамките на осъществяването на пътната карта за Манбидж. Той напомни, че Анкара се стреми към отстраняване на последиците от войната, възстановяване на инфраструктурата в Сирия, а също и към предотвратяване по този начин на терористичната заплаха, насочена към Турция. Ситуацията в Сирия се очаква да бъде основна тема на днешната среща в Москва между президентите на Русия и Турция - Владимир Путин и Реджеп Тайип Ердоган, отбелязва ТАСС.", "date": "2019.01.23", "title": "Турция: С подкрепата си към сирийската милиция САЩ размиха границите на закона"}
{"url": "https://www.24chasa.bg/novini/article/7260236", "text": "Български гражданин, който има и канадско гражданство и е бил обект на международно издирване заради произнесена срещу него в САЩ присъда от 25 години затвор, бе задържан в Италия, съобщава италианското издание \"Венеция тудей\", цитирано от БТА. Името на българина не се съобщава. Той е на около 50 години. Арестуван е тази нощ във Венеция, където бил отседнал в луксозен хотел със съпругата си. Апелативен съд се очаква да задейства процедурата по екстрадирането на задържания към САЩ. Българинът е бил осъден миналата година от окръжен съд в Ню Йорк по обвинения в измама и пране на пари. Той извършил въпросните престъпления от 2008 г. до 2015 г. През 2015 г. българинът е бил арестуван, но след това пуснат под гаранция. Според обвинението заедно със съучастници той е успял посредством различни схеми, а също и чрез заплахи, да измами хиляди американски граждани. Измамите са били за общо 2 милиона долара. Парите били изнесени извън САЩ посредством международни банкови мрежи.", "date": "2019.01.23", "title": "В Италия арестуваха българин, издирван в САЩ заради присъда от 25 години затвор"}
{"url": "https://www.24chasa.bg/novini/article/7260235", "text": "\"Докато тези резултати не се потвърдят от други агенции, не бих ги коментирала. Има една стандартна грешка, която винаги присъства. Ще припомня също, че преди 2 години през март, когато бяха парламентарните избори, също имаше прогнози в полза на БСП. Аз не ги приемам за сериозни тези резултати\". Така коментира в предаването \"Лице в лице\" по Би Ти Ви шефът на кабинета на Бойко Борисов Румяна Бъчварова проучването на АФИС, според което ГЕРБ и БСП са с изравнени сили за евровота. \"Самокритичният тон на Борисов е обичаен по отношение на партията и показва един реализъм за това какво се случва\", коментира Бъчварова. \"Господин Цветанов обяви, че партията има вече 96 000 членове. Критичността на премиера се е проявявала винаги, той е казвал, че проблемът на ГЕРБ е в самия ГЕРБ. Ние имаме опоненти и във всеки един момент, за да докажем смисъла на това, което работим, трябва да имаме силата да отговаряме на нашите опоненти\", категорична беше Бъчварова. И допълни: \"Имаше такова приближаване на позициите и преди 2 години, неизбежно е една партия, която е толкова дълго на управленска позиция, нормално е да има и протестен вот и недоволни, но той се възприема в нашата среда като крайна позиция. Истинският резултат се оформя в хода на кампанията\".  \"Имаме много здрави логични връзки с европейското политическо семейство. Имаме опит да си партнираме с европейски партньори, имаме смелостта и самочувствието да си отстояваме идеите. България в момента има много висок авторитет в европейски контекст. И всичко това може да накара привържениците на ГЕРБ  да идат и да гласуват на европейските избори\", каза още шефът на кабинета на Борисов.  \"Нека не забравяме, че въпреки износването си ГЕРБ продължава да има водеща позиция. Опитваме се да не остане нито една тема непокрита, по всеки един повод ние изразяваме позиция. Мисля, че всички разбраха, че трябва да бъдат по-активни\", смята Бъчварова.  \"Борисов показа, че съзнава какви са проблемите на партията, с алегорията за синята лампа той каза: ако вие нямате достатъчно морал и съвест да работите както трябва, към вас ще бъде насочен законът\", уточни Бъчварова.  Относно посещението на папа Франциск у нас тя заяви: \"Папата ще дойде на 5-6 май. Посланието на такъв лидер, какъвто рядко идва в България, е за глобалния свят. Ние полагаме усилия всичко да мине наред\". ", "date": "2019.01.23", "title": "Румяна Бъчварова: Самокритичният тон на Борисов е обичаен и показва един реализъм"}
