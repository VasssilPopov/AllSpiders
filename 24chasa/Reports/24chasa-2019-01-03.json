{"url": "https://www.24chasa.bg/novini/article/7226823", "text": "Седем души, сред които един иракчанин и двама пакистанци, бяха обвинени днес от прокуратурата в Босна в нелегален трафик на мигранти в Европейския съюз, съобщи АФП, цитирана от БТА. Групата е заподозряна, че е транспортирала най-малкото 46 души през Босна в Хърватия, която е членка на ЕС. Трафикът им е донесъл най-малкото 35 800 евро. Иракчанинът и тримата пакистанци, които били начело на криминалната група, се представяли за мигранти, за да увеличат печалбите си, се казва в съобщение на прокуратурата. Тримата мъже са поставени под арест. Босна се превърна в централна страна в трансфера на мигранти от Азия, Близкия изток и Северна Африка в Европейския съюз. Над 23 000 души преминаха през планинската балканска страна от януари 2018г. с цел да преминат границата с Хърватия и да достигнат до други европейски страни. Много от тях успяват, но други са задържани от гранична полиция. Според оценките между 4500 и 6000 мигранти в момента се намират в Босна и Херцеговина.", "date": "2019.01.03", "title": "Седем души са обвинени за трафик на мигранти в Босна"}
{"url": "https://www.24chasa.bg/novini/article/7226752", "text": "Двадесет и пет килограмов чувал с прах беше открит на брега на остров северно от Холандия, предадоха Асошиейтед прес и Франс прес. Чувалът вероятно е част от товара на 270-те контейнера, загубени предишния ден от превозващ ги кораб. В няколко от тях е било транспортирано опасното химическо вещество органичен пероксид. Чувалът беше намерен на остров Схирмонниког, съобщи говорителка на службата за сигурност на региона Фрисланд, част от който е островът. Според холандските власти в чувала е имало органичен пероксид, информира БТА. 270-те контейнера паднаха във водата по време на буря през нощта на вторник срещу сряда край германския остров Боркум от плаващия под панамски флаг кораб \"Ем Ес Си Зоуи\" и отплаваха към Холандия. Двайсетина от контейнерите, пълни с авточасти, телевизори, мебели и играчки, се появиха снощи край няколко от Фризките острови. Три от все още неоткритите контейнера са съдържали органичен пероксид в прахообразна форма, предупреждава холандската брегова охрана, която смята, че те вероятно са потънали. Веществото е изключително запалимо и димът, който отделя при горене, може да бъде вреден. Органични пероксиди се използват при производството на пластмаси, полистирени и певеце изделия. Властите и в Холандия, и в Германия посъветваха хората да не се приближават до контейнерите, да не ги докосват и да не дишат въздуха в близост до тях. Корабът \"Зоуи\" акостира на пристанище Бремерхафен малко преди 1 ч. след полунощ вчера местно време (полунощ по Гринуич). За момента край германските брегове са открити шест контейнера. Операцията по издирването на контейнери в морето продължава с подкрепата на холандските власти. Холандското министерство на отбраната съобщи, че ще прекъсне коледната почивка на войници, за да помогне за разчистването на бреговете на островите в Северно море по искане на кметовете на островите Схирмонниког и Терсхелинг. Общо ще бъдат изпратени около 100 войници. Германските власти подчертаха, че повечето от откритите до момента контейнери са били в холандски води. Специални кораби, екипирани със сонари, претърсват Северно море за потънали контейнери. \"Медитеранеън шипинг къмпани\" (Ем Ес Си), компанията собственик на контейнеровоза, каза, че приема инцидента много сериозно, както заради потенциалните вреди за околната среда, така и заради щетите за товара на клиентите. Компанията съдейства на местните власти по всички въпроси, свързани с ликвидирането на последствията от инцидента. Полицията в Бремерхафен разследва причините за случилото се.", "date": "2019.01.03", "title": "Потенциално опасен прах беше открит на холандски остров"}
{"url": "https://www.24chasa.bg/novini/article/7226756", "text": "В зоологическата градина в Прага на изкуствено осеменяване беше подложена лъвица от рядко срещан азиатски вид на име Джини, съобщава Ройтерс. Така се случва, когато си представител на застрашен вид, а партньорът ти не е в особено настроение да оставя потомство, коментира агенцията, предава БТА. До изкуственото осеменяване се стигнало, след като се провалиха опитите лъвът Джамван да се сдобие с потомство от лъвиците Джини и Сучи, като и трите животни бяха доставени от Индия в Прага през 2005 година. Оказало се, че Джамван не е достатъчно доминантен и не му е до чифтосване. А когато правел опити в тази насока, той бързо бивал прогонван от двете лъвици. Азиатският лъв е с малко по-малки размери от африканския си роднина. Видът донякъде се съвзе, но все пак е застрашен от изчезване, тъй като са останали живи само около 600 екземпляра в зорко охраняван резерват в щата Гуджарат. Там се намира и естественият им хабитат. Тези редки големи котки често стават жертва както на бракониери, така и на болести. Миналата година 24 азиатски лъва умряха от зарази. Според управата на зоологическата градина в Прага в Европа живеят в плен 143 представители на вида. Но всички те са потомци на 11 предци, което ограничава генното им наследство. Експертите считат, че осеменяването на Джини е станало в най-добрия възможен момент и те се надяват на положителен резултат./", "date": "2019.01.03", "title": "Осемениха изкуствено рядка азиатска лъвица в Прага (Снимки)"}
{"url": "https://www.24chasa.bg/novini/article/7226766", "text": "Арестуваният на 28 декември в Москва гражданин на САЩ Пол Уилан е обвинен в шпионаж, съобщи Франс прес, цитирайки неговия адвокат. ТАСС цитира източник от следствието. Уилан отхвърля обвинението. Адвокатът му Владимир Жеребьонков е обжалвал и е поискал освобождаване на клиента му под гаранция, информира БТА. По думите на юриста на 29 декември съдът в столичния район Лефортово, е постановил задържане под стража за Уилан до 28 февруари. За ареста на американеца съобщи на 31 декември пресслужбата на руската Федерална служба за сигурност. Тогава също не бе уточнено какви са били шпионските действия на Уилан, а само, че бил задържан в момента на извършването им. Държавният секретар на САЩ Майк Помпейо каза вчера, че Вашингтон очаква обяснения защо е арестуван Уилан и ще поиска незабавното му завръщане в САЩ, ако стане ясно, че задържането му е неоснователно. Семейството на Уилан съобщи, че той е пристигнал в Москва за сватбата на свой познат бивш морски пехотинец. Според руските закони обвинение в шпионаж може да доведе до присъда от 10 до 20 години затвор, съобщи Ройтерс. 48-годишният Пол Уилан е корпоративен директор по сигурността от района на Детройт. Вчера посланикът на САЩ в Москва Джон Хънтсман Джуниър го е посетил в следствения арест \"Лефортово\".", "date": "2019.01.03", "title": "Арестуваният в Москва американец е обвинен в шпионаж"}
{"url": "https://www.24chasa.bg/novini/article/7226718", "text": "Осъденият на затвор до гроб руснак Герман Костин е кроял планове за бягство от софийския затвор заедно с най-верния си човек зад решетките - убиеца Николай Русинов-Чеци, удушил 28-годишната Яна Кръстева в Борисовата градина през 2011 г. По план бягството трябвало да стане през есента на м.г. по време на конвой, когато съдебни охранители карат Костин и Чеци с бус по делата им към различните столични съдилища, разказаха пред “24 часа” запознати. Те вървят в комбина, тъй като Чеци винаги се явява като свидетел по делата на Костин, които той води срещу затвора. Информацията обаче била засечена от ръководството на затвора и то осуетило плановете.", "date": "2019.01.03", "title": "Осуетили бягство на двама убийци от затвора"}
{"url": "https://www.24chasa.bg/novini/article/7226773", "text": "Започна първото заседание на 116-ия Конгрес на САЩ, в който Демократическата партия поема контрола на Камарата на представителите, а Републиканската партия увеличи мнозинството си в Сената, предаде Франс прес, цитирана от БТА. В новия състав на Конгреса има рекордно голям брой жени и представители на малцинствата. Церемонията за полагане на клетва в Сената бе ръководена от вицепрезидента на САЩ, републиканеца Майк Пенс. 78-годишната демократка Нанси Пелоси пристигна в Камарата на представителите усмихната и със семейството си. Очаква се до няколко часа тя да бъде избрана за председател на долната камара - пост, който заемаше от 2007 до 2010 година. Тя беше първата жена в историята на САЩ, достигнала тази висока длъжност.", "date": "2019.01.03", "title": "Започна първото заседание на новия Конгрес на САЩ"}
{"url": "https://www.24chasa.bg/novini/article/7226788", "text": "Двама мъже на 42 и 45 години бяха намушкани след скандал на пътя на булевардите „Никола Габровски“ и „Г.М. Димитров“, научи \"24 часа\". От МВР потвърдиха за инцидента. Двамата наръгани били с кола. На пешеходна пътека засекли пешеходец. Тримата мъже се скарали и пешеходецът извадил нож и ги наръгал. След това избягал. Пострадалите сами отишли в болница \"Св. Анна\". Те са без опасност за живота. Извършителят се издирва.", "date": "2019.01.03", "title": "Намушкаха двама в \"Дианабад\" след скандал на пътя, те сами отишли в болницата"}
{"url": "https://www.24chasa.bg/novini/article/7226813", "text": "САЩ предупредиха Иран да не осъществява планираните си космически изстрелвания и поискаха да прекрати всякаква дейност в сферата на балистичните ракети. Това се казва в днешно изявление на американския държавен секретар Майк Помпейо, цитиран от Ройтерс. \"САЩ няма просто да си седят и да наблюдават как деструктивната политика на иранските режими поставя под риск международната стабилност и сигурност\", заяви Помпейо. \"Съветваме режима да преразгледа тези провокационни изстрелвания и да прекрати всякаква дейност, свързана с балистични ракети, за да избегне по-нататъшна икономическа и дипломатическа изолация\", допълни той, цитиран от БТА.", "date": "2019.01.03", "title": "САЩ предупредиха Иран да се въздържа от космически изстрелвания"}
{"url": "https://www.24chasa.bg/novini/article/7226820", "text": "Румънският президент Клаус Йоханис подписа днес укази за освобождаване от длъжност на министъра на регионалното развитие Паул Станеску и министъра на транспорта Лучиан Шова, предаде Аджерпрес. На 20 ноември миналата година президентът одобри предложени от управляващата Социалдемократическа партия промени в правителството, но отхвърли предложенията за министри на регионалното развитие и транспорта - Илан Лауфер и Лия Олгуца Василеску, които определи като неподходящи. По-късно социалдемократите предложиха Лия Олгуца Василеску за министър на регионалното развитие, а за министър на транспорта беше посочен Мирча Дръгич, съобщава БТА. На 22 ноември Лучиан Шова подаде оставка от министерството на транспорта, а на 26 ноември Паул Станеску подаде оставка като министър на развитието. Правителството сезира Конституционния съд за конфликт с президента заради отлагането на назначаването на новите министри, а съдът реши, че държавният глава не е изпълнил конституционните си правомощия, като не е приел оставките и не констатирал овакантяването на двата поста.", "date": "2019.01.03", "title": "Йоханис прие оставките на двама министри, подадени преди повече от месец"}
{"url": "https://www.24chasa.bg/novini/article/7226679", "text": "Лек автомобил блъсна млада жена на бул. \"П.К.Яворов\" в Благоевград. Тя е загинала на място, предаде  . Жената е била изхвърлена на тротоара след удара. На местопроизшествието не е имало пешеходна пътека. Валяло е сняг, а пътното платно е било мокро.                                                                                                                                                                                                                                                                                                                       ", "date": "2019.01.03", "title": "Жена почина на място след удар от кола в Благоевград"}
{"url": "https://www.24chasa.bg/novini/article/7226684", "text": "Тежка катастрофа в района на софийското село Кокаляне. Кола е изхвърчала от пътя и е паднала в дълбока пропаст. В района вали сняг,  Инцидентът е станал на около 5 км от селото в посока Самоков. Шофьорът на видима възраст около 60 г. се е опитал да излезе от дерето. Стигнал е до шосето, но там е починал. По непотвърдена информация мъжът е имал сърдечно заболяване, така че не се изключва причината за инцидента да е именно тази. Самоличността му се изяснява, тъй като в него не е имало лични документи. Изясняват се причините за инцидента.", "date": "2019.01.03", "title": "Мъж се метна с колата си в пропаст край София, успя да се изкачи до пътя и там умря"}
{"url": "https://www.24chasa.bg/novini/article/7226717", "text": "Висши гръцки съдии обвиняват правителството в опит за намеса в широкомащабно разследване за корупция преди предстоящите избори тази година, предаде Асошиейтед прес. Срещу няколко високопоставени политици, включително срещу бившия премиер Андонис Самарас и срещу управителя на гръцката централна банка Янис Стурнарас, се води разследване за предполагаем скандал за подкупи, в който е замесена швейцарската фармацевтична компания \"Новартис\", предава БТА. Заместник-министърът на здравеопазването Павлос Полакис обвини редица прокурори за забавянето на разследването. Той назова имената на ключови прокурори, които са замесени по случая. Влиятелната Асоциация на гръцките съдии и прокурори днес критикува Полакис, обвинявайки го в опит за намеса в работата на правосъдните власти и подкопаване на разделението на властите. Тази година в Гърция се планира да се състоят парламентарни, местни и европейски избори, посочва АП.", "date": "2019.01.03", "title": "Гръцки съдии обвиняват правителството в опит за намеса в разследване за корупция"}
{"url": "https://www.24chasa.bg/novini/article/7226711", "text": "Неапол е готов да се противопостави на вътрешния министър Матео Салвини и да приеме кораба \"Сий уоч 3\", който се намира в бурното Средиземно море без разрешение да акостира, заяви кметът на града, цитиран от Ройтерс и БТА. Предложението за приемане на кораба на неправителствената организация засилва натиска на италианската опозиция върху крайнодясната партия \"Лигата\", която обеща да спре притока на мигранти и да затрудни престоя на вече пристигналите. Както Италия, така и Малта отказаха да приемат кораба \"Сий уоч 3\", който вози мигранти, спасени в морето край Либия на 22 декември. И двете страни смятат, че вече са приели прекалено много мигранти и обвиняват спасителните кораби на неправителствените организации, че са се превърнали в таксита за желаещи да подадат молби за убежище. Кметът на Неапол Луиджи де Маджистрис заяви, че Салвини си играе на политика с живота на хората и заяви, че \"да се оставят хора и деца в студеното и бурно море е не просто неприлично, неморално и възмутително, а престъпно\". \"Надявам се, този кораб да приближи пристанището на Неапол, защото, независимо какво казва правителството, ще започнем спасителна операция и ще му позволим да влезе в пристанището\", подчерта кметът и обеща да оглави операцията. Корабът се намира на стотици километри от Неапол и засега екипажът му не е реагирал на предложението.", "date": "2019.01.03", "title": "Кметът на Неапол предложи да приеме мигрантите от кораба \"Сий уоч 3\""}
{"url": "https://www.24chasa.bg/novini/article/7226744", "text": "Временно е ограничено движението за автомобили над 12 т, включително ремаркета и полуремаркета в проход „Печинско“ и проход „Рожен“. МПС над 3.5 т да се движат задължително с вериги. Това съобщиха от агенция \"Пътна инфраструктура\".  Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2019.01.03", "title": "Забраниха движението за автомобили над 12 т в проходите \"Печинско\" и \"Рожен\""}
{"url": "https://www.24chasa.bg/novini/article/7226743", "text": "Американската певица Лана Дел Рей възнамерява да публикува книга със свои стихове, над които е работила през последната година, съобщи Контактмюзик. Авторката на хита \"Summertime Sadness\" написа: \"Честита Нова година на всички. Надявам се, че ви харесва новата песен, която се нарича: \"Hope is a dangerous thing for a woman like me to have - but I have it\". Миналата седмица завърших кратка книга, по която работих през последните 13 месеца, и скоро ще я публикувам\". \"Има тринадесет дълги поеми. Помислих си - колко страници се получиха. Имам предвид, че е лесно да пишеш хайку - само три реда, и можеш да напишеш 30 страници само с около 200 думи. Но никога не съм си представяла, че ще се получи истинска книга. Мисля, че ще се опитам да я публикувам сама, но не съм добра в разпространението,\" каза 33-годиишната певица, информира БТА. По отношение на целите, които си е поставила през 2019 година, Дел Рей спомена, че иска да живее като самоуверена красавица в Инстаграм и влогър в Ютюб и ще го прави за собствено удоволствие.", "date": "2019.01.03", "title": "Певицата Лана Дел Рей ще публикува книга с поезия"}
{"url": "https://www.24chasa.bg/novini/article/7226599", "text": "Лидерът на демократите в Камарата на представителите на САЩ Нанси Пелоси заяви, че никакви аргументи на президента републиканец Доналд Тръмп не могат да я убедят да се финансира обещаната от него стена по границата с Мексико, предаде Асошиейтед прес, цитирана от БТА. В излъчено днес интервю за телевизия Ен Би Си Пелоси каза, че частичното затваряне на федералните служби, което е обвързано с искането на Тръмп за финансиране на стената, няма нищо общо с Демократическата партия. По думите й демократите в Конгреса искат да бъде прекратен блокажът на Тръмп, но самата тя не желае президентът да получи пари за стената. \"Няма как да ме убеди\", подчерта тя. Според Нанси Пелоси законът за бюджета, който ще бъде приет в Камарата на представителите, в която мнозинство вече имат демократите, няма да включва средства за изграждането на стената. \"Още колко пъти трябва да казваме \"Не\", пита реторично тя в интервюто. Републиканците, които все още контролират Сената - горната камара на Конгреса - са в колебание дали да приемат бюджетния пакет на демократите, ако в него не е отразено искането на Тръмп за стената. Конгресът на САЩ в новия си състав след изборите през ноември ще се събере днес за първи път. Очаква се Нанси Пелоси да бъде избрана за председател на Камарата на представителите.", "date": "2019.01.03", "title": "Нанси Пелоси: Тръмп не може да ме убеди за финансиране на стената с Мексико"}
{"url": "https://www.24chasa.bg/novini/article/7226574", "text": "Руското правосъдие съобщи днес, че след петгодишна съдебна битка Франция е екстрадирала бивш високопоставен служител, обвинен в незаконно присвояване на над 400 милиона евро, предаде Франс прес, цитирана от БТА. Алексей Кузнецов, бивш министър на финансите на правителството на Московска област, беше \"екстрадиран в Русия, съпроводен от служители на руските затвори и руското бюро на Интерпол\", обяви руската Генерална прокуратура. Кузнецов е обвинен, че между 2005 и 2008 г. е организирал закупуването на корпоративни дългове и ги обезпечавал от името на Московска област, за да получи заеми, които присвоявал. Измамата се оценява от руската прокуратура на 14 милиарда рубли, което по обменния курс към момента на извършване на престъпленията е било равно на над 400 млн евро. Присвоените пари били изпирани чрез недвижими имоти в чужбина, най-вече чрез покупката на два хотела в Куршевел, конфискувани впоследствие от френското правосъдие. Кузнецов беше задържан през юли 2013 г. до Сен Тропе с пет паспорта на различни имена. В продължение на пет години той обжалва екстрадицията си пред различни френски инстанции. През януари 2018 г. бившата му съпруга Жана Бълок беше осъдена задочно на 11 години затвор за отклоняване на над 11 милиарда рубли. Тя е американска гражданка, а САЩ отказаха да я екстрадират. Кузнецов, който е бил и първи зам.-председател на правителството на Московска област, е обвинен в извършване на измами (10 престъпления), незаконно присвояване (3 престъпления) и легализация на имущество, придобито в резултат на престъпления (9 престъпления), посочва ТАСС.", "date": "2019.01.03", "title": "Франция екстрадира в Русия бивш финансов министър на Московска област"}
{"url": "https://www.24chasa.bg/novini/article/7226583", "text": "Мъж загина във Финландия, докато разчиствал отломки след силната зимна буря, преминала през скандинавските страни тези дни, предаде ДПА, цитирана от БТА. Мъжът, около 40-годишен, загинал, след като управляваният от него миниекскаватор се преобърнал и го затиснал, съобщи полицията в община Лумпарланд, Южна Финландия. Лумпарланд се намира в автономния район Оландски (Аландски) острови. Островната група е част от Финландия, но жителите там са шведскоговорящи. Вчера силен вятър прекъсна електроснабдяването на хиляди домакинства, нанесе материални щети на сгради, включително жилищни, изкорени дървета. Бурята предизвика хаос в различни части на Северна Европа. Шведският вестник \"Афтонбладет\" съобщи, че към тази сутрин в Швеция 38 000 домакинства са били без електричество.", "date": "2019.01.03", "title": "Мъж загина във Финландия, докато почистваше след зимна буря"}
{"url": "https://www.24chasa.bg/novini/article/7226585", "text": "Министърът на отбраната Красимир Каракачанов проведе среща с военнослужещи от инженерно-разузнавателната група от военното формирование в Белене, които участваха в изграждането на мостова конструкция над река Искър край Червен бряг, съобщиха от пресцентъра на военното министерство. След пропадането на моста, свързващ Червен бряг с околните села, в края на октомври 2018 г. кметът на общината се обърна с молба за помощ към министъра на отбраната. Модулното формирование от инженерния полк в Белене беше натоварено със задачата да извърши необходимите подготвителни действия за изграждането на мостова конструкция в община Червен бряг, предоставена от министерството на регионалното развитие и благоустройството. Военните инженери информираха министъра на отбраната за последния етап от изграждането на мостовата конструкция, включващ профилното измерване на дъното на реката и устойчивостта на построения мост. Предстои утре да се извърши експериментално пускане в експлоатация на мостовата конструкцията, след което тя ще бъде предоставена за редовна експлоатация. Военните специалисти ще продължат периодично да проверяват състоянието на моста.", "date": "2019.01.03", "title": "Каракачанов инспектира моста над река Искър край Червен бряг"}
{"url": "https://www.24chasa.bg/novini/article/7226590", "text": "Китайският космически апарат \"Чанъе-4\", който в четвъртък за пръв път осъществи меко кацане на обратната страна на Луната, е доставил на нейната повърхност образци от биологични видове с цел формирането на мини-биосфера, съобщава ТАСС, цитирана от БТА. Агенцията цитира информация на китайското космическо ведомство. Апаратът е доставил на естествения ни спътник шест биологични вида, сред които фигурират семена на памук, рапица, картофи, и на арабидопсис от семейството на зелевите растения. В мини-биосферата ще има и личинки на дрозофили и дрождеви гъбички. Китайските учени се надяват в тази среда да поникне първото растение. През 2016 година в Китай беше организиран конкурс в рамките на програмата \"Лунна мини-биосфера\", на който се явиха 200 участници. На победителя бе дадена възможност да реализира идеите си чрез \"Чанъе-4\". В създаването на проекта се включиха 28 китайски университета, начело с учени от университета в гр. Чунцин. В изпълнението на проекта на обратната страна на Луната бяха доставени образците в специални оловни капсули.", "date": "2019.01.03", "title": "\"Чанъе-4\" доставил памук, рапица и картофи на Луната"}
{"url": "https://www.24chasa.bg/novini/article/7226603", "text": "Около 1200 души и над 300 машини в момента са на терен и обработват превантивно настилките на републиканските пътища предвид очакваните снеговалежи и понижението на температурите, съобщи на брифинг инж. Михаил Рашков, директор на дирекция „Поддържане на пътната инфраструктура“ и ръковидител на Междуведомствения щаб за зимната обстановка, в които участват представители на Агенция „Пътна инфраструктура“, „Пътна полиция“, ИА „Автомобилна администрация“ и др. Прогнозата на метеоролозите е за снеговалежи в Южна България. Утре за област Бургас е определен оранжев код и са възможни поледици. Областните пътни управления и снегопочистващите фирми работят на 24-часов режим и са в готовност, заяви инж. Рашков. Инспектор Илия Георгиев от „Пътна полиция“ подчерта, че при влошаване на времето има готовност да се спира движението на превозните средства над 12 тона, за да се извърши качествено снегопочистване на пътното платно. Той апелира шофьорите, тръгвайки да не забравят, че се пътува при зимни условия и да са добре подготвени - с изправни технически автомобили, с подходящи гуми и достатъчно гориво, да карат със съобразена скорост и повишено внимание, като спазват дистанция. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg и по всяко време от денонощието на тел. 0700 130 20 в АПИ.", "date": "2019.01.03", "title": "1200 души и 300 машини обработват пътищата заради очаквания сняг"}
{"url": "https://www.24chasa.bg/novini/article/7226628", "text": "Огромна вълна цунами е ударила южния бряг на Китай през 1076 г., оповестиха китайски учени, цитирани от Франс прес и БТА. Те предупредиха за последствията, които подобна вълна цунами би имала днес върху същия бряг, който е гъсто населен. Там са построени и няколко АЕЦ-а. Все повече научни доказателства навеждат на мисълта, че земетресение в морето, западно от фипипинските острови Лусон и Миндоро, създало нещо като водна стена, която преди около 1000 години заляла днешната територия на китайската провинция Гуандун. Въпросната вълна цунами предизвикала \"културен упадък\", поясниха учените. Според тях тя заляла южния бряг на Китай през 1076 г. \"Получените резултати потвърждават риска от цунами в Южнокитайско море\", увериха учените от Източнокитайския университет за наука и технологии. Те смятат, че резултатите ще подтикнат да се провери дали районът може днес да се справи с евентуален риск от подобна вълна цунами. \"Трябва да се държи сметка за такъв риск при планирането и бъдещото построяване на АЕЦ-ове, пристанища и петролни хранилища на китайския бряг\", отбелязаха авторите на изследването.", "date": "2019.01.03", "title": "Огромна вълна цунами предизвикала \"културен упадък\" в Китай през 1076 г."}
{"url": "https://www.24chasa.bg/novini/article/7226625", "text": "Турция и Ирак ще засилят сътрудничеството си в борбата срещу тероризма, заяви днес турският президент Реджеп Тайип Ердоган, цитиран от Ройтерс и турски медии. Ердоган говори на пресконференция с иракския президент Бархам Салих. Ердоган изтъкна, че за Турция е приоритетно важно осигуряването на политическото единство и териториалната цялост на Ирак, както и сигурността и стабилността на страната, предава БТА. Ще полагаме усилия за развитие на отношенията ни със съседен Ирак във всички сфери. Турция ще помага на Ирак по отношение на осигуряването на безопасността му, както и за разрешаването на проблемите на страната в сферата на енергетиката, посочи турският президент. Терористични групировки като ИДИЛ \"(Ислямска държава\"), ПКК (Кюрдската работническа партия) и ФЕТО (Фетхуллахистката терористична организация) представляват заплахи за Турция и Ирак и двете страни трябва да си сътрудничат в борбата срещу тероризма, каза Ердоган, цитиран от в. \"Хюриет дейли нюз\". Стабилността на Ирак е много важна за регионалната сигурност и стабилност, посочи турският лидер, като за пореден път изтъкна помощта, която Турция е готова да окаже за възстановяването на Ирак след края на борбата срещу ИДИЛ. Има много неща, които можем да направим с Ирак и в сферата на отбранителната индустрия, каза Ердоган. Той посочи, че Турция и Ирак ще продължат да организират срещи на Висшия Съвет за стратегическо сътрудничество през 2019 г. Иракският президент на свой ред каза, че Ирак очаква съдействие от страна на Турция за възстановяване на \"прочистените от тероризъм\" региони в страната. Пристигнах на посещение в братска Турция с цел засилване на сътрудничеството във всички сфери, посочи Бархам Салих. Двете страни могат да направят много с тяхното стратегическо разположение и това партньорство ще бъде от полза не само за двете страни, а за целия регион, добави той. Иракският президент Бархам Салих пристигна на първото си официално посещение в Турция след избора му за държавен глава в началото на октомври, отбелязва \"Хюриет дейли нюз\".", "date": "2019.01.03", "title": "Ердоган: Турция и Ирак ще засилят сътрудничеството си в борбата срещу тероризма"}
{"url": "https://www.24chasa.bg/novini/article/7225019", "text": "          Какъв е достъпът до служебна обществена информация, кой и как има право да я използва, в какви случаи и какви са ограниченията. Всичко това е предмет на Закона за достъп до обществена информация. Районната прокуратура в Дряново отказа да образува разследване срещу гражданин, който залива със заявления за достъп до обществена информация кмета на градчето Мирослав Семов. Неотдавна с искане за проверка, която да установи какво прави Ангел Ангелов с получената информация и дали не е налице злоупотреба с права. Сигналът бе препратен по компетентност на районната прокуратура. Започна проверка за набеждаване в престъпление на Семов със срок на произнасяне до края на декември. “Имаме отказ за образуване на досъдебно производство. Няма данни за набеждаване на кмета или друго престъпление от общ характер”, заяви за “24 часа” говорителят на окръжната прокуратура Людмила Рачева. “Поискал съм помощта на прокурора, за да разбера какво иска, защото, ако искаше само една информация, която е за негово лично удовлетворение или да направи някакво добро предложение, аз съм съгласен. Но да излиза в някакви медии с негови интерпретации и отправки към Наказателен кодекс, на мен това ми се струва тенденциозно”, заяви Мирослав Семов. Кметът подава сигнала до прокуратурата, след като на страниците на безплатно разпространяван в общината вестник влезли в общинската хазна от такса битови отпадъци за 2016 г. “Публикувал съм доклад на Агенцията за държавна финансова инспекция, където се установява, че има 57 хил. лв. неправомерно изразходени за цветя, торене на градинки, поливане, което трябва да е от общия бюджет, а не от постъпленията от такса смет. Престъпление ли е публикуването на нещо, което го има като официална информация”, казва активният гражданин. Ангел Ангелов е родом от Дряново, но живее в София. Има имоти в градчето и плаща данъци. За себе си казва, че 12-13 г. бил служител на МВР, работил в Икономическа полиция като разследващ и е наясно с нещата. Приел за своя кауза да помогне на съгражданите си да знаят как се управляват парите им и смята, че с публичност може да накара администрацията да работи в техен интерес. “Искам да помогна на хората, имам знания, имам опит, мога да ги приложа безплатно. Абсолютно никакви други амбиции нямам, освен добронамерено да помогна да живеят в по-добро място”, заяви той. Казва, че все някой трябва да започне тази борба и затова пита по всякакви теми. За тази година заявленията, подадени от него по Закона за достъп до обществена информация, са над 20. Първото е от януари и е за изпълнение на решение на общинския съвет от лятото на 2017 г. за закупуване на 3 камиона за общинско предприятие “Чисто Дряново”. Оказва се, че е обявена обществена поръчка за закупуването само на един камион. “Като пътувам до Дряново, забелязвам, че има още два камиона със софийска регистрация. Започнах да се интересувам и в един момент разбирам, че фирмата, която е спечелила доставката на камиона, същевременно се явява и наемодател на другите два камиона. какъв наем се плаща, да ми се представи договорът за наем”, обяснява Ангел. На 21 февруари получил отговор, че наемът е пряко договорен, но не му предоставят документ, защото третото лице не желае договорът да става публичен. Това го амбицирало да продължи да иска информация. - как се определя промилът, колко е наличното салдо, преходният остатък, защо е нужно да се увеличава тази такса всяка година. “Цифри, които ние като граждани и като данъкоплатци трябва да знаем”, категоричен е Ангел. Заради отказ да му бъде предоставена информация, атакувал неведнъж кмета в съда. От решените 5 дела 4 са в негова полза. “На месец получаваме поне по две заявления за достъп до информация от Ангелов, а за да се подготви един отговор, някой път с повече от 10 въпроса, е нужно много време и ресурс. Трябва да направим една дирекция, която да му отговаря само на него и той винаги не е доволен. Винаги има допълнителни въпроси. Ако се забавим малко, веднага ни съди”, оплаква се кметът на Дряново. “Започнах доста да се притеснявам за начина на харченето на средства, говорим за груби грешки. Установявам, че има много нарушения”, твърди обаче питащият. За нередности в управлението на община Дряново е сезирал и комисията за борба с корупцията. “Той изнася информация в медии, прави препратки към НК, лично мен ме набеждава в някакво престъпление. Нека прокурор да провери сигналът, който съм подал има ли основания, или не. Като каже, че той е прав - добре. Но съгласете се, че не мога да му бъда вечно боксова круша”, казва Мирослав Семов, който е избран с бюлетината на ГЕРБ. Той подозира, че активността на Ангелов е свързана с предстоящите местни избори и нечии политически интереси. “Никога не съм бил член на партия и нямам никакви политически амбиции, равно отдалечен съм от всички политици. Това, че съм проявил някаква гражданска позиция и искам да има публичност, може би на него така му е удобно да си го тълкува”, отговаря Ангел Ангелов.", "date": "2019.01.03", "title": "Прокурор отказа  на кмет дело срещу мъж,  искал над 20 пъти информация от общината"}
{"url": "https://www.24chasa.bg/novini/article/7226637", "text": "Двама френски учени, удостоверили статута на Жана Калман като най-възрастния човек, живял някога на планетата, опровергаха руска версия, според която тя не е доживяла до 122 години, предава Ройтерс, цитирана от БТА. Руският математик Николай Зак и геронтологът Валери Новоселов излязоха с версия, че всъщност дъщерята на Калман, Ивон, била взела идентичността на майка си няколко десетилетия преди това. Руснаците анализирали снимки, официални документи и интервюта, които оспориха дълголетието на Жана Калман. Но един от двамата френски учени, Жан-Мари Робин, които навремето удостовериха възрастта на Гинес рекордьорката, определи руската версия като \"смехотворна полемика\". Говорител на Световните рекорди на Гинес от своя страна заяви, че внимателно следят случая. В статия, публикувана в московско математическо издание, Николай Зак твърди, че открил разлика в цвета на очите на Жана Калман, в нейния ръст и форма на челото в сравнение с нейна лична карта, издадена през 1930 година. \"Не притежавам железни доказателства, но прегледах всичко налично по случая, от който възникват доста противоречия\", заяви Николай Зак пред Ройтерс. Вторият френски учен, удостоверил възрастта на Калман, Мишел Алар, заяви, че дори и пресилени, твърденията на руснаците трябва да се вземат предвид . Но Алар отхвърли тезата им за разлика в цвета на очите на Калман и външния й вид в по-късните години. \"В последната фаза от живота на Жана бях свидетел на многобройни трансформации на нейната физиономия\", твърди френският учен. Жана Калман е родена на 21 февруари 1875 година, повече от десетилетие преди да бъде изградена Айфеловата кула и година преди Александър Бел да патентова телефона. Тя се омъжва за далечен заможен братовчед и надживява дъщеря си Ивон, която умира от пневмония през 30-те години на миналия век, ако се вярва на официалните документи. Жана надживява също своя съпруг и внук, преди да се спомине в град Арл в Южна Франция на 4 август 1997 година.", "date": "2019.01.03", "title": "Французи оборват руска версия, че Жана Калман не била най-възрастният човек на планетата"}
{"url": "https://www.24chasa.bg/novini/article/7226661", "text": "Службите за предупреждение за лавинна опасност в много райони на Алпите обявиха втора степен на тревога, предаде ДПА. Особено опасна е била обстановката в австрийските провинции Щирия и Залцбург. Заради силен снеговалеж и бурни ветрове се е натрупала голяма нова снежна покривка в Северните Алпи и австрийския алпийски природен парк Хое Тауерн. В Кимгау, местност в Алпите в германската провинция Бавария, степента на опасност също е висока (предпоследна), предава БТА. Дори да навали съвсем малко сняг, един-единствен скиор може да предизвика средна лавина, предупреди баварската служба за следене за лавини. Опасната обстановка вероятно ще се запази в много райони до уикенда, а в някои случаи може да се усложни. В австрийската провинция Залцбург се очаква в края на седмицата да се натрупат между 60 и 100 см нова снежна покривка. Може да се наложи затваряне на пътища. Австрийските власти вече се обърнаха към армията за помощ. Експертите очакват критична обстановка в края на седмицата и в Бавария. В останалите алпийски страни обстановката е спокойна. В Швейцария единствено в някои източни части е обявена трета степен на лавинна опасност, а във Франция и Италия рискът е още по-малък.", "date": "2019.01.03", "title": "Висок риск от лавини в Алпите заради очакван нов сняг"}
{"url": "https://www.24chasa.bg/novini/article/7226659", "text": "Нова емигрантска вълна ще се отприщи от България, ако в сила влезе спорният пакет „Макрон” за превозвачите. Това обяви в предаването „Лице в лице” по  евродепутатът Ангел Джамбазки. У нас близо 150 хил. семейства ще бъдат пряко засегнати, ако промените влязат в сила, или общо около 450 хил. души, изчисли Джамбазки. По думите му има опасност тези хора да емигрират в страните от Западна Европа, за да работят в същия сектор и да се изхранват. „Германия, Франция и Белгия в момента рушат Европейския съюз, защото нарушават основната, изконната, фундаментална идея за единен общ пазар и свободна конкуренция. Когато трябваше да влизат тук техните магазини, те казаха, че конкуренцията е добро. Нашите магазинчета фалираха, ние пазаруваме от техните вериги. Сега, когато превозвачите от периферията – от Източна Европа, от Южна Европа, доставят по-конкурентна услуга, защото техните граждани просто не искат да карат камиони, се правят административни регулации – абсолютно недопустими, нарушение на общия пазар, нарушение на конкуренцията с цел да бъдат фалирани нашите превозвачи и да бъдат взети работниците”, каза Джамбазки. Той и неговият екип са помогнали да бъдат уредени административните въпроси във връзка с предстоящия протест на превозвачите в Брюксел на 10 януари. Заедно с работещите в българския сектор, недоволството си от пакета „Макрон” ще изразят и превозвачите от Румъния, Латвия, Литва, Унгария, Малта и Испания. Евродепутатът определи мерките на френския президент като „цинични и грабителски промени”. „Това е най-силното антиевропейско действие, което аз съм виждал, откакто сме влезли в Европейския съюз”, посочи той.", "date": "2019.01.03", "title": "Джамбазки: Пакетът „Макрон” ще изгони 150 000 семейства от България"}
{"url": "https://www.24chasa.bg/novini/article/7226672", "text": "В края на декември 2018 г. към електроразпределителната мрежа на “ЕРП Север” в района на Русе беше включена новата възлова станция “Изток”. Проектът за нейното изграждане е част от инвестиционната програма на дружеството за изминалата година, а стойността му възлиза на 400 000 лева. Фактическата подготовка за присъединяването ѝ към мрежата стартира на 27 септември 2018 г., когато бяха доставени бетоновата конструкция и оборудването на съоръжението. Новата възлова станция е в Индустриален парк - Русе, и захранва четири въздушни електропровода, които осигуряват електрозахранване на населените места, намиращи се източно от дунавския град (Мартен, Сандрово, Николово и Сливо поле), както и на част от стопанските потребители в Индустриалния парк и Източната промишлена зона на Русе. Възлова станция “Изток” е проектирана и изградена като модулна комплектна разпределителна уредба от съвременен тип. Проектът е реализиран така, че да осигури сигурно и самостоятелно електрозахранване на електропроводите, присъединени към нея, като всички входове и изходи са оборудвани с цифрови релейни защити. Така, освен че ще ограничи рисковете от прекъсване на електрозахранването, съвременното оборудване в станцията ще даде възможност за селективно изключване на отделни участъци от електропроводи с регистрирани аварии, което от своя страна ще намали значително броя клиенти без захранване. Новото съоръжение е оборудвано с автоматизирана система за дистанционно управление. Така се намалява времето за реакция при аварии поради факта, че манипулациите се извършват централизирано от диспечерските центрове на “ЕРП Север” и не се губи време, за да достигне авариен екип до съоръжението. Районът, който захранва новата възлова станция на “ЕРП Север”, е един от най-динамично развиващите се в област Русе и се наблюдава непрекъснат ръст на броя жители в него. С осъществената от електроразпределителното дружество значителна инвестиция в изграждането и пускането в експлоатация на новото съоръжение ще се повишат сигурността и качеството на електрозахранване на 4 населени места в Русенско с повече от 12 000 жители. ", "date": "2019.01.03", "title": "“Енерго-Про” с  нова станция в Русе"}
{"url": "https://www.24chasa.bg/novini/article/7226559", "text": "Калифорнийската ветроходка Аби Съндърланд съобщи, че яхтата, която изоставила в Индийския океан през 2010 година в неуспешен опит да направи околосветско пътешествие, е намерена на австралийски остров, предаде Асошиейтед прес, цитирана от БТА. Полицията в Австралия е потвърдила, че 12-метровият плавателен съд, локализиран на 20 км от южния австралийски остров Кангаро, е яхтата \"Уайлд айс\" на Съндърланд. През 2010 година Съндърланд направи опит да стане най-младата ветроходка (тогава на 16 години), която е обиколила света сама. Но на 10 юни 2010 година при буря в Индийския океан нейната яхта счупва мачта и се налага младата спортистка да напусне плавателния съд. Два дни по-късно тя е спасена от френски риболовен кораб на 3200 км западно от Австралия. \"Намирането на яхтата събуди у мен добри и не толкова добри спомени, но беше много вълнуващо\", каза 25-годишната ветроходка. Тя добави, че се надява видеотехниката, с която искала да заснеме пътешествието си, да се намира на яхтата. По данни на австралийската полиция обаче, плавателният съд отново е изчезнал и е възможно да е потънал.", "date": "2019.01.03", "title": "Откриха най-младата ветроходка, опитала да обиколи света сама, изгубила се през 2010-а"}
{"url": "https://www.24chasa.bg/novini/article/7226518", "text": "Министърът на икономиката Емил Караниколов връчи сертификат за инвестиция клас А на \"МД Електроник\" ЕООД по реда на Закона за насърчаване на инвестициите, съобщиха от Министерството на икономиката. Размерът на инвестицията възлиза на 21,5 млн. лева, като ще бъдат разкрити нови 300 работни места. Инвестиционният проект предвижда изграждане на ново производствено предприятие във Враца, което ще има производствени, логистични сгради и офиси с обща застроена площ от 9 950 кв. м. Предприятието ще произвежда кабели за пренос на данни и електронни компоненти, коаксиални части и кабели за медия и мултимедия модули. За целите на производствения процес дружеството ще закупи и оборудва фабриката с различни ръчни, полуавтоматични и автоматични машини, допълниха от икономическото ведомство. Министър Караниколов е казал, че за периода 2014-2018 година сертифицираните проекти в автомобилния сектор са 17 на брой, на обща стойност 300 млн. лв. и са разкрити близо 8 000 нови работни места. \"Безспорно, автомобилното производство е един от приоритетните сектори за привличане на чуждестранни инвестиции в страната, с голям потенциал за развитие на експорта, заетостта и регионалното развитие. В сектора са заети повече от 170 предприятия - международни и местни компании, производители на части и компоненти за автомобили\", е пояснил Караниколов, цитиран от Министерството на икономиката. \"МД Електроник\" ГмбХ от Германия е водещо дружество в областта на решенията за пренос на данни в автомобилната индустрия. Продуктите му са интегрирани в повече от 170 модела на автомобили на над 25 производители. Групата на МД Електроник обхваща четири държави на три континента и има над 5 000 служители, се посочва в съобщението.", "date": "2019.01.03", "title": "Германска компания инвестира 21,5 млн. лева край Враца, 300 нови работни места"}
{"url": "https://www.24chasa.bg/novini/article/7226540", "text": "Британският външен министър Джереми Хънт каза днес, че сирийският президент Башар ал Асад ще остане още известно време на поста си благодарение на подкрепата на Русия, предаде Ройтерс. \"Великобритания отдавна е на мнение, че не може да има траен мир в Сирия с този режим (на Асад), но за съжаление смятаме, че той ще се задържи още малко\", каза Хънт в интервю за телевизия \"Скай нюз\", дадено по време на тридневното му посещение в Азия, цитиран от БТА. След близо осем години война, прокудила от домовете им милиони сирийци, Асад възстанови контрола върху по-голямата част от страната с помощта на Русия, Иран и подкрепяни от Техеран шиитски групировки като ливанската \"Хизбула\". Миналата седмица Обединените арабски емирства, които навремето подкрепяха сирийските бунтовници, откриха наново посолството си в Дамаск. \"Заради подкрепата на Русия той (Асад) съумя да консолидира положението си. В Сирия има много хора, които са дълбоко разочаровани от този резултат, но при този резултат ще има страни, които ще поискат да възстановят дипломатическите си отношения\" със Сирия на Асад, каза Хънт, цитиран от ТАСС. Хънт пристигна днес на двудневно посещение в Малайзия и се срещна с премиера Махатхир Мохамад. Вчера британският външен министър бе в Сингапур.", "date": "2019.01.03", "title": "Британски министър: С руската помощ Асад ще запази властта си за известно време"}
{"url": "https://www.24chasa.bg/novini/article/7226551", "text": "Румъния смени днес ръководителя на Националната агенция за данъчна администрация (НАДА) на фона на твърдения, че от институцията се очаква да изкара бюджетния дефицит под три процента от брутния вътрешен продукт, съобщава информационният сайт Зиаре, цитиран от БТА. Министърът на финансите Еуджен Теодорович поиска днес от премиера Виорика Дънчила да отстрани от длъжност председателя на НАДА Йонуц Миша и да назначи на този пост Михаела Трикулеску. Няколко часа по-късно премиерът подписа решение за назначаване на Трикулеску на поста, съобщава Зиаре. Новият ръководител на агенцията е икономист с над 19 години опит в частната сфера. В кратко изявление пред медиите вчера министърът на финансите заяви, че 2019-та ще бъде година, изпълнена с предизвикателства, а НАДА трябва радикално да промени поведението си в икономиката. Новата година обаче започна със скандал, свързан с дейността на министерството на финансите, отбелязва информационният сайт. В последния ден на 2018 г. съветникът на премиера Дънчила - Дариус Вълков, публикува на страницата си във Фейсбук информация, според която бюджетният дефицит на Румъния през 2018 г. е 2,92 процента от БВП. Според Вълков тази цифра говори за очевиден успех на министерството на финансите, защото страната се е ангажирала да поддържа бюджетен дефицит под три процента от БВП. Още на 1 януари сенаторът от опозиционната Национално-либерална партия Флорин Къцу коментира, че министерството на финансите няма да разполага с окончателните данни за изпълнението на бюджета през 2018 г. преди 25 януари. При тези условия, представените от Дариус Вълков данни са фалшиви, оцени сенаторът. Опозиционният сенатор заяви още, че Вълков иска от служителите на НАДА - институцията, ръководена до днес от Йонуц Миша, да манипулират данните по такъв начин, че дефицитът да излезе под три на сто. Флорин Къцу обяви също, че ще информира европейската статистическа служба за манипулиране на данните. Министърът на финансите категорично отхвърли това обвинение и дори заяви, че може да поиска санкции за журналистите, които цитират тази информация.", "date": "2019.01.03", "title": "Румъния смени данъчен №1, подозират манипулиране на данните за бюджетния дефицит"}
{"url": "https://www.24chasa.bg/novini/article/7226321", "text": "Рухна близо декар от скалния венец в близост до манастира \"Св.Троица\" край Велико Търново. За щастие каменните отломки не са нанесли поражения на светата обител и пътя към нея. Манастирът е в землището на Велико Търново, но самият скален венец е в това на Горна Оряховица. От двете общини започнаха оглед на мястото, за да преценят рисковете и да набележат мерки за изчистване и укрепване на срутището. За спирането му ще се кандидатства за финансиране от Междуведомствената комисия по бедствия и аварии. Има хипотези, че скалният венец е част от древното тракийско укрепление \"Чуй петела\", където се намира и едноименната скала, която се е свлякла. Предполага се, че обектът е част от цялостна тракийска крепостна система, заемаща площ от около 5х6 км. По всяка вероятност тук е била столицата на племето Кробизи - \"Берипара\", допускат историци. Тайните на тракийската цивилизация на платото между крепостите Царевец и Ряховец, свършващо до скалния венец, го правят привлекателно за имянари, които са прокопали тунели, казаха запознати.", "date": "2019.01.03", "title": "Тонове скална маса се свлякоха край\nманастира \"Св. Троица\" до Велико Търново"}
{"url": "https://www.24chasa.bg/novini/article/7226340", "text": "След кратко боледуване почина Васил Методиев Андреев, доктор на физическите науки, член-кореспондент на БАН,  Васил Андреев е основател на катедра \"Въздушен транспорт\" към Техническия университет в София и е бивш директор на Националния институт по метеорология и хидрология. Автор е на редица научни разработки, учебници и публикации в областта на физиката и метеорологията. Поклонението ще е утре, 4 януари от 12:00 часа в гробищен парк \"Св. Архангел Михаил\" в кв. Бояна, София.", "date": "2019.01.03", "title": "Почина Васил Андреев - бивш директор на НИМХ"}
{"url": "https://www.24chasa.bg/novini/article/7226343", "text": "Хърватия призова Израел да каже дали може да изпълни споразумението за доставка на 12 употребявани изтребителя Ф-16 или покупката ще бъде анулирана, предаде Асошиейтед прес, цитирана от БТА. Хърватското министерство на отбраната заяви днес, че очаква отговор до 11 януари. Споразумението на стойност 500 милиона долара за покупка на модернизирани изтребители Ф-16 \"Барак\" от Израел беше сключено през март миналата година и чака одобрение от САЩ, което би позволило на Израел да продаде американските самолети на трета страна. Сделката се сблъска с проблем, след като американският Конгрес намекна, че Израел трябва да премахне подобренията, които са били добавени, след като Израел купил самолетите преди 30 години от САЩ. Израел е модернизирал самолетите със усъвършенствани електронни системи, които бяха ключови за решението на Хърватия да купи самолетите именно от Израел, а не от САЩ.", "date": "2019.01.03", "title": "Хърватия даде на Израел краен срок\nза доставката на самолети Ф-16"}
{"url": "https://www.24chasa.bg/novini/article/7226317", "text": "В една ранна сутрин през 1983 г. скромен съветски офицер, който бил на дежурство, се изправил пред решението дали да унищожи света или не. Станислав Петров получил информация от своя компютър, че Съединените щати са изстреляли поне пет междуконтинентални балистични ракети към Съветския съюз и че те ще нанесат удар само след 25 минути. Вместо да подаде сигнал за тревога нагоре по командната верига, подполковникът не направил нищо и предотвратил ядрен сблъсък заради нещо, което се оказало системна неизправност. За своите неволи Петров бил смъмрен, защото не водил внимателни бележки за случилото се, и напуснал служба следващата година. Той умря на 77 години едва по-миналата година, на прага на рухването на архитектурата, управлявала контрола върху ядрените оръжия през последните две поколения. Потенциалните ядрени сблъсъци може да напомнят за епохата на Студената война, но рамката за тяхното предотвратяване е отскоро и е все по-застрашена. САЩ казаха през 2018 г., направлявани от съветника по националната сигурност Джон Болтън, че ще напуснат Договора за ядрените сили със среден обсег (ДЯССО) - договора от 1987 г. за контрол на ядрените оръжия, на който до голяма степен се приписва заслугата за недопускане на ядрени оръжия в Европа. Това стана, след като години наред се отправяха оплаквания, че Русия изпробва крилати ракети с наземно базиране в нарушение на договора. Следващият стълб, който може да рухне, е новият договор СТАРТ, подписан от Барак Обама и Дмитрий Медведев през 2010 г. и намалил наполовина стратегическите ракетни установки. Този договор ще изтече през 2021 г., освен ако не бъде удължен, а президентът Тръмп го нарече \"лоша сделка\" в телефонен разговор с Владимир Путин. Руският външен министър казва, че според него Съединените щати \"подготвят почвата за разваляне на тази сделка\". Путин също заплаши Вашингтон миналата година с нова поредица оръжия, способни да носят ядрен заряд, и обвини Съединените щати в предизвикване на нова оръжейна надпревара заради решението им да напуснат договора за антибалистичните ракети от 1972 г. Неговата реч за състоянието на държавата, която обикновено е сериозен въпрос, беше придружена от анимация с ниска резолюция, показваща крилата ракета с ядрен заряд, прелитаща от Атлантическия океан, около нос Хорн и после на север към Калифорния. \"Вие не послушахте нашата страна тогава\", каза Путин за излизането на САЩ през 2001 г. от договора за антибалистичните ракети. \"Послушайте ни сега.\" Взети заедно, тези договори съставляват основната част от рамката за контрол върху ядрените оръжия, която Съединените щати и Русия наследиха от Студената война или разработиха след това. Експерти от двете страни отбелязват, че договорите не са били съвършени, но предупреждават, че договарянето на сделки е доста по-трудно от развалянето им. Вероятността от натрупване на оръжия се увеличава. \"Решението за ДЯССО и неуспехът да започнат истински обсъждания за удължаване на новия СТАРТ ни поставиха в положение да вървим в просъница към нова надпревара в ядрените оръжия\", каза на проява на Атлантическия съвет миналата година бившият посланик Ричард Бърт, който беше главен преговарящ на Съединените щати по Договора за съкращаване на стратегическите оръжия. Бившият началник щаб на стратегическите ракетни сили на Руската федерация Виктор Есин каза, че решението на САЩ за излизане от ДЯССО е продиктувано най-вече от военните разработки в Китай и други страни, които не са обвързани с договора. Това решение обаче може да доведе до разполагане на ракети в Европа, каза той, освен ако Съединените щати и Русия не предприемат стъпки за предотвратяване на подобен развой. Само \"политически мерки\" могат да предотвратят \"най-лошия изход за Русия и Европа при развитието на \"ракетна криза\", каквато неизбежно ще възникне, след като Съединените щати напуснат ДЯССО\", каза той. Тези предупреждения изглеждат уместни. Изтекъл меморандум, публикуван от \"Вашингтон пост\", показа, че Болтън е наредил на Пентагона да \"разработи и разположи изстрелвани от земята ракети възможно най-скоро\". Заповедта е била дадена едва след като европейските съюзници се намесиха, за да предотвратят незабавно изтегляне на САЩ от ДЯССО. Вашингтон постави 60-дневен ултиматум на Москва, след който ще напусне договора. Русия, която не признава да е нарушила договора, дава признаци, че няма да промени поведението си. Смята се, че движещата сила зад изтеглянето е Болтън, който разпалено се изказва против подобни договори за контрол върху оръжията и ръководи усилията за развалянето на договора за антибалистичните ракети през 2001 г. и сега на ДЯССО. Решителни хора могат да променят хода на историята. През 1983 г. решението на Петров да не подаде сигнал за тревога до своите началници доведе само до \"особено усещане в стомаха\". Сега Болтън изглежда решен окончателно да освободи Съединените щати от оковите на ракетните договори и контрола върху ядрените оръжия.", "date": "2019.01.03", "title": "Разпадащият се контрол върху ядрените \nоръжия прави света по-опасен"}
{"url": "https://www.24chasa.bg/novini/article/7226362", "text": "Алжир затвори южните си граници за сирийци, влизащи от съседните Мали и Нигер. Алжирските власти правят това, за да попречат на членове на разгромени бунтовнически групировки от Сирия да влизат на тяхна територия, защото са заплаха за сигурността. Това заяви високопоставен алжирски представител, цитиран от Ройтерс и БТА.  Хасен Касими, отговарящ в алжирското министерство на вътрешните работи за миграционната политика, каза, че за сирийците, които търсят убежище в Алжир по този начин, има подозрения, че са радикални ислямисти, и не са желани. През 90-те години Алжир преживя продължителна гражданска война с джихадистки групировки. Макар насилието днес да е намаляло доста осезаемо, в отделни райони все още има спорадични нападения. \"През последните няколко години приехме по хуманитарни причини 50 000 сирийци\", каза Касими. Той имаше предвид бежанци от гражданската война в Сирия. \"Но когато става дума за нашата сигурност, не можем да приемаме членове на въоръжени групировки, бягащи от Сирия\", добави Касими. По думите му през последните седмици стотина от тях били достигнали южната граница на Алжир с помощта на въоръжени местни ескорти, но били засечени и изгонени малко след като успели да влязат на алжирска територия. Касими заяви, че тези сирийци са преминали през Турция, Йордания, Египет, Судан и Нигер или Мали и са използвали за целта фалшиви судански паспорти. \"Определено става дума за престъпна мрежа и трябва да сме много бдителни, за да не ги допуснем в Алжир\", каза той. Откакто започна гражданската война в Сирия, в хода на която президентът Башар Асад до голяма степен победи бунтовниците и джихадистите, Алжир не е прекъсвал в нито един момент дипломатическите отношения с Дамаск. Сирийските граждани влизат без визи в Алжир. Южните и югоизточните алжирски райони до голяма степен са безлюдни пустини, но алжирските власти затегнаха мерките за сигурност по тези места, след като съседна Либия, както и северните части на Мали и Нигер попаднаха в ръцете на различни екстремистки и бунтовнически фракции, отбелязва Ройтерс. След гражданската война през 90-те години Алжир стана важен американски съюзник срещу радикалните ислямисти, които действат в безводния Сахелски регион, обхващащ части от Северна и Западна Африка.", "date": "2019.01.03", "title": "Алжирските власти затвориха южните граници за сирийци от съображения за сигурност"}
{"url": "https://www.24chasa.bg/novini/article/7226373", "text": "Властите в Китай екзекутираха осъден убиец, наречен от държавните медии \"китайския Джак Изкормвача\", предаде ДПА, цитирана от БТА. Агенция Синхуа съобщи, че обявената през март 2018 г. смъртна присъда е била изпълнена днес. 53-годишният мъж убил 10 жени и едно момиче между 1988 и 2002 г. Полицията събрала над 100 000 пръстови отпечатъци и ДНК-проби, но не могла да залови убиеца години наред. Следователите стигнали до него благодарение на материал от ДНК на негов чичо, арестуван за подкуп. Китай не дава официални данни за това колко хора са осъждани на смърт всяка година. По оценка на организацията \"Амнести интернешънъл\" Китай извършва повече екзекуции, отколкото всички останали държави в света, взети заедно. Според правозащитниците през 2017 г. в Китай са били извършени хиляди екзекуции.", "date": "2019.01.03", "title": "Екзекутираха \"китайския Джак Изкормвача\", убил 11 жени"}
{"url": "https://www.24chasa.bg/novini/article/7226344", "text": "Европейската комисия призова днес страните от Европейския съюз да проявят повече солидарност и да разпределят помежду си около 50 мигранти, спасени в морето от две неправителствени организации и получили временно право да останат в малтийски води, предаде Франс прес, цитирана от БТА. ЕК се свърза с няколко страни членки, за да се намери решение за бързо сваляне на брега на хората от корабите \"Сий уоч 3\" и \"Сий ай\", каза пред журналисти говорителка на Еврокомисията. Еврокомисарят по миграцията Димитрис Аврамопулос призовава страните членки да окажат подкрепа и дадат принос в това общо усилие за безопасно сваляне на хората от корабите, допълни тя. \"Необходима е по-голяма солидарност сред всички страни членки, а ситуацията показва за пореден път, че спешно трябва да бъдат намерени предвидими и трайни решения\", подчерта говорителката. Малтийските власти се съгласиха да дадат достъп в малтийски води на двата кораба на германски НПО с общо 49 спасени в Средиземно море мигранти заради влошените условия на борда, съобщи вчера малтийският флот. От 22 декември \"Сий уоч 3\", който плава под холандски флаг, очаква разрешение да влезе в някое пристанище. На него се намират 32-ма мигранти, включително три малки деца, трима непридружени непълнолетни и четири жени, от Нигерия, Либия и Кот д'Ивоар. Корабът \"Сий ай\", на който има 17 мигранти, също получи разрешение да остане в малтийски води.", "date": "2019.01.03", "title": "ЕК към страните от ЕС: Повече солидарност към спасените в Средиземно море мигранти"}
{"url": "https://www.24chasa.bg/novini/article/7226406", "text": "Спира се процесът на конвертиране на винетките от хартиени в електронни. Това съобщи Олег Асенов от Агенция “Пътна инфраструктура” преди минути на брифинг относно системата за купуване на електронна винетка. При 33% от винетките, които граждани са опитали да конвертират са отчетени измами. “168 винетки конвертирани за един регистрационен номер”, каза Асенов. 48 месечни винетки пък били конвертирани за един регистрационен номер. “Няма да има проблем с движението на пътя. Хартиените да остават на стъклото”, каза Асенов.", "date": "2019.01.03", "title": "Спират конвертирането на винетки, 33% били от измамници"}
{"url": "https://www.24chasa.bg/novini/article/7226386", "text": "Норвежките власти съобщиха, че четирима души от Швеция и Финландия са в неизвестност след падането на лавина в Северна Норвегия, предаде Асошиейтед прес, цитирана от БТА.  Силните ветрове, обилните снеговалежи и слабата видимост затрудняват работата на спасителните екипи. Изчезналите са жена от Швеция и трима финландци, от които за последно са получени известия вчера следобед. Спасителната операция започна след свличането на широка 300 метра лавина в долината Тамок, недалеч от град Тромсьо, където финландците и шведката отишли да карат ски. Говорител на полицията заяви, че шансовете за изпращане на хеликоптер в района на падналата лавина са малки. \"Не можем да поемем този риск\", посочи той на пресконференция днес в Тромсьо. Бард Ранестад от Университетската болница на Северна Норвегия заяви пред журналистите , че с всяка изминала минута шансовете на скиорите за оцеляване намаляват.", "date": "2019.01.03", "title": "Четирима скиори са в неизвестност след падане на лавина в Северна Норвегия"}
{"url": "https://www.24chasa.bg/novini/article/7226387", "text": "Временно е ограничено движението на тежкотоварни автомобили над 12 тона през прохода \"Превала\", както и преминаването на камиони с ремаркета и полуремаркета, съобщиха от Агенция \"Пътна инфраструктура\".                                                                                                                                                                                                                                                                                                                       ", "date": "2019.01.03", "title": "Движението през прохода \"Превала\" е ограничено за тирове над 12 тона"}
{"url": "https://www.24chasa.bg/novini/article/7226385", "text": "Централната банка на Албания съобщи, че миналата година спестяванията в евро на албанските граждани са нараснали с 9,5 процента и за пръв път са надхвърлили 4 милиарда евро, съобщи МИА. Данните показват, че еврото продължава да бъде главната валута, в която албанците предпочитат да правят спестявания, и тази тенденция не е намаляла дори след падането на курса на европейската валута по отношение на албанския лек. Миналата година еврото отслабна с почти 7,3 процента по отношение на лека, което представлява намаление от 133,2 на 123,4 лека за евро, на колкото възлиза в момента, предава БТА. Депозитите в местната валута лек миналата година са намалели с 3,5 процента. ", "date": "2019.01.03", "title": "Спестяванията на албанските граждани надхвърлиха 4 милиарда евро"}
{"url": "https://www.24chasa.bg/novini/article/7226339", "text": "\"24 часа\" достигна до снимки на откраднатите картини от дома на наследника на Владимир Димитров Майстора - Павел Антонов в София. Те са правени в дома му преди години. 47-годишният мъж живее в Будапеща. Там е бил известен за кражбата от бащиния му имот на бул. \"Сливница\" в София. Антонов се е прибрал по спешност тази нощ от унгарската столица. Част от задигнатите картини са на Владимир Димитров-Майстора, който е чичо на бащата на Павел Антонов, а другите са на Димитър Киров-Ди Киро, на когото Антонов е племенник. Откраднатите творби са за десетки, да не кажем стотици хиляди евро, обясни пред \"24 часа\" експертът, заснел картините преди години в дома на Антонов.  Междувременно \"24 часа\" научи, че задигнатите картини са 8. Първоначално собственикът им Павел Антонов съобщи за 9, но при огледите едно от платната било намерено. \"Картините са портрети на членове на моето семейство, Майстора е роднина на моите прабаба и прадядо\", посочи Антонов и потвърди информацията, която \"24 часа\" съобщи по-рано днес. \"Не съм оценявал картините, за мен те са семейна ценност и никога не съм мислел да ги продавам\", посочи още той. Освен произведения на Майстора са откраднати картини и на художниците Димитър Киров и Вили Николов.", "date": "2019.01.03", "title": "Само в \"24 часа\": Вижте откраднатите картини на Майстора и Ди Киро (Видео)"}
{"url": "https://www.24chasa.bg/novini/article/7226402", "text": "Агенцията за социално подпомагане (АСП) приема заявления-декларации за предоставяне на месечна помощ за дете без право на наследствена пенсия от починал родител по Закона за семейни помощи за деца (ЗСПД). Това съобщиха от пресцентъра на АСП, цитирани от БТА. Заявленията се подават в дирекциите \"Социално подпомагане\" (ДСП) в цялата страна по настоящ адрес на лицето. Помощта ще може да се получава с останалите видове помощи, предвидени в ЗСПД, но не и заедно с персонална пенсия, отпусната за дете по Кодекса за социално осигуряване. Отпуснатите до 31 декември 2018 г. персонални пенсии на деца ще продължат да се изплащат в размерите, определени към тази дата по досегашния ред. Персоналната пенсия на дете, за което е отпусната новата месечна помощ, ще се прекратява поради отпаднало основание за получаването й. Месечна помощ ще се предоставя независимо от доходите на семейството и детето, на другия родител или на настойника/попечителя, които отглеждат детето и живеят постоянно в страната. Необходими условия за отпускането на помощта са: детето да няма право на наследствена пенсия по чл. 82, ал. 1 от Кодекса за социално осигуряване; да не е настанено за отглеждане извън семейството по реда на чл. 26 от Закона за закрила на детето (ЗЗД); редовно да посещава подготвителните групи в детските градини или подготвителните групи в училищата за задължителна предучилищна подготовка на децата, освен ако това е невъзможно поради здравословното му състояние; до завършване на средно образование, но не повече от 20-годишна възраст; редовно да посещава училище, освен ако това е невъзможно поради здравословното му състояние; да има направени всички задължителни имунизации и профилактични прегледи съобразно възрастта и здравословното му състояние; да живее постоянно в страната. Помощта ще се предоставя и на семействата на роднини и/или близки, при които е настанено дете по реда на чл. 26 от Закона за закрила на детето в случаите, когато семейството не получава месечна помощ за него по реда на същия закон. Размерът на помощта се определя ежегодно със Закона за държавния бюджет на Република България, като не може да бъде по-малък от предходната година. За 2019 г. нейният размер е 115 лв. Образецът на заявлението-декларация за отпускане на новата месечна помощ и необходимите документи за кандидатстване са публикувани на интернет страницата на АСП в раздел \"Административни услуги\", подраздел \"Административни услуги\".", "date": "2019.01.03", "title": "Вече приемат заявления за помощи за дете без право на наследствена пенсия"}
{"url": "https://www.24chasa.bg/novini/article/7226405", "text": "Независимата национална избирателна комисия (ННИК) може да отложи обявяването на предварителните резултати от изборите в Демократична република Конго, съобщи днес за Франс прес нейният председател. Правим всичко възможно да публикуваме резултатите на 6 януари, но може да не успеем. Не може да се иска невъзможното, каза Корней Нангаа. Във вторник избирателната комисия съобщи, че ще обяви предварителните резултати най-късно в неделя, предава БТА. Смятахме, че резултатите може да се предадат чрез машините за гласуване, за да ги обявим бързо. Тъй като машините са без всякаква връзка обаче, работата по събирането и обработката на бюлетините се извършва ръчно, обясни Нангаа. ДР Конго е четири пъти по-голяма от Франция, а пътната й инфраструктура е лоша. Вчера представител на избирателната комисия каза за АФП, че поради ръчното броене на бюлетините срокът 6 януари вероятно няма да бъда спазен. Министърът на медиите Ламбер Менде напомни днес на журналистите, които отразяват изборите за чуждестранните медии, че единствено ННИК е упълномощена да съобщава резултатите от вота. Правителството не може да допусне медии да огласяват или да предоставят на други източници да съобщават резултатите, каза министърът. Вчера властите прекратиха акредитацията на кореспондентка на Радио Франс ентернасионал (Ер Еф И) и прекъснаха сигнала на радиото заради нарушаване на това изискване. В комюнике Ер Еф И заяви, че подразделенията й са спазвали и спазват действащите разпоредби и не са съобщавали каквито и да било резултати в изборния ден. След като бяха отлагани три пъти от изтичането на втория мандат на президента Жозеф Кабила в края на 2016 г., общите избори в ДР Конго се състояха на 30 декември 2018 г. Откакто през 1960 г. Конго стана независима от Белгия, властта нито веднъж не се е сменила по мирен път.", "date": "2019.01.03", "title": "Публикуването на резултатите от изборите в Конго може да бъде отложено"}
{"url": "https://www.24chasa.bg/novini/article/7226435", "text": "Църквата \"Свети Седмочисленици\" в столицата е станала жертва на вандали. Красят я безумни графити - кръстове, пентаграми, очи, видя нашият фоторепортер. Пентаграмът е сатанински символ.                                                                                                                                                                                                                                                                                                                                                                                                                                                                                                                                                                                                                                               ", "date": "2019.01.03", "title": "Вандали надраскаха църквата \"Свети Седмочисленици\" в София (Снимки)"}
{"url": "https://www.24chasa.bg/novini/article/7226416", "text": "Шофьорите може да се движат без винетки до 15 януари. Заради проблемите с новата електронна система за таксуване, няма да има глоби. Това обяви Антон Антонов, шеф на “Национално ТОЛ Управление” на брифинг в четвъртък. В момента тече информационна кампания за шофьорите затова е и гратисният период преди полицията да започне да налага санкции. От АПИ установили, че повечето налични винетки изтичат в края на настоящия месец. Антонов каза още, че има проблем на граничните пунктове, тъй като там липсват портали за покупката на винетка. До момента само на Капитан Андреево има такъв, а от четвъртък би трябвало да бъдат внедрени още 4 на Дунав мост, но не стана ясно на кого. “До края на месеца на всеки граничен пункт ще се продават електронни винетки. От 7 януари ще разпространим мрежата от места, където ще се осъществява продажбата на винетки, а в момента чужденците могат да се информират чрез сайта на АПИ как да си купят такава винетка”, обясни още Антонов. От четвъртък пък спира конвертирането на хартиени винетки в електронни. Ръководителят на отдел “Информационно обслужване” толуправлението Олег Асенов уточни, че промяната се налага, защото 33% от опитите за конвертиране на практика се оказали опити за измами. “Мога да дам пример как 168 винетки са конвертирани за един и същи регистрационен номер на превозното средство. Има и десетки конвертирани месечни винетки за един и същи номер. Няма проблем в системата, потребителите просто се опитват да видят как системата ще реагира. Това обезсмисля процеса на конвертиране”, обясни той. Антонов пък заяви, че въпреки неразбориите със системата, изпълнителят “Капш” няма да понесе отговорност, тъй като си е свършила работата. Разработва се колцентър, който да помага на гражданите, които имат затруднения със системата. В момента те имат опция да се свържат единствено със системата за актуална информация за пътната обстановка.", "date": "2019.01.03", "title": "Бонус - шофьорите без винетки до 15 януари"}
{"url": "https://www.24chasa.bg/novini/article/7226033", "text": "Председателят на Европейската комисия Жан-Клод Юнкер не е разговарял в последните дни с британския премиер Тереза Мей, но е готов да я изслуша по всяко време. Това заяви днес говорител на комисията в отговор на въпроси, свързани с обявените намерения на Мей да потърси от ЕС още уверения, необходими за одобряване в британския парламент на постигнатото споразумение за оттеглянето на Великобритания, предава БТА. Преговорите приключиха, не са предвидени нови заседания на преговарящите, посочи говорителят. Той добави, че споразумението не подлежи на предоговаряне. Следващите стъпки трябва да бъдат определени от британските депутати, добави той по повод отложеното гласуване на споразумението от парламента в Лондон. Според говорителя предвидените временни мерки за недопускане на възстановяването на границата между Ирландия и Северна Ирландия ще важат до намирането и утвърждаването на трайно решение. На последното заседание за годината през декември Европейският съвет реши, че няма какво повече да предложи на Великобритания, освен постигнатото след дълги преговори споразумение. В текста се предвижда мерките за ирландската граница да бъдат временни и да отпаднат, когато бъде постигната договореност за трайно уреждане на въпроса. Председателят на ЕК Жан-Клод Юнкер обобщи, че постигнатата договореност е най-добрата и единствено възможната.", "date": "2019.01.03", "title": "Юнкер готов за нови разговори с Мей, но няма да преговарят сделката за Брекзит"}
{"url": "https://www.24chasa.bg/novini/article/7226041", "text": "Пловдивският апелативен съд потвърди определението на Окръжния съд в Хасково, с което е взета най-тежката мярка за неотклонение задържане под стража спрямо С.Б., обвинен за контрабанда на 10 килограма хероин, съобщи БТА. 45-годишният мъж е с двойно гражданство - сръбско и турско, съобщиха от пресцентъра на Съдебната палата. Обвиняемият не е осъждан досега. Сам е признал, че е знаел за хероина, който взел от Турция, за да го пренесе през България до Сърбия. Пред съда е разказал, че има трима синове, най-малкият от които страда от тежко онкологично заболяване, и че е пренасял наркотика, за да осигури средства за лечението му. За това престъпление законът предвижда наказание от 15 до 20 години \"лишаване от свобода\" и \"глоба\" от 200 000 лева до 300 000 лева. Според магистратите високата наказуемост на деянието води до реална опасност обвиняемият да се укрие или да извърши престъпление, тъй като той нито живее в България, нито има при кого да отседне и няма никаква гаранция, че при по-лека мярка за неотклонение подсъдимият ще остане в страната по време на делото срещу него. Определението на Пловдивския апелативен съд е окончателно.", "date": "2019.01.03", "title": "Апелативен съд потвърди ареста на обвинен за контрабанда на хероин за 1 млн. лева"}
{"url": "https://www.24chasa.bg/novini/article/7226022", "text": "Пешеходка е в тежко състояние след катастрофа между два автомобила на входа за велинградското село Юндола, съобщиха от полицията. Тежкото произшествие е станало около 16.30 ч. в сряда. При движение с несъобразена скорост става катастрофа между два леки автомобила „Ауди“. При сблъсъка едната от колите се завърта и удря намираща се в непосредствена близост до пътното платно жена. Пострадалата е 54-годишната Н.С. от Велинград. Тежко ранена тя е транспортирана първоначално в болницата във Велинград, а впоследствие е откарана в областната болница в Пазарджик, където лекари се борят за живота на пострадалата. На мястото на инцидента е установен водачът на единия автомобил - М.К. на 27 г., от велинградското село Света Петка. Веднага след катастрофата другият шофьор бяга от местопроизшествието. По-късно е установено, че това е 21-годишният Георги Д. от Банско, който е открит в родния си град и задържан. При направените тестове за употреба на алкохол и наркотици на двамата шофьори е установено, че М.К. е употребил наркотици преди да седне зад волана.", "date": "2019.01.03", "title": "Жена е тежко ранена при сблъсък между две коли в Юндола, един от шофьорите - дрогиран"}
{"url": "https://www.24chasa.bg/novini/article/7226062", "text": "Бившият директор на Управлението за сигурност и контраразузнаване Владимир Атанасовски, който бе арестуван в началото на декември, получи още 30 дни арест, съобщи агенция МИА, цитирана от БТА.  Атанасовски е заподозрян в \"сдружаване с цел неприятелски действия\" във връзка със събитията на 27 април в македонския парламент. Той наследи директорското място в Управлението за сигурност и контраразузнаване от Сашо Миялков през 2016 г. Атанасовски е заплашен от четири години затвор.", "date": "2019.01.03", "title": "Удължиха ареста на бившия шеф на контраразузнаването на Македония"}
{"url": "https://www.24chasa.bg/novini/article/7226082", "text": "Италия не е осведомена за молба за убежище от високопоставен севернокорейски дипломат на служба в Италия, който се укрива от ноември. Това заяви източник, близък до министерството на външните работи, цитиран от Франс прес и БТА. Не знаем за подобно искане на убежище, каза източникът пред АФП и уточни, че министерството е получило единствено искане за смяна на този севернокорейски дипломат, назначен в Рим. Според друг дипломатически източник, цитиран от Ройтерс, в края на 2018 г. Северна Корея е обявила, че ще изпрати нов посланик в Рим. \"Това е напълно обичайна процедура\", добави източникът. По-рано днес в Сеул южнокорейският депутат Ким Мин-ки каза на закрито заседание с представители на южнокорейското разузнаване, че дипломатът Джо Сон-гил е изчезнал със съпругата си, след като в началото на ноември напуснал без да се обади посолството на КНДР в Рим. Депутатът съобщи тази информация след като южнокорейски вестник писа, че изпълняващият длъжността посланик на Пхенян в Италия търси убежище на Запад. Изданието цитира неназован дипломатически източник, че 48-годишният Джо е подал молба за убежище в неуточнена западна държава и е \"на сигурно място\" със семейството си под защитата на италианското правителство. Ройтерс съобщи, че според запознат източник в края на ноември Джо бил официално заменен като и.д. посланик с Ким Чхон. Южнокорейският вестник писа освен това, че Джо е син или зет на високопоставен севернокорейски служител. Откакто Ким Чен-ун дойде на власт в края на 2011 г., Северна Корея принуждава дипломатите си, изпращани зад океана, да оставят децата си у дома. Тхе, бивш посланик във Великобритания, написа в издадени през 2018 г. спомени, че главната причина за дезертирането му е била тази \"заложническа\" схема. Тхе обаче добавя, че има и някои изключения за номенклатурата от висшия ешелон, смятана за най-вярна на Ким. Според Кхо Ю-кван, специалист по Северна Корея от университета Донгук, КНДР може да се въздържи от остра реакция по въпроса, за да не извади на показ уязвимостта на правителството си, което в момента води активна дипломация с Вашингтон и Сеул. Последният високопоставен севернокорейски дипломат, за когото се знае, че е дезертирал, е Тхе Йон-хо, бивш служител на посолството в Лондон. През 2016 г. той избяга в Южна Корея, посочва Асошиейтед прес. Тхе, който беше отявлен критик на Ким Чен-ун докато живееше в Южна Корея, отрече обвиненията на севернокорейски медии, че е \"човешка измет\" и е избягал, за да не бъде наказан за сериозни престъпления. Той заяви, че не е искал децата му да водят \"окаян\" живот в КНДР. Има вероятност Джо да е решил да дезертира по същите причини, каза Кхо, който е и политически съветник на южнокорейския президент Мун Дже-ин. Кхо изтъкна, че сигурно на някои дипломати им е трудно да приемат да се върнат в КНДР, след като са се наслаждавали на години живот в свободния Запад - вероятно те биха искали децата им да живеят при друга система и да получат по-добро образование.", "date": "2019.01.03", "title": "Италия: Нямаме данни за молба за убежище от изчезналия севернокорейски дипломат"}
{"url": "https://www.24chasa.bg/novini/article/7226130", "text": "Посолството на България в Индонезия информира, че на 3 януари 2019 г. тропическата буря Пабук, формирана в Южнокитайско море, навлезе на територията на Южен Тайланд, като се движи в посока северозапад. Очаква се към 5 януари да достигне западното крайбрежие на провлака Кра в региона на остров Пукет и границата между Тайланд и Мианмар, след което ще продължи в северозападна посока към Андаманските острови и Бенгалския залив. По информация на метеорологичната служба на Тайланд, на 3 януари се очакват проливни дъждове и силен вятър в следните провинции: Chumphon, Surat Thani, Nakhon Si Thammarart, Phatthalung, Songkhla, Pattani, Yala, Narathiwat, Krabi, Trang и Satun, а на 4-5 януари – в Phetchaburi, Prachuap Khiri Khan, Chumphon, Surat Thani, Nakhon Si Thammarart, Phatthalung, Songkhla, Pattani, Yala, Narathiwat, Ranong, Phangnga, Phuket, Krabi, Trang и Satun. Очаква се вълните в Тайландския залив да достигнат 3-5 метра, а в Андаманско море – до 2-3 метра. Предвид усложнената метеорологична обстановка, Министерството на външните работи препоръчва на българските граждани, които имат намерение да пътуват до посочените дестинации, да отложат плановете си до нормализиране на ситуацията. Сънародниците, пребиваващи в посочените райони, следва да проявят нужната предпазливост, да се осведомят подробно за актуалната обстановка от местните медии и власти и да спазват стриктно указанията за безопасност на компетентните служби. Гражданите могат да се информират за актуалната обстановка от официалния сайт на метеорологичната служба на Тайланд на английски език, както следва: https://www.tmd.go.th/en/list_warning.php. При нужда от съдействие, българските граждани могат да се свържат с посолството в Джакарта на денонощния дежурен телефон +62 812 9600 0691. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или на имейл: crisis@mfa.bg. МВнР препоръчва на българските граждани, при пътувания в чужбина, да се възползват от възможността да се регистрират в рубриката \"Пътувам за…” на следния адрес: (https://mfa.bg/bg/embassyinfo).", "date": "2019.01.03", "title": "МВнР предупреждава българите в Тайланд за тропическата буря Пабук"}
{"url": "https://www.24chasa.bg/novini/article/7226087", "text": "Мексикански археолози откриха за първи път храм на Одраното божество, изобразявано като човешки труп без кожа, съобщи Асошиейтед прес. Храмът е открит на обекта Пополока в централния щат Пуебла. Археолозите са намерили две каменни изображения с форма на череп и каменен торс на бога Ксипе Тотек с висяща допълнителна ръка - вероятно от принесен в жертва човек. В жертва на бога на плодородието Ксипе Тотек са принасяни хора, които са били одирани и жреците са обличали кожите им. Смятало се е, че зловещият ритуал осигурява плодовитост и прераждане, предава БТА. Според древни описания на ритуала жертвите са се биели като гладиатори или са убивани със стрели на една платформа, а след това за одирани на друта. Схемата на храма в Теуакан съответства на тези описания. Изображения на бога са намирани и в други култури, включително и на ацтеките, но не и цял храм, посветен на него. Храмът е построен в комплекса Ндачихан-Теуакан между 1000 г. и 1260 г. По-късно индианците пополоки са покорени от ацтеките.", "date": "2019.01.03", "title": "Откриха храм на Одраното божество в мексиканския щат Пуебла (Видео)"}
{"url": "https://www.24chasa.bg/novini/article/7226157", "text": "Земетресение разлюля днес Югозападна Япония, но за момента няма данни за щети, а тревогата за възможни вълни цунами бе отменена час след труса, предаде Асошиейтед прес. Японската метеорологична служба съобщи, че земетресението, разтърсило югозападната част на остров Кюшу, е било с магнитуд 5 по скалата на Рихтер. Говорителят на правителството Йошихиде Суга заяви, че е формиран специален екип, който да провери за евентуални щети. Суга отбеляза на пресконференция два часа след земетресението, че няма информация за загинали или ранени и че не са регистрирани обаждания за помощ в пожарната или в други спасителни служби. Двете атомни електроцентрали в района на земетресението продължават без проблем работата си, а летището на Кумамото, което бе временно затворено, възобнови дейността си два часа след труса. Очаква се възобновяване на работата и на високоскоростните влакове, след като бъдат извършени обичайните след земетресение проверки на влаковите релси.", "date": "2019.01.03", "title": "Земетресение с магнитуд 5 разлюля Югозападна Япония"}
{"url": "https://www.24chasa.bg/novini/article/7226159", "text": "Крадците, които задигнаха 9 картини на Владимир Димитров Майстора от негов наследник, са влезли в къщата през близкия строеж. Това разказа пред \"24 часа\" Христо Антонов, който е роднина на ограбения Павел Антонов. Откраднати са и 7 картини на художниците Димитър Киров и Вили Николов, както и старинна пишеща машина, старинна цигулка и сабя. Полицията издирва извършителите. Засега не е ясна стойността на откраднатото.", "date": "2019.01.03", "title": "Крадците, откраднали 9 картини на Майстора, влезли през близкия строеж (Снимки)"}
{"url": "https://www.24chasa.bg/novini/article/7226172", "text": "Нерегламентирани изкопни дейности оставиха тази сутрин без електрозахранване клиенти на ЧЕЗ в Герман, Панчарево и Кокаляне, съобщават от електроразпределителното дружество. Повредени бяха съоръжения на дружеството, като в резултат без ток за близо час останаха 2 500 домакинства и стопански клиенти. Повредата е локализирана и електричеството е възстановено. Извършва се оглед на щетите, като след тяхното отстраняване ще бъде възстановена нормалната схема на захранване, което ще бъде придружено с кратковременни оперативни превключвания.", "date": "2019.01.03", "title": "Нерегламентирани изкопни дейности оставиха без ток Герман, Кокаляне и Панчарево"}
{"url": "https://www.24chasa.bg/novini/article/7226177", "text": "Турция и Ирак ще засилят сътрудничеството си в борбата срещу тероризма, заяви днес турският президент Реджеп Тайип Ердоган, цитиран от Ройтерс и БТА. Ердоган говори на пресконференция с иракския президент Бархам Салих. Турция обяви, че ще поеме борбата срещу групировката \"Ислямска държава\" след решението на САЩ да изтеглят войските си от Сирия. Анкара също така извършва редовно въздушни удари по бази на Кюрдската работническа партия (ПКК) в Северен Ирак, посочва Ройтерс.", "date": "2019.01.03", "title": "Ердоган: Турция поема борбата срещу \"Ислямска държава\" след изтеглянето на САЩ от Сирия"}
{"url": "https://www.24chasa.bg/novini/article/7226173", "text": "Стряскащо видео бе публикувано в социалната мрежа Фейсбук от потребител, заснел как двама мъже, държащи по един автомат \"Калашников\", обикалят с джипове из Асеновград. Кадрите показват, че всеки един от мъжете е седнал на рамката на отворен заден прозорец на бял джип \"Мерцедес\" и държи автоматичното оръжие. На записа се вижда регистрационният номер само на единия от автомобилите. \"Интересни кадри с калашници от преди минути по улиците на Асеновград\", пише мъжът, заснел видеото - Симеон Добрев. \"Тези днеска по целия град се разхождаха само не знам къде е полицията\", отговаря му Ваня Янкова. От пловдивската полиция съобщиха, че са установени участниците, които са се разхождали с автомобили и автомати в Асеновград. Оръжията били пластмасови играчки. Въпреки това е образувано досъдебно производство в Районната прокуратура срещу тях, казаха от МВР. ", "date": "2019.01.03", "title": "Мъже с калашници, надвиснали от прозорците на бели джипове, обикалят Асеновград (Видео)"}
{"url": "https://www.24chasa.bg/novini/article/7226194", "text": "Все още не е ясна датата, на която ще бъде върнат несебърският ъндърграунд герой Димитър Желязков-Митьо Очите, показа проверка на \"24 часа\" в отговорните институции. Той е разследван като лидер на група за рекет, изнудвания и палежи, действала в Слънчев бряг и региона. Очите беше задържан в хотел в Истанбул в компанията на бургаския общинар Бенчо Бенчев през лятото на миналата година и оттогава е в местен арест. Най-вероятно той ще бъде докаран на летище София с полет от Истанбул.", "date": "2019.01.03", "title": "Още няма дата за връщането на Митьо Очите"}
{"url": "https://www.24chasa.bg/novini/article/7226191", "text": "Полицията издирва двама безследно изчезнали от района на Гоце Делчев. 78-годишният Арун Чаушев от сатовчанското с. Крибул е бил видян за последно на 23 декември м. г. Тогава той си тръгнал от кафенето към дома си, но следите му се губят. Близките му твърдят, че никога не е замръквал навън и се притесняват да не е отвлечен. На 24 декември е обявен за издирване. 15-годишна млада майка от Гоце Делчев също изчезна около празниците. Елизабет Р. е обявена за издирване от роднините си на 30 декември м.г. Тя имало бебе на около годинка, а роднините й нямат представа къде е отишла.", "date": "2019.01.03", "title": "Издирват млада майка и пенсионер в Гоцеделчевско"}
{"url": "https://www.24chasa.bg/novini/article/7226209", "text": "Китайският главен прокурор заяви днес, че двамата канадци, задържани, след като Канада арестува висша ръководителка на китайска технологична компания, без съмнение са нарушили закона, предаде Ройтерс, цитирана от БТА. Властите в Пекин казаха, че двамата арестувани - бившият дипломат и съветник в мозъчния тръст \"Международна кризисна група\" Майкъл Ковриг и бизнесменът Майкъл Спейвър - са заподозрени в застрашаване на държавната сигурност. \"Без съмнение тези двама канадски граждани в Китай са нарушили законите и регулациите на страната ни и сега са разследвани съгласно процедурата\", каза главният прокурор Чжан Цзюн. Запитан на брифинг от Ройтерс кога може да се очаква на двамата да бъдат повдигнати обвинения, Цзюн отговори, че разследването се води при стриктно спазване на закона и не даде повече подробности. Ковриг и Спейвър бяха задържани, след като на 1 декември канадската полиция арестува във Ванкувър финансовия директор на технологичния гигант \"Хуавей\" Мън Ванчжоу по искане на САЩ. Американски прокурори обвиняват Мън, че е подвела банки при трансакции, свързани с Иран, излагайки ги на риск да нарушат наложените на Техеран санкции. Китайското правителство даде неясни обяснения за ареста на двамата канадци и не направи пряка връзка с ареста на Мън. То призова Канада да я освободи и заплаши Отава с последици, ако това не стане. Канада неколкократно заяви, че не вижда категорична връзка между ареста на Мън, дъщеря на основателя на \"Хуавей\", и задържането на Ковриг и Спейвър. Западни дипломати в Пекин и бивши канадски дипломати обаче изобщо не се съмняват, че арестите са свързани. Канада заяви, че задържането на нейните граждани е недопустимо, а държавният секретар на САЩ Майк Помпейо призова Китай да освободи двамата мъже. Съгласно китайското законодателства при подозрения в застрашаване на националната сигурност може да бъдат използвани специални форми на задържане и разпити.", "date": "2019.01.03", "title": "Китай: Арестуваните канадци несъмнено\nса нарушили закона"}
{"url": "https://www.24chasa.bg/novini/article/7226211", "text": "Група граждани от Баня Лука, водени от майката на   Сузана Раданович, запалиха снощи свещи в Съборната църква на Христос Спасител, съобщи Танюг. Тя заяви, че 283 дни търси истина и справедливост за своя син. Много бързо пристигна полиция, която заяви, че събирането не е одобрено и всички трябва да се разотидат, посочва порталът Кликс.ба, предава БТА. Около петнадесет полицаи пристигнаха в двора на църквата в центъра на Баня Лука и накараха насъбралите се граждани да се разотидат. В готовност е била и специалната полиция, отбелязва порталът. ", "date": "2019.01.03", "title": "Граждани на Баня Лука запалиха свещи за загиналия студент, полиция ги изгони"}
{"url": "https://www.24chasa.bg/novini/article/7225808", "text": "Игриви домашни питомци и диви търсачи на силни усещания държаха изправени \"на нокти\" и през изминалата година служителите на Кралското дружество за предотвратяване на жестокостта към животните (RSPCA) във Великобритания, предаде БТА. От катерици, попаднали в тоалетни чинии, до заклещени кучета и кози, организацията предлага поглед към най-странните си спасителни акции, пише в. \"Дейли експрес\". Целта на дружеството е да покаже, че освен всекидневните прояви на жестокост и небрежност, грижата за благото на животните има и своя забавна страна. Спасяването на бедстващи диви и домашни животинки нерядко поставя служителите в ситуации, в които им се налага да сдържат смеха си, докато вършат работата си. Служителят на дружеството Антъни Джойнс се сблъсква с нелеката задача да измъкне йоркширски териер на име Ринго Стар, успял да заклещи главичката си в дървен телевизионен шкаф. След като собствените им усилия да го отърват от капана не дават резултат, се налага стопаните на 8-месечното кутре да се обърнат за помощ към организацията. С ловкост и растително масло служителят успява да освободи заклещения четириног Ринго Стар. Любопитството отвежда сива катерица до студентска квартира в Южен Лондон. Изследвайки помещенията, животинчето в крайна сметка се озовава в тоалетната чиния. От мокрия капан го освобождава служителка на RSPCA, успяла да го подмами извън нея с дръжката на подочистачка. След като е изсушена старателно, катерицата е върната в естествената й среда. Още един акт на любопитство завършва със заклещване, наложило намеса на служители на дружеството. Инцидентът отново се разиграва в Лондон. В случая в капана на захвърлена автомобилна гума попада лисиче. Пухкавоопашатото бебе изпада в паника и се налага спасителите му да действат бързо. Съвестен гражданин и любител на животните осигурява смазка - олио за готвене. Благодарение на навременното съдействие лисичето е освободено невредимо. Друга любопитна лисица за кратко влиза в ролята на градинска декорация, след като успява да се заклещи в дървена решетка за увивни растения. Начинът, по който животното се е хванало в необичайния капан, всъщност улеснява служителя на RSPCA Карл Марстън да го улови и впоследствие освободи. Това, което би трябвало да е спокойна закуска, се превръща в критична ситуация за мъж от Шефилд, открил в кутия си със зърнена закуска близо еднометров царевичен смок. Към момента на появата на служителите на RSPCA, влечугото вече се приплъзнало в съдомиялната машина. Изваждането на смока протича безпроблемно. Най-уплашен в цялата ситуация се оказва домакинът, тъй като последното нещо, което е очаквал да открие в кухнята си, е змия. В опит да се спаси от студа премръзнала котка попада в хотел в Лутън и незнайно как успява да \"заседне\" между две автоматични врати. Служителите на хотела наричат писаната Лени и се обаждат за помощ в RSPCA. На място пристига Кейт Райт, която бързо освобождава заклещената котка. Друга представителка на котешкото семейство, водена от желанието да открие уединено местенце за кротка дрямка, попада в дом в Бристол, където успява да се заклещи в механизма на разтегателен диван. За щастие стопанинът на писаната разполага с необходимите инструменти за разглобяване на мебелта и съдейства на служителя на RSPCA за освобождаването на питомката му. Крадлив язовец, примамен от аромата на зрели сочни сливи, катерейки се към целта си в градина в Лондон, успява да се подхлъзне и да попадне в примката на клоните на дървото с пострадал крак. Висящото стресирано животно е освободено от служителя на RSPCA Кълъм Исит. Търсач на силни усещания от вида Мунтджаки (лаещ елен) съумява да слиса очевидци и спасители, след като опитът му да се покатери на покрива на гараж в Бедуърт завършва със заклещване с главата надолу между гаражната стена и тази на съседната къща. Пространството е толкова тясно, че животното не може да помръдне и на сантиметър. Давайки лош пример на отрочето си, коза успява да заклещи главата си между прътовете на метална ограда. На мястото на инцидента, разиграл се в Стоктън он Тийс, след подаден сигнал от съвестни очевидци, се отзовава служителката на RSPCA Емили Уелч, която безпроблемно освобождава стресираното животно.", "date": "2019.01.03", "title": "Кои са най-странните акции за спасяване\nна животни през 2018-а"}
{"url": "https://www.24chasa.bg/novini/article/7225807", "text": "В Раковски започна подготовка за посрещането на папа Франциск, който ще посети града на 6 май, съобщи . Заради визитата на Светия отец правителството отпусна на общините 2 и половина милиона лева за ремонт на улици. От местната администрация вече обмислят подарък за папата, като ще обявят конкурс за картина. Средствата, отпуснати от правителството, бяха гласувани в края на миналата година, след като бе потвърдено посещението на папата в София и Раковски. В града с най-много католици у нас голяма част от улиците се нуждаят от ремонт. \"Девет улици са предвидени за рехабилитация, като основната част са в град Раковски и има още в селата Белозем и Стряма -  съобщи Павел Гуджеров, кмет на община Раковски. - При подходящо време ремонтните дейности ще започнат в края на януари. Други четири улици също ще бъдат рехабилитирани със средства по европейска програма. Заради визитата на Светия отец през май в града се очаква да дойдат много вярващи от страната и чужбина\". При посещението си в Раковски папа Франциск ще отслужи открита молитва тук на площад България, а след това ще даде първо причастие в църквата „Пресвето сърце Исусово\". Местните хора, които се вълнуват от предстоящата визита, с трепет си спомнят и за посещението на покойния папа Йоан Павел Втори през 2002-ра година в Пловдив. Обявен е конкурс сред местните художници за нарисуване на картина на църквата „Пресвето сърце Исусово\", където папата ще благослови младите католици. Очакванията са кортежът на папата да премине покрай санираните блокове в града, на един от които е изобразен предшественикът му Йоан Павел Втори. А надеждите на местните хора са папа Франциск да измоли благословия за всички в Раковски.", "date": "2019.01.03", "title": "Ремонтират 9 улици в община Раковски заради посещението на папата"}
{"url": "https://www.24chasa.bg/novini/article/7225810", "text": "Румънка опитала да подкупи катаджии с 20 лв, съобщиха от ОД на МВР-Русе. На втори януари, полицейски служители при изпълнение на служебните си задължения по осъществяване контрол на пътното движение на пътя Русе - Велико Търново, спрели румънката поради извършено нарушение. 38-годишната гражданка на северната ни съседка нарушила забрана за изпреварване. Тя управлявала лек автомобил с румънски регистрационен номер. Жената била поканена да предостави до служебния автомобил нa МВР документите си за самоличност. Шофьорката предоставила на служителите на реда документ за застраховка гражданска отговорност и свидетелство за регистрация на МПС по румънски образец, в което имало банкнота с номинал от 20 лв. Впоследствие румънката обяснила на служителите, че е поставила банкнотата там, за да не бъде санкционирана за извършеното нарушение и да бъде освободена да продължи пътя си. По случая е образувано бързо производство за престъпление по чл. 304а, уточниха от полицията в Русе.", "date": "2019.01.03", "title": "Румънка опита да подкупи катаджии с 20 лв."}
{"url": "https://www.24chasa.bg/novini/article/7225833", "text": "Единадесет души, заподозрени, че са замесени в убийството на саудитския журналист Джамал Кашоги, се явиха днес в саудитски съд на първото съдебно заседание по случая, предадоха световните агенции. Саудитският главен прокурор поиска смъртни присъди за петима от обвиняемите, предаде Франс прес. Имената на 11-те подсъдими не се съобщават, допълва Асошиейтед прес. Джамал Кашоги беше убит в саудитското консулство в Истанбул на 2 октомври миналата година. Първоначално Саудитска Арабия отрече Кашоги да е убит в консулството. След няколко седмици обаче Рияд призна, че журналистът е бил убит, предава БТА. Турски медии публикуваха снимки на хора от антуража на саудитския престолонаследник принц Мохамед бин Салман в саудитското консулство в Истанбул преди убийството на Кашоги. Тялото на журналиста не беше открито. Смята се, че то е било разчленено. Саудитски прокурори са изпратили искане до Турция за предоставяне на доказателства, които Анкара е събрала по случая, допълва Асошиейтед прес. Към този момент от турска страна няма отговор.", "date": "2019.01.03", "title": "Прокурор поиска 5 смъртни присъди за заподозрени за убийството на Кашоги"}
{"url": "https://www.24chasa.bg/novini/article/7225839", "text": "Полицията е задържала четирима българи за предполагаемото им участие в скимирането на банкови карти на няколко банкомата в Денпасар, остров Бали, съобщава електронното издание The Jakarta Post, цитирано от Говорителят на полицията в Бали Хенгки Виджаджа заяви, че заподозрените, идентифицирани само като KDY, VRG, VKN и VVC, са били арестувани след интензивна координация между полицията и банките в столицата Денпасар в резултат на увеличаване на броя на скимираните банкомат (копиране на данни от магнитната лента на банкова карта чрез незаконен скенер). Той допълни, че разследването е започнало, когато е било намерено подозрително устройство на банкомат на държавна банка BNI в ресторант The Shining Jewel, разположен в курортния комплекс Санур, близо до столицата Денпасар. След това полицията е открила камера, прикрепена в капака на клавиатурата, а самата камера за видеонаблюдение, разположение на банкомата, е била унищожена. На 21-ви декември полицаите са прибрали двама българи с инициали KDY и VRG, които са дошли на мястото, за да сменят капака на клавиатурата. След това полицията е арестувала и другите заподозрени в наета от тях къща в Санур, Денпасар, като са конфискували лаптоп с данни, свързани с престъплението. Хенгки Виджаджа допълни, че заподозрените са откраднали пари от банкомати, като са записвали хората, които са въвеждали техните ПИН кодове посредством поставени камери в капака на клавиатурата. Той обаче не споменава за размера на откраднатите по този начини пари. \"Заподозрените ще бъдат обвинени по силата на Закона за електронната информация и сделките\", посочи говорителят на полицията в Бали.", "date": "2019.01.03", "title": "Арестуваха четирима българи на Бали, скимирали банкови карти"}
{"url": "https://www.24chasa.bg/novini/article/7225848", "text": "Турските власти са издали навигационен телекс (NAVTEX), с който обявяват извършването на сеизмологични проучвания от изследователския кораб \"Барбарос\" и два придружаващи го плавателни съда от днес до 5 януари в район на Източното Средиземноморие, който включва част от кипърската изключителна икономическа зона и гръцкия континентален шелф, съобщава гръцкият \"Катимерини\". Същевременно Турция обяви провеждането на \"двустранно учение на турски и съюзнически военноморски единици в района южно от (гръцкия остров) Кастелоризо\", където отговорността за издаване на навигационен телекс принадлежи на гръцките власти, пише изданието, предава БТА. Действията на кораба \"Барбарос\" през последните месеци се свързват с турските проучвания за въглеводороди в Източното Средиземноморие Правата върху обширни райони в Източното Средиземноморие се оспорват от Турция, от една страна, и Кипър и Гърция, от друга. На 12 декември в писмо, разпространено на 31 декември, кипърският постоянен представител в ООН Корнилиос Корнилиу изрази протест срещу дейността на \"Барбарос\" в изключителната икономическа зона на Кипър. В писмото се припомня, че наскоро кипърският външен министър Никос Христодулидис призова Турция да започне преговори за разграничаване на морските зони на двете страни.", "date": "2019.01.03", "title": "Турция изпраща изследователски кораб в гръцкия континентален шелф"}
{"url": "https://www.24chasa.bg/novini/article/7225854", "text": "Силна буря с ветрове, достигащи до 100 км/час, изкорени днес дървета в хърватския град Сплит, преобърна контейнери, а заради бурята бе спряно и движението по море, съобщават хърватските медии, цитирани от БТА. До 8:30 часа пожарникарите трябваше да се намесят 10 пъти, за да отстранят клони и дървета. От терасите падаха различни предмети. Жителите на около 20 села в сръбската част на Сараево от сутринта са без електричество,защото далекопроводът Калина е без напрежение заради силния вятър и снежните наноси. Екипи на Електроснабдяване са на терена, но заради дебелия сняг се придвижват трудно до мястото, където трябва да се ремонтира. През нощта в района наваля около 13 сантиметра нов сняг, което доведе до забавяне на движението. Затруднено е и движението в останалата част от Босна, допълнителен проблем създава и силният вятър.", "date": "2019.01.03", "title": "Ветрове, достигащи до 100 км/час, изкорениха дървета в Хърватия"}
{"url": "https://www.24chasa.bg/novini/article/7225870", "text": "\"Небесният \"Оркестър София\" е в пълен състав\", написа Йорданка Христова, съобщавайки за кончината на легендарния български джазмен Димитър Симеонов-Мончо на 2 януари т.г. Симеонов е саксофонист, цигулар, диригент и първият преподавател по саксофон в Консерваторията. Свири в най-различни нашумели формации, работи в Сирия и Ливан. Основава оркестър „София“, където е диригент в продължение на 20 години. Има издадени седем учебни школи по саксофон. Мончо, както го наричаха приятелите му, бе сред оцелелите през 1971 г. при самолетна катастрофа при излитане от летище София. Сред 30-те загинали тогава бе певицата Паша Христова.", "date": "2019.01.03", "title": "Почина легендарният джазмен Димитър Симеонов, оцелял в авиокатастрофа през 1971 г."}
{"url": "https://www.24chasa.bg/novini/article/7225892", "text": "Не са констатирани сериозни произшествия с пиротехнически изделия през коледните и новогодишни празници, информираха от МВР. Обобщените данни на ГД \"Национална полиция\" за страната сочат, че не е допуснат нито един инцидент, довел до смърт. Случаите на произшествия, след които е потърсена лекарска помощ, са осем. Екипите са констатирали 21 нарушения на търговската дейност и три - за неправомерна употреба на пиротехнически изделия, за които са съставени съответните актове. Иззети са 13 416 пиротехнически изделия и са образувани две досъдебни производства, свързани с търговска дейност.", "date": "2019.01.03", "title": "МВР: Нямаше сериозни инциденти с пиротехника по празниците"}
{"url": "https://www.24chasa.bg/novini/article/7225895", "text": "Турски студент е убил университетска асистентка, след като тя го хванала да преписва на изпит, съобщава \"Хюриет дейли нюз\". Младежът, студент от правния факултет на анкарския университет Чанкая, се вбесил от това, че асистентката Джерен Дамар Шанел го сгащила, че мами, и първо я наръгал, а после я застрелял, предава БТА. Студентът, който използвал за нападението пистолета на баща си - пенсиониран полицай, е бил заловен скоро след това. По случая се води разследване. Университетът Чанкая съобщи, че след убийството вчера, изпитите във ВУЗ са временно отложени. Анкарската прокуратура съобщи днес, че е предприела и друго разследване, свързано със същия случай, заради коментари на друг студент \"във възхвала на престъпление и престъпник\". \"Това назидателно поведение (с убийството на Джерен Дамар Шенел) ще се отрази на изпитите ни. Приятен работен ден на всички\", заявил бъдещият турски висшист.", "date": "2019.01.03", "title": "Турски студент уби асистентка, хванала го да преписва"}
{"url": "https://www.24chasa.bg/novini/article/7225921", "text": "20 000 къса цигари без бандерол са иззели служители на РУ-Видин, задържан е 46-годишен мъж. Вчера, минути след 13 часа, в село Цар Симеоново униформените спрели лек автомобил \"Пежо\" с видинска регистрация. Това съобщиха от пресцентъра на МВР. Колата шофирал 46-годишен жител на областния град. При последвалата проверка в багажника на превозното средство полицаите открили четири кашона с общо 1000 кутии без бандерол. Тютюневите изделия били иззети, а мъжът - задържан и приведен в полицейския арест за срок до 24 часа. Работата по случая продължава, образувано е досъдебно производство за извършено престъпление по чл.234, ал.1 от Наказателния кодекс. В хода на проведени специализирани операции и проверки, насочени срещу ограничаване нивата на търговия с нередовна акцизна стока, през 2018 г. на територията на област Видин полицейските служители са иззели общо 283 484 къса цигари, 508 кг нарязан тютюн и 2 578 литра алкохол без бандерол.", "date": "2019.01.03", "title": "Арестуваха 46-годишен шофьор във Видинско, хванали го с 4 кашона цигари без бандерол"}
{"url": "https://www.24chasa.bg/novini/article/7225905", "text": "Анимациите на \"Пиксар\", супер-героите на \"Марвел\" и джедаите от \"Междузвездни войни\" са донесли приходи от 7,325 милиарда щатски долара през 2018 година на кинокомпанията \"Дисни\", предаде Франс прес. Това е втората най-добра година в историята на \"Дисни\" след отчетените 7,6 милиарда през 2016 година. Досега само те са надхвърляли приходи от 7 милиарда долара за година. \"Благодарение на феновете на \"Дисни\", \"Пиксар\", \"Марвел\" и \"Лукасфилм\", тази година стана монументална за киностудиата на Дисни,\" каза в комюнике президентът на групата Алън Хорн, предава БТА. Само в Северна Америка продукциите на американската група са реализирали печалби от 3,092 милиарда долара - нов рекорд в киноиндустрията. Три от филмите от 2018 година - \"Черната пантера\", \"Отмъстителите: Война без край\" и \"Феноменалните 2\" са генерирали приходи от по 600 милиона долара. А по световните киносалони са събрали общата сума от 4,64 милиарда долара. Сред другите успехи на \"Дисни\" са \"Ант-мен и Осата\", \"Соло: История от Междузвездни войни\", \"Ралф разбива интернета\", както и най-гледаният филм \"Мери Попинз се завръща\". През пролетта на 2019 година ще излязат на екран още много продукции на \"Дисни\" като \"Капитан Марвел\" и \"Отмъстителите: Краят\", новите версии на \"Дъмбо\", \"Аладин\" и \"Цар Лъв\" и \"Играта на играчките 4\". В края на годината се предвижда да излязат \"Замръзналото кралство 2\" и \"Междузвездни войни: Епизод IX\".", "date": "2019.01.03", "title": "\"Дисни\" спечели 7, 325 млрд. долара през 2018 г."}
{"url": "https://www.24chasa.bg/novini/article/7225925", "text": "Служители на столичното Второ РУ разкриха извършител на взломна кражба, съобщиха от пресцентъра на МВР. На 26 декември жителка на столичния квартал \"Надежда\" съобщила в районното, че от дома й е извършена кражба. При огледа на място е установено, че в апартамента е проникнато чрез взлом на прозореца на балконската врата, а от там, по данни на тъжителката, били отнети лаптоп, фотоапарат, видеокамера и скъп часовник. Установен и задържан извършителят - 19-годишен, криминално проявен младеж, от София. Част от откраднатите вещи са намерени и иззети. След доклад на събраните материали в Софийска районна прокуратура, задържаният е привлечен като обвиняем и му е наложена мярка за неотклонение подписка.", "date": "2019.01.03", "title": "Крадец, обрал жилище през балкона, бе задържан в София"}
{"url": "https://www.24chasa.bg/novini/article/7225956", "text": "Според министъра на отбраната и вицепремиер Красимир Каракачанов форматът на участие на НАТО в Афганистан трябва да бъде разгледан на следващото заседание на Алианса. „Както виждате, Доналд Тръмп взема решения, които съответстват на неговото разбиране за външна политика. Той обяви и изтеглянето на контингента си от Сирия. Как ще се отрази на НАТО – аз лично смятам, че България направи достатъчно.  . Този контингент, който замина сега, е от 160 човека. България няма нужда да увеличава своето присъствие повече\", категоричен е вицепремиерът и министър на отбраната Красимир Каракачанов, предаде Попитан дали тогава и ние трябва да свием участието си, той отговори: „Ако политиката на САЩ, като на съюзник в НАТО, е да изтегли своя контингент, лично аз не смятам, че България има повече работа там”. На следващата среща на военните министри от НАТО този въпрос да се обсъди и \"ако някои държави смятат да изтеглят контингентите си от Афганистан, аз смятам, че и ние трябва да преразгледаме позиция\", допълни военният министър. България участва в Афганистан с 160 души, които охраняват летището в южния град Кандахар и изпълняват инструкторски задачи за местните сили за сигурност. НАТО продължава ангажимента си към тренировъчната мисия \"Решителна подкрепа\", в която беше преобразувана най-дългата бойна мисия на алианса от 2002 година до 2015 година. Предстои да се обсъди как изтеглянето на близо 7 хиляди американски военни ще се отрази на останалите нации, които поддържат военно присъствие от 16 хиляди инструктори.", "date": "2019.01.03", "title": "Каракачанов: Ако САЩ се изтеглят от Афганистан, България няма работа там"}
{"url": "https://www.24chasa.bg/novini/article/7225957", "text": "Районният съд в Пазарджик постанови постоянен арест за 45-годишният Стоян Деянов, който е обвинен в опит да внесе наркотици в затвора в Пазарджик. На 30 декември, м.г., Деянов отишъл на свиждане на свой познат в затвора. При претърсване на багажа, който носел, в печено пиле надзирателите открили скрити две пликчета с хероин и амфетамин. Мъжът бил незабавно задържан. По данни на прокуратурата той е осъждан многократно, включително и за държане на наркотични вещества. Изтърпял е наказанието си през април, м.г., когато е излязъл от затвора. Освен това обвиняемият нямал постоянен адрес. Пребивавал у приятели, но често водел и скитнически начин на живот. Определението за постановяването на постоянна мярка за неотклонение \" задържане под стража\" може да бъде обжалвано пред окръжния съд в Пазарджик.", "date": "2019.01.03", "title": "Постоянен арест за рецидивист, опитал да внесе наркотици в затвора в Пазарджик"}
{"url": "https://www.24chasa.bg/novini/article/7225958", "text": "Волен Сидеров отново хвана палките и се развихри на барабаните. След като преди време акомпанира на младата попзвезда Гери-Никол, сега направи група с утвърдената фолкдива Преслава. Той се раздаде максимално по време на коледното парти на „Атака”, а видео от изпълнението бе разпространено от партийната телевизия „Алфа”, предаде  . Сидеров стана част от Scotch Time Band и облечен с костюм с папионка седна на барабаните. А на кадрите се вижда как направо плува в свои води по време на изпълнението на един от хитовете на Преслава - „Лъжа е”. Русото острие на „Атака” Миглена Александрова пък явно не тъжи, че вече не е депутатка, след като в парламента се върна лидерът на НФСБ Валери Симеонов и кърши здраво снага по време на изпълнението.", "date": "2019.01.03", "title": "Волен Сидеров свири на барабани и пее с Преслава на коледното парти на \"Атака\" (Видео)"}
{"url": "https://www.24chasa.bg/novini/article/7225942", "text": "Асен Гешаков, който почина на 13 декември тази година в София на 68 г., беше журналист не само в българската редакция, но сътрудничеше и на руската редакция на радио \"Свободна Европа\",  Сайтът припомни, че между 1988 и 1991 г. бившият им колега е бил кореспондент на Българската национална телевизия в Москва. \"Неговите репортажи за перестройката и реформите, провеждани от Горбачов го превръщат в име за всяко българско семейство. Интервюто на Гешаков с бившия генерал от КГБ Олег Калугин през 1991 г. беше първото, което хвърли светлина върху ролята на КГБ в убийството на българския дисидент Георги Марков. Сам журналист в Радио \"Свободна Европа\", Марков е бил убит в Лондон през 1978 г. Калугин разкри, че КГБ е помогнал на българските си колеги, като е предоставил техническите средства за убийството на Марков. През 1992 г. Гешаков се присъединява към Българската служба на Радио \"Свободна Европа\" в Мюнхен и редовно предоставя анализи на руската секция в радиото. През 1995 г. радиото се премества в Прага, където журналистът отговаря за международните новини в българската редакция до 2003 г., когато излъчването за България е прекратено. През 2004-2005 г. е изпълнителен директор на Българската национална телевизия. Роден в семейство на журналисти в София, на 5 декември 1950 г. Гешаков прекарва първите си учебни години в Москва, където по това време работи баща му. След като завършва Факултета по журналистика в София, той работи за Българското национално радио. През 1978 г. и се присъединява към Българската национална телевизия. През 80-те години на миналия век той представя едни от най-популярните телевизионни новини в България\", пише сайтът.", "date": "2019.01.03", "title": "\"Свободна Европа\": Асен Гешаков  разкри връзката на КГБ с убийството на Георги Марков"}
{"url": "https://www.24chasa.bg/novini/article/7225589", "text": "Индустрията за нови енергийни превозни средства в Китай приключи 2018 г. с изключителни резултати. Производството и продажбата им се увеличиха съответно с 1,05 и 1,03 милиона единици за периода януари-ноември в сравнение с по-малкото от 800 000 за същия период на 2017 г., предава  Как е възможно такова забележително постижение, особено когато китайската икономика преминаваше през периодични спадове миналата година? През февруари 2018 г. четири министерства обявиха, че намаляват субсидиите за нови енергийни превозни средства с над 30%. Очаква се през 2019 г. тази тенденция да продължи и дори те да бъдат напълно премахнати. Въпреки свиването на субсидиите производството и продажбите продължиха да се увеличават с бързи темпове. Според експертите подкрепящите политики като отстъпки от таксите за паркиране, освобождаване от ограниченията за трафика стимулираха индустрията. Освен това на 1 април 2018 г. бе въведена нова политика за средния разход на гориво и новите превозни средства. Ако предприятията не покрият новите стандарти, те няма да имат право да произвеждат продукти с висок разход на гориво и е възможно да бъдат глобени. Китай продължи да се отваря и в сектора на автомобилопроизводството, включително и новите енергийни превозни средства. През 2018 г. страната отмени ограниченията за чуждестранни инвестиции в сферата. Според експертите това ще позволи на индустрията да се развива по-стабилно, а от местните предприятия ще изиска да инвестират повече, както и да ускорят иновациите, което от своя страна ще от полза за потребителите.", "date": "2019.01.03", "title": "Стабилен растеж на производството и продажбите на нови енергийни превозни средства в Китай през 2018 г."}
{"url": "https://www.24chasa.bg/novini/article/7225986", "text": "Тежък удар за технологичния гигант „Епъл” – акциите на компанията поевтиняха с над 7% за часове, а общата й стойност спадна с 55 млрд. долара. Причина за това са занижените очаквания за размера на приходите, които фирмата обяви, предава  . В ключовото за бизнеса със смартфони, таблети и компютри последно тримесечие, което включва Черния петък и коледните празници, „Епъл” са отчели приходи от 84 млрд. долара срещу очаквания между 89 и 93 милиарда. От компанията обявиха, че забавянето на икономиката на Китай е причина за спада, а те са третият им най-голям пазар след Съединените щати и Европа.", "date": "2019.01.03", "title": "Apple загуби 55 млрд. долара за часове"}
{"url": "https://www.24chasa.bg/novini/article/7225990", "text": "Кметове на големи италиански градове заявиха, че няма да прилагат декрета за сигурността и миграцията на крайнодесния вътрешен министър Матео Салвини, а кметът на Палермо нарече този акт нехуманен и пораждащ престъпност, съобщи Франс прес, цитирана от БТА.  Левоцентристкият кмет на сицилианската столица Леолука Орландо провъзгласи съпротивата срещу декрета, като обясни днес пред италианското национално радио, че \"спира прилагането на закона, що се отнася до компетенцията на общините\". \"Това е нехуманен текст, защото нарушава човешките права, и поражда престъпност, защото превръща в нелегални хора, намиращи се законно на наша територия\", добави той. Кметът оспорва забраната да се предоставя жителство на хора с разрешително за временно пребиваване, която лишава кметствата от възможността да издават документи, необходими за получаване на медицинска помощ. Матео Салвини веднага отговори с видеоклип във Фейсбук: \"Искаш да не се подчиниш ли? Няма да ти пратя войски\". Министърът заяви, че скоро ще пристигне в Палермо, \"за да предостави на гражданите вила с изглед към морето, конфискувана от един мафиот\". По инициатива на Салвини, лидер на крайнодясната Лига, бе приет декрет, основната мярка в който е да се премахнат хуманитарните разрешителни за престой, издавани досега на по-уязвими групи хора - семейства или самотни жени с деца, травматизирани при пътуването им към Италия, напомня АФП.", "date": "2019.01.03", "title": "Италиански кметове няма да прилагат \nдекрета против имиграцията на Матео Салвини"}
{"url": "https://www.24chasa.bg/novini/article/7225518", "text": "Румъния пое ротационното председателство на Съвета на ЕС, но вместо повод за празнуване новината заплаши да всее разкол в Брюксел. Изказвания на двама от шефовете на евроинституциите показаха разединение, след като единият се усъмни, че Букурещ знае какво прави, а другият обяви, че вярва в румънските власти. Същевременно от новата председателка на ЕС заваляха злобни критики към еврочиновници, което наля масло в огъня на и без това обтегнатите отношения с Брюксел, пише в. “Дейли експрес”. “Желая на Румъния всичко най-добро по повод първото ви председателство на Съвета на ЕС. Уверен съм, че ще се справите, и очаквам с нетърпение да работим заедно”, написа шефът на Европейския съвет Доналд Туск в туитър. Вярата на поляка в Букурещ обаче бе в ярък контраст с изказването на шефа на Еврокомисията Жан-Клод Юнкер няколко дни по-рано. “Смятам, че правителството в на страните от ЕС”, коментира Юнкер. Според него вътрешнополитическите кавги в Румъния са сигнал, че страната може да не изглежда като едно цяло на европейската сцена. По-рано през 2018 г. Юнкер посочи, че вече не може да запомня имената на румънските премиери заради честите им смени. Съмнения около готовността на страната да поеме председателството се появиха още през ноември, когато делегираният министър по европейските въпроси Виктор Негреску изненадващо подаде оставка. Това даде повод на президента Клаус Йоханис да изрази безпокойство: “Моето впечатление е, че не сме подготвени за това. Междувременно нещата се объркаха. В правителството вече не се разбират. Лицата, които са отговорни, си тръгват или са уволнени”, заяви държавният глава. Кавгите продължиха да се задълбочават, след като лидерът на управляващата Социалдемократическа партия Ливиу Драгня обяви, че подобни оценки са национално предателство. Въпреки проблемите в новогодишното си послание премиерката Виорика Дънчила изрази увереност, че държавните институции, политическите сили и гражданското общество ще обединят сили и ще участват конструктивно за успешен мандат на Румъния като председател на Съвета на ЕС. Дрязгите между Румъния и ЕС не са нещо ново. Месец преди началото на председателството ЕК представи поредния си доклад за Румъния по механизма за наблюдение на борбата с корупцията, в който отчете сериозни слабости, отстъпление от постигнатите резултати и отправи нови препоръки 11 години след началото на надзора. Освен това Европарламентът прие резолюция, в която бе изразено силно безпокойство от политическата обстановка в Румъния. Заваляха дори заплахи, че срещу страната може да бъде предприета процедурата, задействана вече срещу Унгария и Полша заради съмнения за върховенството на закона. Според анализатори идните 6 месеца будят страх и несигурност, тъй като за първи път Букурещ обаче не си мълчи и не търпи да бъде критикуван от ЕС. През декември Драгня обвини Брюксел в дискриминационно отношение към страната му. Обидно крайни атаки отправи и бившият министър на отбраната - социалдемократът Михай Фифор, към представителя на ЕК в Румъния Анджела Кристя. Според Фифор тя дезинформира европейската институция и заяви, че “докато заема този пост, Юнкер ще има деформирани възприятия за това какво се случва в страната”. Докъдето и да стигне конфликтът, през следващите 6 месеца Румъния ще бъде натоварена със сключването на споразумения по редица важни въпроси преди изборите за Европарламент през май, сред които Брекзит в края на март и преговорите за многогодишната финансова рамка на ЕС за 2021-2027 г. Под мотото “Сближаването - обща европейска ценност” Румъния ще продължи да работи и по темата на българското председателство - интеграцията на Западните Балкани, като планира да допълни към нея темата за източното партньорство и усилията за приближаване към ЕС на Молдова, Украйна и Грузия. Букурещ ще опита да затвори досиетата за миграцията и убежището, като се фокусира върху 4 основни приоритета - Европа на конвергенцията; по-сигурна Европа; Европа като по-силен глобален актьор и Европа на общите ценности. ", "date": "2019.01.03", "title": "ЕС се страхува от председателството на Румъния"}
{"url": "https://www.24chasa.bg/novini/article/7226002", "text": "17-годишният  , няма да остане в ареста. Състав на Варненския окръжен съд реши момчето да бъде пуснато и да остане под надзора на инспектор от Детска педагогическа стая до началото на процеса срещу него. Варненската окръжна прокуратура внесе искане за задържане под стража на тийнейджъра, но адвокатът на момчето Юлиян Георгиев категорично заяви, че Владислав е действал при неизбежна самоотбрана. Делото за мярката за неотклонение се гледаше при закрити врати заради възрастта на момчето. Майката Светлана беше в съда, но категорично отказа да коментира. А по лицето й личаха синини. В съдебната зала имаше и преводач, тъй като семейството е от Русия. Жестоката семейна трагедия се разиграла в следобедните часове на 1-и януари тази година. Пияният Антон се развинял за пореден път и се нахвърлил да души сина си. Майката Светлана скочила да защити детето си и гневът на бащата се насочил срещу нея. Последвал невъобразим ужас. В крайна сметка момчето успяло да се измъкне, да вземе нож, да наръга няколко пъти насилника и да спаси себе си и майка си от разбеснелия си баща. Според разследващите, които пристигнали първи на мястото, къщата приличала на бойно поле - навсякъде имало потрошени мебели и покъщнина. Въпреки че живеещите в селото смятали семейството за спокойно и кроко и дори не подозирали какво се случвало зад стените на дома им, стана ясно, че Антон системно е тормозел и сина си, и съпругата си. Пиел е редовно и е пребивал и двамата. Последните 5-6 месеца били най-страшни за жената и момчето, а до фаталния край се стигнало след поредния безумен пиянски скандал. Сигнал на 112 подала майката и двамата със сина си изчакали полицията. Разбра се, че семейството е продало имот в Москва и преди 5-6 години се е преместило да живее край варненското село Осеново. Бащата имал успешен бизнес. Купил парцела и започнал да строи къща. Момчето учело във Варна. Всеки ден някой от родителите му го карал с кола на училище и обратно. Чужденците не контактували много с хората от близкото село, затова никой не ги познавал добре.", "date": "2019.01.03", "title": "17-годишният Владислав убил баща си, за да спаси себе си и майка си"}
{"url": "https://www.24chasa.bg/novini/article/7226004", "text": "Цел да ратифицира максимално бързо Преспанското споразумение (т.е. да приеме промените в конституцията - б. ред.) си е поставило Скопие, дори и преди 15 януари - датата, първоначално определена за гласуването в парламента на Бившата югославска република Македония (БЮРМ). Гласуването може да се проведе дори на следващия ден след началото на процедурите в пленарната зала, тоест на 10 януари, поради предварително обявеното излизане на опозицията от ВМРО-ДПМНЕ от дебатите. Ускоряването на стъпките от страна на БЮРМ се намира в пълно съответствие с темповете, които желае и НАТО. Според добре осведомени източници, НАТО желае максимално бърза процедура. Освен това според същите източници съществува писмо на генералния секретар на НАТО Йенс Столтенберг, който настоява за завършване на всички процедури и в двете столици до 15 февруари. По същество това ще активизира процесите и в Атина. Още вчера (онзи ден - б. ред.) говорителят на гръцкото правителство Димитрис Дзанакопулос заяви, че след 18 януари премиерът Ципрас се очаква да обяви решението си по отношение на графика за ратифициране на Преспанското споразумение. Както разкри \"Катимерини\" в неделя, между съюзниците има съгласие за \"отвързване\" на ратифицирането на Преспанското споразумение от гръцкия парламент от протокола за присъединяване на БЮРМ в НАТО. Бързото завършване на процедурите, което иска НАТО, се дължи, разбира се, на изборния цикъл, в който навлиза през новата година Гърция, където датата на парламентарните избори (извън трите вида избори, които по трафик ще се проведат през май) остава неизвестна. Политически процеси обаче се очакват и в БЮРМ, доколкото през април изтича мандатът на президента на страната Георге Иванов, който идва от най-голямата опозиционна партия ВМРО-ДПМНЕ. Като година на \"интеграцията на Македония\" описа 2019 г. в новогодишното си обръщение премиерът на БЮРМ Зоран Заев. \"Надявам се да превърнем пожеланията и целите си в реалност, да се превърнем в една страна с мир и стабилност, да се присъединим към НАТО и към ЕС и да се превърнем в една глобална и справедлива Македония с икономика, която работи за всички\", добави министър-председателят на БЮРМ. Увереност за ратифицирането на Преспанското споразумение от гръцкия парламент изрази и бившият гръцки външен министър Никос Кодзиас. \"За парламентарното мнозинство ли? Да, да, няма съмнение. Това мнозинство се е формирало. Бих казал, че е намерено още от 2017 г. Това са хора, които независимо от позицията, която имат по отношение на политиката на правителството, искат въпросът да приключи, да бъде затворен, и смятат това споразумение за един добър компромис или, според други, един необходим компромис\", каза показателно Кодзиас в интервю за държавната агенция на БЮРМ МИА. Според Кодзиас реакциите в Северна Гърция не идват толкова от македонците (македонските гърци - б.ред.), колкото от понтийските гърци (мигранти от района на Черно море). \"Това е въпрос на идентичност, а не на геостратегически интереси. Както с БЮРМ, така и с Албания нашият проблем се крие във въпросите на идентичността, а не в геостратегическите въпроси\", каза Кодзиас, който освен това отправи критики към правителството, което обвини, че \"не е лансирало достатъчно споразумението вътре в Гърция, защото съществуваше виждането, че не трябва да се провежда информационна кампания по този въпрос заради (позицията) на Каменос\".'", "date": "2019.01.03", "title": "НАТО иска от Скопие и Атина да приложат \nПреспанския договор възможно най-бързо"}
{"url": "https://www.24chasa.bg/novini/article/7226000", "text": "399 са ражданията в двете болници на Дупница през 2018 г., като 237 от тях са родени в частната и 162 в общинската болница. Общият брой на новите жители на община Дупница е 305, като 97 са родени в чужбина. За град Дупница бебетата са 239, а останалите са от селата в общината, показва справката от Община Дупница. Най-много са родените във Великобритания и САЩ, а едва на трета позиция са в Италия. Дупничанчета са се родили и в Германия, Франция, Испания, Чехия, Холандия, Канада, Израел. Последното бебе за 2018 г. е Елиф от село Буково (обл. Благоевград), проплакало на 28 декември. Най-предпочитаните имена за миналата година са Александра и Василена за момичетата и Александър и Антонио за момчета. Общо 143 двойки са сключили граждански брак, като 22 от тях сключени в чужбина. Бракоразводните дела са 83 през миналата година. Запазва се тенденцията за висока смъртност. 678 са починалите жители на община Дупница, от които 489 са от града, а останалите са в селата.", "date": "2019.01.03", "title": "305 бебета в община Дупница за 2018 г., 678 са починалите жители"}
{"url": "https://www.24chasa.bg/novini/article/7226013", "text": "През 2018 г. в Ловешка област са регистрирани 170 случая на остър вирусен хепатит А, като само през последните две седмици заболелите са се увеличи с 22-ма, съобщават от Регионалната здравна инспекция.  До юли включително заразените са били 39 в различни населени места. От август са регистрирани епидемични взривове от Хепатит А в общините Ябланица, Тетевен, Луковит и Угърчин. Освен семейни огнища, са оформени и такива в детски и учебни заведения. За предприемане на хигиенни и противоепидемични мерки вследствие контакт с болен от вирусен хепатит тип А са издадени предписания до директорите на детските и учебни заведения, в които има регистрирани случаи, както и до кметовете на населените места. Предстои извършването на контролни проверки по изпълнението им. За предходната 2017 година в област Ловеч са били регистрирани 292 заболявания от остър вирусен хепатит А, като взривовете са били два - в общините Луковит и Троян.", "date": "2019.01.03", "title": "Заболелите от хепатит А са се увеличили с още 22-ма в Ловешко"}
{"url": "https://www.24chasa.bg/novini/article/7226015", "text": "Физическите лица могат да подават годишната си декларация за облагане на доходите за 2018 година от 10 януари, съобщава Националната агенция по приходите, цитирана от БТА. Декларацията може да се подава чрез електронната услуга и на хартиен носител в офисите на НАП. Подаването на декларации за облагане с корпоративни данъци за 2018 година чрез електронната услуга на НАП също ще започне на 10 януари. До 10 януари физическите и юридическите лица ще имат достъп до всички електронни услуги, предоставяни от НАП с няколко изключения. Сред тях са: - по електронен път няма да може да се подава заявление за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация. - няма да е достъпна и електронната услуга за потвърждаване на издаден персонален идентификационен код (ПИК).", "date": "2019.01.03", "title": "НАП припомня: Данъчната кампания започва на 10 януари"}
{"url": "https://www.24chasa.bg/novini/article/7226018", "text": "Китайският космически апарат \"Чанъе-4\" кацна днес на обратната страна на Луната. Това е първото подобно постижение в космическите изследвания. Историята на китайската лунна програма обобщи агенция ТАСС, цитирана от БТА. Китайската програма за изследване на Луната започва през 2003 година. Първата мисия е космическата сонда \"Чанъе-1\", изстреляна през октомври 2007 година. Тя работи 16 месеца в окололунна орбита и спомогна за съставянето на триизмерна карта на Луната с висока резолюция. През октомври 2010 година бе изведена в орбита космическата сонда \"Чанъе-2\", която откри и фотографира потенциални подходящи райони за кацане. Китайският космически апарат \"Чанъе-3\" беше изстрелян през декември 2013 година. Той спусна върху лунната повърхност роувъра \"Юйту\". \"Чанъе-4\" се състои от автоматичен модул за полет с тегло 425 кг, платформа за кацане с тегло 1,2 тона и 140-килограмов роувър. Това е вторият китайски роувър на Луната. Построен е по подобие на \"Юйту\". През 2019 година Китай планира да изпрати на Луната \"Чанъе-5\", който ще вземе и ще достави около 2 кг лунен грунт. След това ще бъдат пуснати два космически апарата за кацане на Северния и Южния полюс на Луната. Роувърът на \"Чанъе-4\" е с правоъгълна форма, два сгъваеми слънчеви панела и шест колела. Той има следните размери: дължина - 1,5 м, ширина - 1 м, височина - 1,1 м. Роувърът е оборудван с различни камери - за кацане, за панорамни снимки и за пейзажни снимки. Снабден е с радар за изучаване на повърхностните слоеве на Луната, с лазерен далекомер и с триизмерен скенер. Наред с други инструменти, има и дозиметър, детектор на неутрони, инфрачервен спектрометър и малък анализатор на неутрални частици. \"Чанъе-4\" беше изстрелян от космодрума Сичан в югозападната китайска провинция Съчуан на 8 декември 2018 година с ракета \"Великият поход - 3В\". На 12 декември 2018 година успешно навлезе в орбита около Земята. Сондата \"Чанъе-4\" ще провежда нискочестотни радиоастрономически изследвания. Ще изучава структурата на лунната повърхност, ще направи топографски изследвания. Предвидени са и биологични експерименти - отглеждане на картофи и размножаване на пеперуди. Връзката на \"Чанъе-4\" със Земята се осъществява с помощта на спътника-ретранслатор \"Цюецяо\". Той беше изстрелян на 25 май 2018 година. На 14 юни 2018 година зае позиция в точката на гравитационното равновесие между Земята и Луната - на 455 хиляди км от Земята и 65 хиляди км от Луната. Освен че предава данните от сондата \"Чанъе-4\", той служи за наблюдение на космически радиоизлъчвания с ниска честота, които не се улавят от наземните апарати заради земната йоносфера.", "date": "2019.01.03", "title": "Как \"Чанъе-4\" стигна до обратната страна на Луната"}
{"url": "https://www.24chasa.bg/novini/article/7226027", "text": "Най-вече портрети на роднини на Владимир Димитров-Майстора са откраднали крадците, които обраха неговия далечен роднина Павел Антонов.  Те задигнали общо 9 картини на Майстора, както и още 7 произведения на изкуството на други художници. Откраднати са и сабя, старинна цигулка и старинна пишеща машина. Засега не е ясна стойността на откраднатите картини. Полицията разследва кражбата, станала между 30-ти декември и Нова година.  Бандитите са влезли след като са счупили прозорец. ", "date": "2019.01.03", "title": "Крадците задигнали портрети на роднини на Майстора (Видео)"}
{"url": "https://www.24chasa.bg/novini/article/7226034", "text": "Това се случва за първи път в космическите изследвания. Докато знанията на човечеството за Луната се разширяват, расте и количеството отпадъци, оставени там, коментира германското издание \"Шпигел\". Технически оборудвания, сонди, камери, измервателни уреди и други инструменти от предишни мисии до небесното тяло остават върху него. През 2012 г. НАСА регистрира 748 \"астрономически вноса\", направени върху повърхността на спътника на Земята. Предметите на Луната говорят не само за еволюцията на човечеството в научните изследвания, но и за символиката, която то пренася.  Справка в списъка показва, че сред предметите, \"оставени в наследство\", има още топки за голф, кърпи, медали за съветските космонавти Юрий Гагарин и Владимир Комаров, Библия, мемориален диск за Луната, контейнери за урина, чук, клещи, тапи за уши, портрет на Джеймс Ъруин, летял с Аполо 15, ботуши, ръкавици, чанти за съхранения, перо от сокол, златна маслинена клонка - символ на мира. През 1971 г. с мисията Аполо 14 американският астронавт Алън Шепърд искал да разбере колко далече могат да стигнат топките за голф при ниската гравитация на Луната - много по-далече, отколкото на земната повърхност. Шепърд е петият човек стъпил на земния спътник като командир на мисията. До днес 12 мъже са били там. От 2012 г. досега има и други мисии, чиито уреди кацат на Луната и най-вероятно са допълнили този списък на НАСА. Досега е имало около 80 мисии до лунната орбита или до лунната повърхност", "date": "2019.01.03", "title": "Над 740 предмета, оставени от човечеството на Луната -  вижте какво има там"}
{"url": "https://www.24chasa.bg/novini/article/7226225", "text": "Веганка започна да яде само месо, след като разви инфекция от ухапване от паяк, съобщи в. \"Дейли мейл\". Силвия Табор от Сакраменто била на къмпинг с приятели през юли 2017 г., когато я ухапал паяк. Тя не обърнала внимание на инцидента - отначало останала само малка пъпчица на глезена й. След това обаче започнала да се изрива и една от пъпчиците в областта на слабините нараснала колкото юмрук, предава БТА. Поставената в болница диагноза некротизиращ фасциит се нарича също \"месоядна болест\". За да спрат разпространяването й, лекарите са оперирали Силвия три часа. След това е трябвало да й присаждат кожа. Щетите обаче били не само външни. През следващите месеци Силвия почти не можела да се храни. Изривала се от всичко, а получила и диария от антибиотиците. Чувствала се много отпаднала. Стомахът й понасял единствено месо. Тогава неин приятел се пошегувал, че трябва да премине на \"месна диета\". През януари 2018 г. тя решила да пробва и се почувствала по-добре. \"Колкото повече се интересувах, толкова повече се убеждавах, че яденето на месо е най-ефикасният начин за усвояване на хранителните съставки, много по-добро от смесването му с въглехидрати и зеленчуци\" - каза Силвия. Тя твърди, че сега е много по-здрава, отколкото когато е била веган.", "date": "2019.01.03", "title": "Веганка трябва да яде само месо след ухапване от паяк"}
{"url": "https://www.24chasa.bg/novini/article/7226247", "text": "Бандитите, обрали наследник на Владимир Димитров-Майстора и задигнали 9 негови картини, са оставили в къщата още 4 много ценни платна на именития художник.  Предполага се, че не са ги видели и затова са ги оставили в къщата.  Всеки момент в имота ще дойде неговият собственик Павел Антонов и ще разкаже повече подробности за кражбата.                                                                                                                                                                                                                                                                                                                        ", "date": "2019.01.03", "title": "Крадците изпуснали 4 много ценни картини на Майстора (Видео)"}
{"url": "https://www.24chasa.bg/novini/article/7226231", "text": "По искане на британското вътрешно министерство кораб от кралските военноморски сили е подготвен да патрулира в протока Ламанш, за да възпира зачестилите опити на мигранти да го прекосяват с неустойчиви плавателни съдове. Това съобщава днес печатът във Великобритания, предаде Франс прес, цитирана от БТА. Патрулният кораб \"Мърси\" може да застъпи на дежурство още днес, ако министърът на отбраната Гавин Уилямсън удовлетвори писменото искане на своя колега - вътрешния министър Саджид Джавид. Корабът е в готовност и на разположение, увери източник от министерството на отбраната пред британската агенция Прес Асосиейшън. Впоследствие за целта може да бъдат използвани и други военни средства, например въздушно наблюдение, но все още не са приключили дискусиите кое министерство да плаща разноските, твърдят редица вестници. Запитан от АФП, говорител на министерството на отбраната каза само, че \"нашите въоръжени сили поддържат готовност да осигурят допълнителни средства и професионални консултации, за да подпомогнат вътрешното министерство в реакцията на мигрантските плавания\" през протока. Саджид Джавид, който определи като голям проблем пристигането на мигранти на британските брегове, обяви в понеделник, че се засилват полицейските патрули по британските граници в Ламанша. Предния ден бе одобрен \"засилен план за действия\" съвместно с Франция, който предвижда повече патрули, активизиране на борбата с контрабандистите и усилия за разяснителна работа сред мигрантите. По данни на Джавид 539 мигранти са се опитали да прекосят Ламанша с малки плавателни съдове през 2018 г., 80 на сто от тях - през последното тримесечие, а 230 - само през декември. Зачестилите опити за прекосяване на Ламанша са особено опасни поради натоварения трафик, силните течения и ниската температура на водата, отбелязва АФП.", "date": "2019.01.03", "title": "Военноморски сили от Великобритания съдействат за спирането на миграцията през Ламанша"}
{"url": "https://www.24chasa.bg/novini/article/7226274", "text": "Депутатите от унгарската опозиция обявиха днес единство и се зарекоха да направят 2019 г. \"година на съпротивата\" срещу консервативния премиер националист Виктор Орбан, предаде Франс прес. Това става два дни преди нова антиправителствена демонстрация в Будапеща, предава БТА. \"Заклеваме се да направим 2019 г. година на съпротивата, както вътре, така и извън парламента, с единството и сътрудничеството на всички опозиционни партии\", обявиха депутатите на безпрецедентна церемония, организирана в ледения студ пред парламента в Будапеща. След затишие по празниците, опозицията, профсъюзите и гражданското общество се надяват да съберат в събота десетки хиляди души в унгарската столица, за да дадат нов тласък на протестното движение срещу приетите през декември реформи, най-вече за смекчаване на трудовото право. Определен от критиците като \"закон за робски труд\", един от тези закони удължава извънредния труд до 400 часа, които работодател може да поиска от наетите от него да полагат за една на година. Това е равно на два месеца работа, които ще се заплащат три години по-късно. Тези мерки дадоха преди Коледа началото на повече от 10 дни демонстрации, понякога с насилие, в Будапеща и в провинцията, рядко срещана мобилизация в Унгария, посочва АФП. Опозицията настоява освен това за отмяна на неотдавнашна реформа на съдебната система, която заплашва да намали независимостта на магистратите и за по-голяма свобода на обществените медии в държава, редовно критикувана за посегателствата върху върховенството на закона. Преизбран с внушително мнозинство за трети последователен мандат през април, Орбан, известен почитател на руския президент Владимир Путин, оттогава силово въвежда реформи за утвърждаване на \"нелиберална демокрация\". Председателят на Унгарската социалистическа партия Берталан Тот отправи днес поздравления, че лявата опозиция, либералите, еколозите и крайната десница най-накрая са успели да се обединят срещу Орбан, и изрази съжаление, че това единство не се е проявило на изборите през април. С 48 процента от гласовете партията ФИДЕС- Унгарски граждански съюз и нейните съюзници получиха две трети от местата в парламента, благодарение на много благоприятната избирателната система. Това квалифицирано мнозинство позволява да се прокарват конституционни реформи.", "date": "2019.01.03", "title": "Унгарската опозиция към Орбан: 2019-а ще е година на съпротивата"}
{"url": "https://www.24chasa.bg/novini/article/7226273", "text": "Властите в Сърбия наредиха да бъде арестуван шофьорът на автобус, който миналия месец бе ударен от влак, след като броят на убитите достигна седем души, съобщи АП. Сръбската държавна телевизия съобщи днес, че прокурорите са наредили 30-дневен арест на шофьора веднага след като той е в състояние да напусне болницата. Той е заподозрян в тежко застрашаване на сигурността. Автобусът караше ученици към училище, когато влак се вряза в него близо до южния сръбски град Ниш, като на практика преряза автобуса на две, предава БТА. Петима души загинаха на място в катастрофата на 21 декември и много бяха ранени. Двама души починаха по-късно в болницата. Катастрофата предизвика протести и дебати за сигурността по пътищата в балканската страна.", "date": "2019.01.03", "title": "Наредиха арест за шофьор на автобус, който миналия месец бе ударен от влак в Сърбия"}
{"url": "https://www.24chasa.bg/novini/article/7226293", "text": "„Ударни проверки в горските територии бяха предприети през празничните дни. След интензивен обход служители на държавното горско стопанство „Варна” разкриха незаконната сеч на общо 10 куб. м дърва за огрев, които са задържани. На нарушителите са съставени 10 акта и 6 констативни протокола”, съобщават от Североизточното държавно предприятие.. Още 16 куб. м нерегламентирано добита дървесина са установени и конфискувани при интензивните проверки в държавното горско стопанство „Добрич”. Съставени са два констативни протокола на неизвестни извършители. Случаите са предадени на компетентните органи. При проверки на горските стражари са съставени още два констативни протокола – за нарушения на Закона за горите в обхвата на горските стопанства „Шумен” и „Нови Пазар”. Само в дните непосредствено преди и след Нова година на територията на всички 13 горски и 5 ловни стопанства към Североизточно държавно предприятие са извършени общо 503 проверки. 69 от тях са на обекти за добив на дървесина, 108 – превозни средства, а 326 – на физически лица, от които 278 са ловци. Мерките по опазване на горите остават засилени.", "date": "2019.01.03", "title": "Ударни проверки в горите по Нова година"}
{"url": "https://www.24chasa.bg/novini/article/7226299", "text": "Състав на Окръжен съд – Русе осъди 27-годишния Ш. М. на две години лишаване от свобода с петгодишен изпитателен срок за причинена смърт на блъсната пешеходка. Мъжът е бил признат за виновен в това, че на 10.06.2017 г., в гр.Русе, на бул.“България“, при управление на моторно превозно средство – мотоциклет „Ямаха ФЗ 6” е нарушил правилата за движение по пътищата. Моторджията не изпълнил задължението си да намали скоростта и да спре, когато е възникнала опасността за движението, въпреки, че е забелязъл намиращата се след предпазната еластична ограда с намерение да пресече платното за движение пешеходка. Като водач на пътно превозно средство той не е изпълнил задължението си да бъде внимателен и предпазлив към пешеходката Е. И., при което по непредпазливост причинил смъртта на жената – престъпление по чл.343, ал.1, б.„в“, вр. с чл.342, ал.1, пр.3 от Наказателния Кодекс. За този вид престъпление законът предвижда наказание лишаване от свобода от две до шест години. Съдът намалил наказанието с 1/3 на основание чл. 58а, ал. 1 от НК, тъй като производството по делото протекло по реда на съкратено съдебно следствие в производството пред първа инстанция. Подсъдимият е заявил, че се признава за виновен по всички факти и обстоятелства, посочени в обвинителния акт и изразил съгласие да не се събират доказателства по тях. Съгласно разпоредбите на закона, при разглеждане на делото по този ред, когато определя наказанието съдът е длъжен да съобрази същото с разпоредбата на чл.58а от НК и да намали първоначално определеното наказание лишаване от свобода с 1/3. Съдебният състав осъдил подсъдимия Ш. М. и на наказание лишаване от право да управлява МПС за максималния по закон срок от пет години. С присъдата е било постановено мотоциклетът и каската да бъдат върнати на извършителя, който също така е осъден да заплати и разноските по делото. Присъдата може да се обжалва и протестира в 15-дневен срок пред Апелативен съд - гр. Велико Търново. Съгласно чл. 16 от НПК подсъдимият се смята за невинен до установяване на противното с влязла в сила присъда.", "date": "2019.01.03", "title": "Условна присъда за моторист заради причинена смърт на пътя"}
{"url": "https://www.24chasa.bg/novini/article/7226315", "text": "Първата жертва на грипа в Хърватия през този сезон е 50-годишен мъж, съобщи хърватската телевизия ХРТ, предаде Танюг. Иначе в Хърватия досега са регистрирани 120 заболели. Най-честото усложнение от грипа е възпаление на белите дробове, което е съпроводено от повишена температура, силна кашлица, обща слабост, предаде БТА. Такива пациенти със сигурност трябва да посетят лекар. Най-застрашени са децата и възрастните хора, хронично болните и бременните жени.", "date": "2019.01.03", "title": "Грипът взе първа жертва в Хърватия"}
{"url": "https://www.24chasa.bg/novini/article/7226327", "text": "Генералният секретар на НАТО Йенс Столтенберг заяви, че съжалява заради решението на парламента на Косово да гласува пакет закони, които позволиха трансформирането на Косовските сили за сигурност /КСС/ в армия на Косово, независимо от предупрежденията и загрижеността, които НАТО изрази по този повод, съобщи Танюг, цитирана от БТА. Макар че принципно трансформацията на КСС е въпрос, за който Косово трябва да вземе решение, ние ясно казахме, че тази стъпка идва в погрешно време. НАТО подкрепя развитието на КСС в рамките на сегашния им мандат. С промяната на мандата НАТО ще трябва да преразгледа нивото на ангажирането си с КСС. Всички страни трябва да гарантират, че това решение, което е взето в погрешно време, няма допълнително да повиши напрежението в региона, заяви Столтенберг. Всички политически фактори в региона трябва да се фокусират върху напредъка в реформите и диалога. Разговарях с президента на Сърбия Александър Вучич и косовсия премиер Рамуш Харадинай и ги информирах за актуалната дискусия сред членките на НАТО, заяви Столтенберг в интервю за черногорския портал CDM.", "date": "2019.01.03", "title": "НАТО: Косово не ни послуша и превърна силите си за сигурност в армия"}
{"url": "https://www.24chasa.bg/novini/article/7226326", "text": "Възрастна русенка стана поредната жертва на телефонни измамници, след като дала на престъпниците над 3000 лева в пари и злато. Това съобщиха от областната дирекция на МВР в крайдунавския град. Седемдесетгодишната жена подала сигнал в полицията, че на домашния й телефон вчера се обадил мъжки глас, който се представил за \"инспектор Петър Петров\" от полицията. Той обяснил, че телефонният й номер, заедно с данни за дебитната й карта са открити у водач на престъпна група на име \"Стефан\". Мнимият инспектор й казал още, че полицейската акция се осъществявала съвместно с журналистически екипи. По този повод било необходимо жената да постави парите и ценностите си в тъмна найлонова торба и в стара гума в края на улицата, на която живее. Русенката това и сторила. Тя оставила сумата от 2070 лева и златни накити на стойност около 1000 лева, като зачакала да й бъдат върнати. По-късно жената позвънила на тел. 112, за да потърси \"инспектор Петър Петров\". Оператор й обяснил, че е била обект на телефонна измама. По случая се води разследване.", "date": "2019.01.03", "title": "В нова схема за телефонни измами включиха и журналисти"}
{"url": "https://www.24chasa.bg/novini/article/7226333", "text": "Специализиран наказателен съд в Афганистан осъди трима мъже, замесени в убийството на журналист от Би Би Си, застрелян в източната провинция Хост миналата година. Това съобщиха днес представители на местните власти, предаде Ройтерс, цитирана от БТА. Ахмад Шах, който работел за афганистанската служба на Би Би Си, предаваща на пущунски език, както и за Ройтерс, беше застрелят от неизвестен нападател, докато се връщал вкъщи миналия април. Би Би Си заяви, че Шах е петият й служител, убит в Афганистан от началото на 90-те години. Специализираният антитерористичен съд осъди един от признатите за виновни мъже на смърт, а другите на затвор със строг режим. Сега делото е изпратено на по-висока инстанция, за да се произнесе по присъдата на специализирания съд, каза говорител на главния прокурор Джамшид Расули. Тъй като адвокатите на защитата засега не са открити за коментар, не е ясно дали ще оспорват присъдата или ще поискат нов процес пред съд от по-висока инстанция. Талибаните отрекоха да имат нещо общо с убийството на Шах. Той беше убит в същия ден, когато две бомби в Кабул отнеха живота на 26 души, девет от тях журналисти и фотографи. Тези атаки отбелязаха най-смъртоносния ден за представителите на медиите в Афганистан. Екстремистката групировка \"Ислямска държава\" тогава пое отговорност за двойния бомбен атентат. Афганистан стана най-смъртоносната страна за журналисти в света през 2018 г. с 15 представители на медиите, убити през годината, отбеляза неправителствената организация \"Репортери без граници\" през декември 2018 г.", "date": "2019.01.03", "title": "В Афганистан осъдиха трима за убийството на журналист от Би Би Си"}
{"url": "https://www.24chasa.bg/novini/article/7226409", "text": "Новогодишната програма на bTV събра над 1,2 милиона души пред екрана, показват данните за ГАРБ за зрителския интерес в новогодишната нощ. Специалните издания на \"Комиците и приятели“ и „Шоуто на Слави“ по традиция привличат най-голяма публика всяка година, но в края на 2018-а тя е с около 300 000 души повече, отколкото през 2017-а. Цифрите показват, че между 20,00 часа и полунощ празничната програма с най-големите комедийни звезди на bTV и дузина любими изпълнители, е предпочетена от над 50% от всички зрители, които са гледали телевизия на Нова година. По същото време забавната програма на Нова ТВ са гледали близо 360 000 зрители, а новогодишната програма на БНТ1 – 313 000.", "date": "2019.01.03", "title": "„Комиците“ и „Шоуто на Слави“ по bTV – отново най-гледани на Нова година"}
{"url": "https://www.24chasa.bg/novini/article/7226477", "text": "Македонският премиер Зоран Заев заяви днес, че ще направи всичко, за да осигури мнозинство от две трети в подкрепа на конституционните поправки, за които е насрочено пленарно заседание на 9 януари, съобщи МИА, цитирана от БТА. Той изтъкна, че е оптимист за подкрепата на този процес. Какъв брой депутати ще подкрепят поправките ще стане ясно на самото гласуване, каза Заев. Заев изтъкна, че в следващите дни ще продължат разговорите с политическите партии, включително с Билал Касами от Беса. Отговаряйки на журналистически въпроси Заев каза, че продължава да смята, че тази година не трябва да се произвеждат предсрочни парламентарни избори и че тази дейност ще има отрицателен ефект върху икономиката.", "date": "2019.01.03", "title": "Заев: Ще направя всичко, за да осигуря мнозинство от две трети за конституционните поправки"}
{"url": "https://www.24chasa.bg/novini/article/7226497", "text": "Иранският здравен министър Хасан Хашеми подаде оставка заради планирано намаляване на средствата за здравеопазване в бюджета, предаде Асошиейтед прес. Според иранската държавна телевизия президентът Хасан Рохани е приел оставката. Иран е в икономическа криза. Управляващите се опитват да омаловажат негативните последици от възобновените американски санкции, но през последните месеци недоволството доведе до спорадични демонстрации. Иранският бюджет за тази година е 47 милиарда и 500 милиона долара, което е половината от миналогодишния. Като основна причина за намаляването на средствата се посочва обезценяването на иранската валута след решението на американския президент Доналд Тръмп да изтегли САЩ от постигнатото през 2015 г. иранско ядрено споразумение. Съединените щати подновиха през последните няколко месеца санкциите си срещу енергийния и банковия сектор на Иран.", "date": "2019.01.03", "title": "Ирански министър подаде оставка заради намаляване на средствата за здраве"}
{"url": "https://www.24chasa.bg/novini/article/7226478", "text": "Арктически студ вече обхвана много територии на Стария континент. Урагани бушуват на север, а обилни снеговалежи има в централна Европа и на Балканите, коментира Мощна буря връхлетя Швеция и остави много домакинства без ток. Силните ветрове събориха електропроводи и дървета и блокираха много пътища. Лошото време не подмина и столицата Стокхолм. В Полша лошото време създаде поредица от проблеми в северните региони. Вятърът достигна до 95 км/ч. Обилни снеговалежи вече обхванаха Германия, Австрия, Италия, Беларус, Сърбия и Босна. В Чехия много автомобили закъсаха заради снега по пътищата. А в Унгария пожарникари спасиха бедстващ лабрадор от водите на замръзнало езеро. Силна буря с ветрове, достигащи до 100 км/час, изкорени днес дървета в хърватския град Сплит, преобърна контейнери, а заради бурята бе спряно и движението по море.", "date": "2019.01.03", "title": "Арктически студ обхвана Европа"}
{"url": "https://www.24chasa.bg/novini/article/7226529", "text": "Германски журналисти препоръчаха на репортери и блогъри да не пътуват в Турция, включително за почивки, предаде Асошиейтед прес, цитирана от БТА. Федерацията на германските журналисти посочи днес, че миналата седмица германски гражданин е бил арестуван по обвинение в извършване на пропаганда в полза на терористична организация във Фейсбук. Според германски медии той е бил освободен, но е било издадено нареждане да остане в Турция. Отношенията между Германия и Турция се влошиха заради задържанията в Турция на редица германски граждани, сред които журналисти, след опита за преврат в страната през 2016 г. Федерацията на германските журналисти препоръча на журналистите преди да организират пътуване в Турция да проверяват дали са писали за политиката в страната в техни материали или в социалните мрежи и ако е така да изберат друга дестинация за пътуването си.", "date": "2019.01.03", "title": "Германски журналисти препоръчаха\nна репортери да не пътуват в Турция"}
{"url": "https://www.24chasa.bg/novini/article/7226391", "text": "За втори път в рамките на ден нерегламентирани изкопни дейности оставиха без електрозахранване клиенти на ЧЕЗ Разпределение в столицата. По обяд заради строително-ремонтни дейности на строителна фирма бе повреден кабел и без електрозахранване за около 40 минути останаха повече от 1500 клиенти на ЧЕЗ Разпределение в столичния квартал Свобода. По-рано през деня несъгласувани изкопни дейности оставиха без електрозахранване за близо час 3500 домакинства и стопански клиенти в Герман, Панчарево и Кокаляне. За двата инцидента са съставени констативни протоколи за нанесените щети. След тяхното отстраняване ще бъде възстановена нормалната схема на захранване, което ще бъде придружено с кратковременни оперативни превключвания. За пореден път ЧЕЗ Разпределение настоява за съгласуване на изкопните дейности с компанията поне две седмици преди тяхното стартиране и за стриктно спазване на нейните указания.", "date": "2019.01.03", "title": "Нерегламентирани изкопни дейности в столицата за втори път оставят без ток клиенти на ЧЕЗ Разпределение в рамките на ден"}
{"url": "https://www.24chasa.bg/novini/article/7226558", "text": "Тъй наречената далечна страна на Луната дълго време беше считана за загадка, тъй като тя не е видима от Земята. Но тя не е тъмна, напук на наложилото се схващане чрез легендарния албум на \"Пинк Флойд\" \"The Dark Side of the Moon\", съобщава ДПА. Вярно е, че Луната се движи в орбита около нашата планета, но винаги е изложена към нас откъм едната си страна. Но през това време Слънцето я огрява отвсякъде, така че нашият естествен спътник няма постоянна тъмна страна, предава БТА. По време на пълнолуние частта от Луната, която виждаме, е огрявана от слънчевите лъчи и за нас тя е ярка. По време на новолуние Слънцето огрява противоположната й страна. Страната, която е обърната към нас, тогава тъне в мрак. Първите снимки от обратната страна на Луната бяха получени през 1959 години, благодарение на съветския космически апарат \"Луна-3\". Американските астронавти от мисията \"Аполо 8\" бяха първите хора, зърнали отдалечената част на Луната със собствените си очи. Заглавието на легендарния албум на \"Пинк Флойд\" всъщност е заемка от американския писател Марк Твен, който бе написал - \"Всеки от нас е Луна и има своята тъмна страна, която не показва на никого\". Но Твен по-скоро се фокусираше върху различните особености на характера, а не е имал предвид астрономията.", "date": "2019.01.03", "title": "Има ли Луната тъмна страна?"}
{"url": "https://www.24chasa.bg/novini/article/7226561", "text": "Международен екип от адвокати е внесъл две жалби на отстранената кметица на квартал „Младост” Десислава Иванчева и заместничката ѝ Биляна Петрова в Европейския съд по правата на човека в Страсбург. Жалбите са огромен обем, научи  от кантората на адвокат Ирен Савова. В тях се засягат няколко текста, по които са допуснати нарушения на човешките права. B двете жaлби cа посочени нapyшeния нa някoлкo тeкcтa oт eвpoкoнвeнциятa по време на зрелищния арест в центъра на София, унизителното отношение по време на задържането, както и по време на цялото разследване. Посочени са и условията в килиите на двете подсъдими, както и четирите месеца необоснован арест на базата на решенията на Специализирания съд за мерките за неотклонение от есента до днес. Тези дни Апелативният специализиран съд ще трябва да вземе окончателното си решение дали да върне Иванчева и Петрова в ареста или не. Делото вече е в съда, но назначено заседание все още няма. Адвокатите поясниха, че настояват за открито съдебно заседание. Иванчева и Петрова многократно са се позовавали на чл. 5 от Европейската конвенция за правата на човека и на кoнкpeтни дeлa, включитeлнo cpeщy Бългapия, в кoитo пpи cxoднa фaктичecкa oбcтaнoвкa Европейският съд по правата на човека e ycтaнoвил нapyшeниe. Bъпpeки тoвa Aпeлaтивният cпeциaлизиpaн нaкaзaтeлeн cъд нeeднoкpaтнo oткaзвaл дa ce cъoбpaзи c пocoчeнoтo възpaжeниe или кoгaтo ce e пoзoвaвaл нa пpaктикaтa нa cъдa в Cтpacбypг, гo e пpaвил чacтичнo и e пocтaнoвявaл зaдъpжaнeтo нa отстранената кмeтицa и нeйнaтa зaмecтничкa в нapyшeниe нa Koнвeнциятa, cпopeд aдвoкaтитe.", "date": "2019.01.03", "title": "Иванчева се жалва в Страсбург за унизителен арест и мръсни килии"}
